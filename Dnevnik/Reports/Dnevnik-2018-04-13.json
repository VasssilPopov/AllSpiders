{"url": "https://www.dnevnik.bg/sport/2018/04/13/3162922_tervel_pulev_shte_ima_mach_v_chikago_v_nachaloto_na/", "text": "Тервел Пулев и екипът му са договорили мач в Чикаго. Двубоят е насрочен за 8 юни, обяви боксьорът в страницата си във \"Фейсбук\". Мачът ще е в 18-хилядната \"Ол стейт арена\". Очаква се обявяването на съперника на Пулев. Срещата ще се излъчва по CBS Sports TV, a зрителите в България ще могат да я гледат пряко по \"Мтел спорт\". Пулев вече има десет победи от десет мача в професионалния бокс, като девет от тях дойдоха с нокаут. В последния си мач  той спечели срещу унгареца Ласло Пензеш във втория рунд .", "date": "2018.04.13", "title": "Тервел Пулев ще има мач в Чикаго в началото на юни"}
{"url": "https://www.dnevnik.bg/analizi/2018/04/13/3162649_nechistokruvnata_rusiia_navliza_v_epoha_na_300_godini/", "text": "Русия четири века се е движила към Изтока и още четири века - към Запада, без да пусне корени на нито едно от двете места. И двата пътя са изчерпани. Сега ще са нужни идеологии за трети път, трети тип цивилизация, трети свят, трети Рим. Това е основното послание от статия на президентския съветник Владислав Сурков, публикувана в началото на април в списание \"Русия в глобалната политика\", едно от авторитетните руски издания за международни отношения. Сурков, който е санкциониран от САЩ, ЕС и техните партньори след анексирането на Крим през 2014 г., е смятан за един от основните автори на концепцията за т.нар. суверенна демокрация. Тя е рамката, в която управлението на президента Владимир Путин избира кои от основните съставни елементи на демокрацията са приемливи за него и кои се обявяват за неприложими в Русия или противоречащи на руските традиции. В крайна сметка тази концепция възроди великоруски амбиции и върна страната към авторитаризъм, в какъвто тя пребивава практически през цялата си история. \"Дневник\" предлага откъси от статията  \"Самотата на нечистокръвната. (14+)\" , която  Деян Кюранов коментира . Под 14+ се отбелязва своеобразно ново летоброене, започнало след анексирането на Крим през март 2014 г. с последвалият конфликт в Източна Украйна, подронването на международния ред и изострящата се конфронтация със Запада. В началото Сурков говори за това, че медиите в името на бързината на съобщаването, анализирането и интерпретирането на новини водят към \"пълна несъстоятелност на прогнозите, които не смущават никого\", а \"съдбата мълчи, подсмихвайки се\". Затова едва сега до нас достигала \"дълбинната новина\" от 2014 г. и тя е \"краят на епичното пътуване на Русия на Запад, прекратяване на многократните и безплодни опити да стане част от западната цивилизация, да се сроди с \"добрите семейства\" на европейските народи\". Ето какво следва в текста: \"От 2014 г. се простира неопределено дълго ново време, епохата 14+, в която ни предстоят сто (двеста? триста?)  . За 400 години бе изпробвано всякакво озападняване, лекомислено започнато от Лъжедмитрий и решително продължено от Петър Първи. Какво ли не е правила Русия, за да стане ту Холандия, ту Франция, ту Америка, ту Португалия. Как ли не са се натискали да станат част от Запада. Всички постъпили от там идеи и случилите там сътресения са възприемани от нашия елит с огромен ентусиазъм, може би отчасти излишен. Самодържците усърдно са се женили за германки, имперското дворянство и бюрокрация активно са се попълвали със \"скитащи чужденци\".  Руската армия победоносно и жертвено се сражавала във всички големи войни в Европа, която по натрупан опит може да бъде смятана за най-склонния към масово насилие и най-кръвожадния от всички континенти. Великите победи и великите жертви са носили на страната  . Заради европейските ценности (навремето - религиозно-монархически) Санкт Петербург станал инициатор и гарант на Свещения съюз на три монархии. И добросъвестно изпълнявал съюзническия си дълг, когато е трябвало да спасява Хабсбургите от унгарското въстание. Но когато самата Русия се оказала в сложно положение, спасената Австрия не само не помогнала, но и се обърнала срещу нея. След това евроценностите се сменили с противоположни - в Париж и Берлин  . На някои жители на Симбирск и Яновка ( ) им се поискало да стане като в Париж. Те се бояли да не изостанем от Запада, потопил се тогава в социализъм. Толкова много се бояли, че световната революция, уж предвождана от европейските и американските работници, ще подмине тяхната \"глуха провинция\". Те се стараели. Когато утихнала бурята на класовата борба, създаденият с неимоверни усилия СССР открил, че световната революция не се е случила, западният свят изобщо не е станал работническо-селски, а обратното - капиталистически. Както и че ще се наложи  . В края на миналия век на страната ѝ доскуча да бъде \"отделно взета\" и отново ѝ се поиска да поеме на Запада. При това, видимо, някому се сторило, че размерът има значение -  . Значи, трябва да се намалят територията, населението, икономиката, армията, амбицията до параметрите на някаква централноевропейска държава и тогава вече със сигурност ще ни приемат за свои. Намалили. Повярвали в Хайек толкова свирепо, както някога в Маркс. Два пъти съкратили демографския, промишления, военния потенциал. Разделили се със съюзническите републики, започнали бързо да се разделят и с автономните... Но и такава умалена и принизена Русия не се вписвала в завоя на запад. Накрая било решено да бъде прекратено смаляването и принизяването и - нещо повече - да се заяви за права.  Макар външно да има подобие между руския и европейския културен модел, те имат различни матрици и връзки. Не им трябва да се вместват в обща система. Днес, когато това старинно подозрение се превърна в очевиден факт, започнаха да се чуват предложения дали да не се хвърлим в другата посока - към Азия и Изтока. Няма нужда. Ето защо - защото Русия вече е била там. Московската протоимперия се е създавала в сложна съвместна военно-политическа работа с азиатската Орда, която едни са склонни да наричат иго, а други - съюз. Иго ли, съюз ли, волно или неволно, но източният вектор на развитие е бил избран и изпробван. Дори след края на монголо-татарското иго  , претендирало е за наследник на Византия - този азиатски Рим. Намирало се е под огромното влияние на знатни семейства с произход от Златната орда. Сурков продължава с изброяване на исторически събития като аргументи за задълбочаващата се връзка - включително с династични връзки и претенции към руския трон на азиатски владетели - с Изтока. Според него всичко това приключва с началото на \"полско-казашкото нахлуване, донесло на Москва нови царе от Запад\" и последвалото хаотично скъсване на Русия с Азия и поемането към Европа. \"Така Русия четири века се е движила към Изтока и още четири века - към Запада, без да пусне корени на нито едно от двете места.   Сега ще са нужни идеологии за трети път, трети тип цивилизация, трети свят, трети Рим... . Вместила се и в Изтока, и в Запада. Едновременно и европейска, и азиатска, и в същото време не изцяло азиатска и европейска. Нашата културна и геополитическа принадлежност напомня на блуждаещата идентичност на човек, роден в смесен брак. Той навсякъде е роднина и никъде не е близък. Свой сред чужди, чужд сред свои. Разбиращ всички, неразбираем за никого. Нечистокръвен, метис, някакъв странен тип.  С нейната двуглава държавност, хибридна менталност, междуконтинентална територия, биполярна история, тя е заслужено нечистокръвна, харизматична, талантлива, красива и самотна. Забележителните думи на император Александър Трети, че \"Русия има само двама съюзници - армията и флотът\", са вероятно най-подходящата метафора за  . Списъкът със съюзници, разбира се, може да бъде разширяван, както си искате - работници и учители, петрол и газ, творческо съсловие и патриотично настроени ботове, генерал Студ и архистратег Михаил... Това не променя смисъла -  . Какво ще бъде предстоящата ни самота? Вегетиране в периферията? Или щастливата самота на лидер, повел алфа-нацията, пред която \"отстъпват и ѝ дават път други народи и държави\"? От нас зависи.  И едното, и другото би било повторение на грешките на миналото. А и бъдещето ще има своите грешки, така че няма нужда от грешките на миналото. Без съмнение Русия ще търгува, ще привлича инвестиции, ще обменя знания, ще воюва (войната също е начин на общуване), ще си сътрудничи, ще членува в организации, ще се конкурира, ще предизвиква страх и ненавист, любопитство, симпатия, възхищение. Само вече без лъжливи цели и самоотрицание. Ще бъде трудно - често си спомням за класиката от родната поезия: \" \" Ще бъде интересно. И звезди ще има.\"", "date": "2018.04.13", "title": "\"Нечистокръвната\" Русия навлиза в епоха на 300 години самота"}
{"url": "https://www.dnevnik.bg/sport/2018/04/13/3162788_klubovete_ot_visshata_liga_othvurliha/", "text": "Клубовете от Висшата лига гласуваха против въвеждането на системата за видеоповторения от следващия сезон. Английското първенство ще бъде единственото от големите в Европа, което няма да използва технологията за преглед на съдийските решения. Германската Бундеслига и италианската Серия А използват видеоповторения от началото на настоящия шампионат и  ще продължат и през следващия . От есента към тях ще се присъединят  испанската Примера дивисион  и френската Лига 1. Технологията ще бъде използвана  и на световното първенство в Русия . На Острова видеоповторенията бяха тествани в мачове за Купата на Англия и Купата на лигата. Използването им предизвика смесени реакции, а след  хаоса в мача между \"Toтнъм\" и \"Рочдейл\"  противниците на технологията се увеличиха драстично. \"Аз съм за използването на технологията, но трябва да бъдем внимателни, за да не променим играта и да убием емоцията. Притеснението ми е, че говорим за машина, а не за футбол. Ако не можеш да извикаш, когато вкараш гол, защото трябва да изчакаш две минути - тогава можеш да си останеш вкъщи\", каза тогава мениджърът на \"шпорите\" Маурисио Почетино. Клубовете във Висшата лига решиха днес да продължат тестването на видеоповторенията в двете домашни купи през следващия сезон. След края му ще има ново гласуване дали системата да бъде въведена в най-популярното футболно първенство. \"Клубовете се съгласиха тестовете да продължат активно до края на сезон 2018-2019, за да се направят допълнителни подобрения - особено около комуникацията на стадиона и за хората по целия свят, които следят мачовете у дома си\", заявиха от Висшата лига.", "date": "2018.04.13", "title": "Клубовете от Висшата лига отхвърлиха видеоповторенията"}
{"url": "https://www.dnevnik.bg/analizi/2018/04/13/3162635_trump_izprati_v_siriia_bratski_podaruk_na_putin/", "text": "Президентът Тръмп изпрати братски подарък на президента Путин. Засега малцина го забелязват, но в близките дни това ще стане ясно за всички. С отказа си от незабавен  удар по сирийската армия  и правителствената инфраструктура в Сирия Тръмп съзнателно лиши своите военни от шанс за тактическа изненада - ключово условие за успех при подобни операции. Няма как да не признаем, че това е неявна стъпка, която цели да помогне на Путин да се справи със сегашната ситуация. Забавянето до петък даде на руското командване в Сирия възможност да вземе ред мерки, свеждащи до минимум очакваните щети. Така оценяват развитието на събитията от понеделник насам военните източници, потърсени от  \"Новая газета\" . Това налага да обърнем внимание на обстоятелства, очевидни според нашите експерти. В момента, когато Тръмп анонсира  неизбежен удар по Сирия  до 48 часа, въоръжените сили на САЩ разполагаха с целия необходим потенциал. За целта нямаха нужда нито от чисто  символичната съюзническа помощ , нито от самолетоносача, символизиращ мощта и величието на американската армия, който начело на корабна бойна формация с диаметър 360 км се движи полека към Средиземно море и безнадеждно протака началото на операцията. Стига да припомним какви средства използваха американските военни в локалната  операция край Дейр аз Зор  - дори стратегически бомбардировачи. Самолетите, базирани в съседни страни, включително Йордания, ракетните разрушители \"Доналд Кук\" и \"Портър\", доплавали без бързане за половин ден от кипърската си база до базата на руския военноморски флот в Тартус (\"в същата локва\", както казват моряците), без изобщо да се обявява допълнително - само с политическа цел - съсредоточаване на силите и пауза с цел формиране на коалиционна групировка, имаха готовност да нанесат обезоръжаващ удар, съобразен с мащаба на кризата. Сирия не е Югославия Проблем за всяка високотехнологична войска в Сирия е липсата на цели, достойни за оръжията ѝ. Икономика, разрушена от гражданската война, измъчено население, свикнало с къде по-страшни ужаси от кратка бомбардировка на военни обекти - ето главните белези на местния театър на военни действия. Това не е Югославия - съвсем развита страна, чиито ключови инфраструктурни обекти бяха системно бомбардирани и щетите принудиха политиците й да жертват малка, но исторически съществена част от държавата.  При това положение малобройните цели, подходящи за твърде скъпите ракети с обикновен фугасен заряд (предишната атака срещу сирийската въздушна база \"Шайрат\"  с 59 ракети \"Томахоук\"  излезе между 70 и 100 млн. долара), са събрани в структурите на авиацията и ПВО. Президентът на САЩ обаче осигури допълнително време; през този интервал голяма част от сирийските самолети се прехвърлиха много близо до базата на руските ВВС \"Хмеймим\", под чадъра на батареите С-400. А хората зад пултовете там не са сирийски военни, качеството е съвсем друго. Нашите разчети впрочем имат задача да бранят единствено руските бази и няма как да отвърнат на американски удар извън крайно ограничената си зона на отговорност. Провалът на ракетното нападение срещу базата \"Шайрат\" буди у всички наблюдатели, включително в близкоизточните столици, съмнения в методите на американската армия. Защото Израел праща четири изтребителя бомбардировачи и с обикновена въздушна атака постига далеч повече. И харчи стотици пъти по-малко. \"Политическата\" пауза В подобни условия оперативно-тактическата изненада става направо решаващ фактор. Маскировъчни мерки, поставяне на лъжливи цели, изтегляне на сирийските лидери в защитени убежища, подготовка и съгласуване на действия с оглед радиоелектронна борба - всичко това се върши в ненадейно отпуснатия времеви аванс. Никой не действа по този начин - освен ако Тръмп и американските военни нямат друг, неявен мотив: да избегнат истински, а не уреден за телевизията сблъсък с Русия.  Трескавата дейност на флота в акваторията на руската база Тартус, прехвърлянето на две ескадрили ударна авиация от Твер в Астрахан, спешното предислоциране на сирийски ВВС и противовъздушни разчети показват, че нашата армия и нейният съюзник Асад се възползват максимално от \"политическата\" пауза, подарена от Тръмп. Сега може да се изстрелят и 500 ракети, но в крайна сметка ударът ще е по-скоро политически символ, тъй необходим за Тръмп. И щом е така, Путин и Асад по-лесно ще се примирят с неизбежните загуби, както стана преди година, на 7 април 2017 г. Ами Русия? Русия не се кани да изостря нещата, съдейки по внезапно намалелия патос в телевизионната пропаганда и необичайно замисления тон, с който говори последния път руският посланик Василий Небензя - а изведнъж се разбра, че той редовно се целува в ООН с американската си колежка Ники Хейли. За война впрочем не агитира никой и в средите на американските военни, нито сред отговорните политици, останали все още в администрацията. Това стана ясно от твърде сдържаното поведение на САЩ  след атаката срещу наемниците  от т.нар. частна военна компания \"Вагнер\". Ами Русия? Странно е, че, изреждайки възможните ни отговори след предстоящия обстрел (той бе гръмогласно оповестен във вторник и е много трудно да се отмени без вреди за репутацията на Тръмп), медиите и експертите не споменават най-достъпния за Русия, най-евтиния и безопасен за всички. Защото американците смятат да бомбардират не нашите военни, а сирийските им съюзници. Но в Сирия не липсват и съюзници на американците.  Може и Кремъл да получи свой символ за телевизията, целящ да убеди обикновения народ в непоклатимата му воля. Логично е според мен да чакаме масиран удар, може би включващ престижните ракети \"Калибър\" и бомбардировачи с далечен обсег, по малобройните съюзници на САЩ в Сирия, в зоните извън контрола на Асад. Тях със сигурност няма кой да ги пожали нито в Москва, нито във Вашингтон, щом са заложени на карта съдбините на световната система за сигурност. ", "date": "2018.04.13", "title": "Тръмп изпрати в Сирия братски подарък на Путин"}
{"url": "https://www.dnevnik.bg/bulgaria/2018/04/13/3162840_pravitelstvoto_obiavi_14_april_za_den_na_nacionalen/", "text": "Правителството реши да обяви 14 април, събота, за ден на национален траур заради жертвите от катастрофата с автобус на автомагистрала \"Тракия\", съобщиха от Министерския съвет. В памет на загиналите националните флагове на всички държавни институции ще бъдат свалени наполовина. Поне шестима души загинаха и над 20 бяха ранени, след като днес около 11.20 ч. пътнически автобус на фирма \"Юнион Ивкони\" по линията Бургас - София се обърна на 27-ия километър на автомагистрала \"Тракия\" в района на Вакарел. По първоначални данни инцидентът е станал след сблъсък с лек автомобил. Все още на пострадалите се оказва медицинска помощ. Някои от тях са с опасност за живота. БНТ, Би Ти Ви и Нова телевизия обявиха, че свалят от ефира си в деня на национален траур всички забавни и хумористични предавания.", "date": "2018.04.13", "title": "Правителството обяви 14 април за ден на национален траур"}
{"url": "https://www.dnevnik.bg/bulgaria/2018/04/13/3162819_nap_se_gotvi_da_sukrati_nad_300_dushi/", "text": "Националната агенция за приходите (НАП) възнамерява да съкрати над 300 души, работещи сега в звеното за оперативен контрол. За това съобщи федералният секретар на федерацията \"Търговия, услуги, контролни органи и туризъм\" към КТ \"Подкрепа\" Николай Наков. В понеделник - 16 април, синдикатът организира протестно шествие срещу обявената във сайта за вътрешна комуникация на НАП мярка, мотивирано с желание за повишаване на прозрачността и ефективността. Предвидено за съкращение е цялото звено \"Оперативен контрол\" по данни на синдиката, който си обяснява действията на ръководството на НАП с повдигнатите в края на март обвинения срещу 11 служители за подкупи и пране на пари. Според синдикалистите обаче така се хвърля петно върху репутацията на всички, предвидени за съкращения, без до този момент вината на който и да е от тях да е доказана. Наков съобщи, че планът за структурни промени в агенцията не е бил съгласуван със синдикатите, въпреки че по Закона за държавния служител това е трябвало да стане. След като синдикалистите са писали до премиера Бойко Борисов, те са поканени във вторник на Съвет за социално партньорство от изпълнителния директор на НАП. Синдикатите са възмутени и от това, че докато се обявяват съкращения, други структури на агенцията отчитат текучество и недостиг на кадри. Наков даде пример със Софийската дирекция \"Контрол\", където заради постоянните напускания и липса на кандидати за свободните работни места се командироват служители от отдел \"Големи данъкоплатци\" и така се оголва и това звено. ", "date": "2018.04.13", "title": "НАП се готви да съкрати над 300 души"}
{"url": "https://www.dnevnik.bg/biznes/2018/04/13/3162817_stoian_mavrodiev_vleze_v_upravata_na_krib/", "text": "Изпълнителният директор на държавната Българска банка за развитие Стоян Мавродиев е сред новите членове на управителния съвет на Конфедерацията на работодателите и индустриалците в България (КРИБ). Това се разбира от съобщение на сайта на организацията след проведеното й общо събрание. Преди това общо събрание в управата на организацията няма представител на държавната банка. В устава на КРИБ пък ясно е записано, че е доброволно и неправителствено сдружение с нестопанска цел на български и чуждестранни производители и търговци, упражняващи дейност в България. Мавродиев оглавяваше Комисията за финансов надзор по времето, когато фалира КТБ и когато той твърдеше, че финансовият надзор няма отношение към публичната тогава банка. В края на септември 2017 г. пък БНБ одобри предложението на ГЕРБ Мавродиев да бъде един от директорите в държавната банка за развитие. В тази позиция той започна промени в екипа, като на ключови позиции назначи свои приближени. Сред новите членове на управителния съвет на работодателската организация са още Андрей Евтимов, \"Доврие Брико\" АД, Атанас Добрев, \"Виваком\", Борис Балев, \"БМФ Порт Бургас\" ЕАД, Доминик Хамерс, \"Геотехмин\" ООД,  Зарина Генчева, \"Моушън Артс\" ООД, Любомир Минчев, \"Телелинк България\" ЕАД, Любомир Пейновски, \"Клийнтех България\" ООД, Петя Славова, \"Инвестбанк\" АД.", "date": "2018.04.13", "title": "Стоян Мавродиев влезе в управата на КРИБ"}
{"url": "https://www.dnevnik.bg/bulgaria/2018/04/13/3162847_kak_durjavata_dopusna_da_se_stigne_do_tragediiata_na/", "text": "Вероятната причина да има толкова пострадали при  автобусната катастрофа днес  е, че пътуващите в превозното средство са били без поставени колани - тезата разви пред \"Канал 3\" председателят на Българската асоциация на застраховани и пострадалите при катастрофа Владимир Тодоров. \"Когато се наклони превозното средство, жертвите са затова, че част от тях изпадат от автобуса и той ги затиска. Иначе това нямаше да се случи\", поясни той. До момента няма коментар от официалните власти по темата дали пътниците са били с колани и дали това е причината за множеството жертви и ранени, но твърдението на Тодоров изглежда логично, като се има предвид, че по самия автобус няма сериозни структурни поражения, които да доведат до смъртоносни наранявания. Тодоров допълни, че макар по закон да е задължително да се поставят колани, когато има такива в превозното средство, никой не го прави, като няма и контрол, както от превозвачите, така и от пътната полиция: \"Аз, общо взето, не съм чувал \"Пътна полиция\" да спре автобус и да провери пътниците дали са с колани\". Пред медиите днес министърът на транспорта Ивайло Московски  така и не отговори  категорично дали коланите са задължителни при пътуване в автобус и само каза: \"Предполагам, че като има колани, те трябва да се ползват\". Коланите са задължителни от 2007 г. В закона няма предположения, а категорични записи. С поправка още от 2007 г. в член 137а е записано, че всички пътници в автобусите и микробусите трябва да използва обезопасителните колани,  . В член 137д, редактиран последно през януари 2017 г., се допълва \"всички седящи пътници в моторните превозни средства от категории М2 и М3 ( ), когато са в движение, използват системите за обезопасяване, с които моторните превозни средства са оборудвани\". Законодателят е записал и че пътниците трябва да бъдат уведомени за това тяхно задължение, като задължението за това е на шофьора или превозвача, като е допустимо използването на аудио-визуални средства, табели или пиктограми, поставени на видно място над всяко място за сядане. Глобата е и за шофьора, и за пътника С последните промени в Закона за движение по пътищата от януари миналата година е предвидена и глоба за водача от 50 лв за всеки пътник без колан (чл. 183, ал. 4), като същата е санкцията и за всеки пасажер (чл. 184, ал 4). След последната тежка катастрофа - преди 6 месеца край ловешкото село Микре, властта обяви, че ще вземе спешни мерки, които да затегнат контрола и да гарантират сигурността на автобусния транспорт. Двете най-важни законови промени, които бяха обявени, бяха да се задължат превозвачите да ползват само превозни средства, оборудвани с колани, и да се въведат видеорегистратори,  които да записват в реално време пътната обстановка около возилото.", "date": "2018.04.13", "title": "Задължителен ли е коланът при пътуване в автобус"}
{"url": "https://www.dnevnik.bg/sport/2018/04/13/3162845_svetovnoto_klubno_purvenstvo_shte_preturpi_pulna/", "text": "ФИФА предложи нова и разширена версия на Световното клубно първенство. Плановете са първото издание на обновената надпревара да се проведе през лятото на 2021 г., а в него да участват финалистите в Шампионската лига и победителите в Лига Европа в следващите четири сезона. Идеята е световното клубно първенството да се провежда веднъж на всеки четири години. В турнира ще участват 24 отбора, разпределени в осем групи по три, като само победителите ще се класират за фазата на директните елиминации. Европа ще има 12 представители в надпреварата. Южна Америка ще изпрати четири или пет отбора, като сигурно място ще имат победителите в Копа Либертадорес през 2018, 2019, 2020 и 2021 г. Петата квота най-вероятно ще бъдат разиграна в бараж с един отбор от зона \"Океания\". По два ще са отборите от Африка, Азия и КОНКАКАФ, където влизат страните от Северна Америка, Централна Америка и Карибите. За определянето на шестте отбора от трите зони ще се играят плейофи между победителите в следващите четири издания на континенталните им шампионати. В случаите, когато дадени отбори са се класирали повече от веднъж за Световното клубно първенство, свободните места ще бъдат разпределяни на базата на клубните коефициенти. В момента Световното клубно първенство се провежда всяка година. В него участват шампионите на седемте футболни конфедерации плюс един отбор от страната, която е домакин на надпреварата. Интересът към турнира намалява значително през последните години. ФИФА очаква чрез новия формат, който ще включва 31 мача, Световното клубно първенство да генерира приходи между 650 милиона и 1 милиард долара. В началото на тази седмица \"Ню Йорк таймс\" обяви, че  инвеститори от Близкия изток и Азия са предложили 25 милиарда долара , за да придобият правата върху два турнира на ФИФА - Световното клубно първенство и нова глобална лига за национални отбори, която да замени Купата на конфедерациите. На този етап от световната футболна централа отказват да коментират публикацията на \"Ню Йорк таймс\". ", "date": "2018.04.13", "title": "Световното клубно първенство ще претърпи пълна трансформация от 2021 г."}
{"url": "https://www.dnevnik.bg/bulgaria/2018/04/13/3162872_postradalite_pri_avtobusnata_katastrofa_sa_26_na/", "text": "Пострадалите при  автобусната катастрофа днес  са общо 26. Те са на възраст между 13 и 74 години, сочи изпратена справка от Министерство на здравеопазването. Част от тях са стигнали до болниците със собствен транспорт и това е причината досега да не са били преброени. Най-много пострадали - десет са настанени в болница \"Света Анна\". В тежко състояние са двама души, които имат травми на шията, гръбнака, гърдите и корема. В \"Пирогов\" са настанени четирима ранени, сред които и единственото дете, което е на 13 години. То е прието в детска реанимация. Във Военномедицинска академия за лечение са постъпила трима пострадали, като никой от тях не е с непосредствена опасност за живота. В \"Аджибадем Сити Клиник Болница Токуда\" са настанени двама мъже и две жени, които са в стабилно състояние. В болница \"Царица Йоанна - ИСУЛ\" се лекуват трима пострадали, при катастрофата, като сред тях е момиче на 19 години. В \"Софиямед\" са настанени двама ранени при инцидента, сред които и пътничка от автомобила, който удари автобуса. От Националния център по трансфузионна хематология обявиха, че разполагат с достатъчни количества кръв и кръвни съставки, които биха били необходими на лечебните заведения, в които са настанени пострадалите. Подсилени екипи за кръводаряване са в готовност да поемат всички желаещи да дарят кръв. На телефони 02 982 51 54 и 0889 94 42 60 близки на пострадалите могат да получат информация за тях.", "date": "2018.04.13", "title": "Пострадалите при автобусната катастрофа са 26, на възраст между 13 и 74 години"}
{"url": "https://www.dnevnik.bg/politika/2018/04/13/3162861_bojidar_lukarski_se_opital_da_izkljuchi_strukturite_na/", "text": "Лидерът на СДС Божидар Лукарски и главният секретар на СДС Филип Кирев са се опитали да изключат близо една четвърт от областните структури. Това става няколко дни преди заседанието на Националния съвет на партията, на което се очаква да бъде поискана оставката му. Информацията беше разпространена в писмо, подписано от т.нар. \"Преговорен екип на СДС\", избран с решение на Националния съвет, за да сондира мненията на структурите за коалиционната политика на сините. В екипа участват Емил Кабаиванов, Румен Христов, Теодор Петков, Юлиян Леков и Георги Ненков. Кабаиванов и Христов са заместник-председатели на СДС. В писмото се казва, че Лукарски и Кирев, който подаде оставката си още през март 2017 г. и затова е нелегитимен член на Националния изпълнителен съвет и Националния съвет на партията, \"в пристъп на отчаяние прибягнаха до поредните апаратни фалшификации и трикове\". \"В израз на паническия им страх преди Националния съвет на СДС, който ще се проведе на 17.04.2018 г. в гр. София и в опита си за политическо оцеляване те двамата прибягнаха до позорен административен акт. Днес те направиха опит, само три дни преди Националния съвет, да изключат близо една четвърт от областните структури на СДС в България\", пишат от Преговорния екип. \"Този акт няма да им помогне. Няма как да останеш ръководител на една партия, когато повече от 80% от структурите ѝ не те искат\", се казва в писмото. Авторите му питат \"дали всички инакомислещи ще бъдат изключени от СДС, г-н Лукарски?\" и изразяват убеждение, че на заседанието във вторник Националния съвет на СДС \"ще освободи партията от недоразумението \"Лукарски\". Божидар Лукарски днес не вдигаше мобилния си телефон. Нямаше връзка и с част от подписалите писмото. \"Преговорният екип\" се срещна с всички областни организации в страната за да се разбере какви са настроенията сред партийните членове. На част от събранията беше поискана оставката на Лукарски.  Националният съвет трябва да реши  дали и с кого ще се коалира и дали СДС ще завие към НФСБ в опит да стане още по-консервативна под влиянието на Лукарски.", "date": "2018.04.13", "title": "Божидар Лукарски се опитал да изключи структурите на СДС, искащи оставката му"}
{"url": "https://www.dnevnik.bg/sviat/2018/04/13/3162886_bosnenskiiat_premier_predloji_na_borisov_aviokompaniia/", "text": "Босна и Херцеговина и България може да работят по \"регионална авиокомпания\", която да свърже балканските столици. Това обяви председателят на Съвета на министрите на Босна и Херцеговина Денис Звиздич на среща с българския премиер Бойко Борисов в София. Борисов, който обяви, че е поканил Звиздич с делегация малко след  посещението си в Мостар  (и няколко месеца след собствената си  официална визита в Сараево ) потвърди, че е обсъдил предложението и кабинетът му ще работи по него. Новата \"регионална авиокомпания\" трябва да \"свърже столиците на държавите, които нямат собствени въздушни превозвачи - каквито са Босна и Херцеговина, Македония и Албания,\" каза Звиздич и добави, че е помолил Борисов да разгледа идеята. Сараево и София, на разстояние 600 км, биха могли да се свържат сас самолет и полет между тях би отнела 40 мин. Между двете столици обаче няма директни полети и това създава проблеми за бизнеса, каза Звиздич. През последните месеци, преди и от началото на председателството на Съвета на Европейския съюз, Борисов настоява за нуждата от инфраструктура, която да свърже Западните Балкани и да улесни както икономическата им интеграция, така и свързването на жителите и - впоследствие - икономиките им. Въпросителни И Борисов каза, че е възложил на транспортния министър Ивайло Московски да работи по идеята за регионална авиолиния. По думите му четири или пет държави могат в началото \"евентуално да дотират, ако няма... достатъчно (възможности за финансиране), докато се развие.\" Борисов не споменава какви са вариантите за собственост на подобна компания. Звиздич увери още, че страната му е постигнала ключови приоритети, свързани с евроинтеграцията си. \"Всички наши досегашни задължения по пътя към европейската интеграция са изпълнени. Ние предадохме попълнения въпросник на Европейската комисия... и очакваме статут на страна кандидат,\" каза той и добави, че стратегията за разширяването на Еврокомисията дава \"особена надежда\" и перспектива за присъединяване - \"най-важният външнополитически приоритет\" на Босна и Херцеговина. Тема, която отсъстваше от общото изявление, беше и идеяа за реформа в изборното законодателство, която разделя бошняци и хървати в страната и която Борисов беше обявил,  че ще обсъди със Звиздич  при посещението му. Звиздич, който покани Борисов да посети отново Босна и Херцеговина, ще се върне в София за срещата ЕС - Западни Балкани на 17 май.", "date": "2018.04.13", "title": "Босненският премиер предложи на Борисов авиокомпания на Западните Балкани"}
{"url": "https://www.dnevnik.bg/bulgaria/2018/04/13/3162891_durjavata_ne_se_interesuva_koi_e_sobstvenik_na/", "text": "Министърът на туризма Николина Ангелкова обяви пред БНТ, че няма информация за фирмите, които печелят концесиите на плажовете. Тя допълни, че собствеността им не интересува ведомството, като важно било да се спазва сключеният договор. По думите ѝ и тази година цените на шезлонг и чадър ще варират. Очаква се тази година повече българи да почиват по Българското Черноморие. Ангелкова каза още, че в началото на годината са резервирани 90% от четири- и пет-звездните хотели, като се очаква ръст от между 5 и 10%. Броят на руските туристи най-вероятно няма да е много по-различен от този през 2017 г. Освен това визите за руски туристи ще бъдат издавани в рамките на 24 часа. Министърът на туризма добави, че това лято ще има масови проверки по плажовете, като ще са двойно повече спрямо миналата година. Ще се извършват проверки за правилно стопанисване на плажовете - наличието на спасители, медицинско обслужване, поставяеми обекти и оказателни табели.", "date": "2018.04.13", "title": "Ангелкова не се интересува кой е собственик на фирмите-концесионери на плажовете"}
{"url": "https://www.dnevnik.bg/sviat/2018/04/13/3162888_turciia_dade_dojivotni_prisudi_na_21_dushi_za/", "text": "Турски съд даде доживотен затвор на 21 души заради преврата от 1997 г., свалил първото ислямистко правителство на страната, съобщиха \"Хюриет дейли нюз\" и телевизия NTV, цитирана от \"Ройтерс\". Коментаторите наричат оттеглянето на Ербакан \"постмодерен преврат\", тъй като генералите тогава упражниха задкулисен натиск върху премиера Неджметин Ербакан, за разлика от трите преки намеси на армията в превратите между 1960 и 1980 г. Тогава Висшият съвет за сигурност издаде \"меморандум\" с исканията си и \"ултиматум\" към властта, а танкове приближиха Анкара като заплаха от военна интервенция. Премиерът избра да се съобрази с меморандума на армията и да подпише решения като забрана на забрадките за държавни служители и на кораническите училища. Четири месеца по-късно Ербакан, идеологическият предшественик на бившия премиер и сега президент Реджеп Тайип Ердоган, подаде оставка и коалиционното му правителство се разпадна. По това време Ердоган беше кмет на Истанбул от Партията на благоденствието на Ербакан впоследствие беше забранена от Конституционния съд през 1998 г. Същата съдба последва и организацията наследник - Партията на добродетелта - през 2001 г.  Сред осъдените са о. з. генерал Исмаил Хакъ Карадайъ, началник на генералния щаб на въоръжените сили на Турция (TSK) между 1994 и 1998 г., и тогавашният му заместник, о. з. ген. Чевик Бир. Те бяха признати за виновни, че са \"създали престъпни сдружения, за да свалят правителството на Република Турция\", пише \"Хюриет\". Според изданието обаче заради възрастта им магистратите са решили те да не влизат в затвора, а са ги поставили под \"съдебен контрол\" и са им забранили да пътуват в чужбина. Съдът оправда други 68 души. Обвиненията срещу четирима души, починали по време на процеса, бяха свалени.", "date": "2018.04.13", "title": "Турция даде доживотни присъди на 21 души за \"постмодерния преврат\" от 1997 г."}
{"url": "https://www.dnevnik.bg/bulgaria/2018/04/13/3162894_dvijenieto_po_magistrala_trakiia_e_vuzstanoveno/", "text": "Движението по магистрала \"Тракия\" е било възстановено в 19:25 ч. Така осем часа след катастрофата с автобус в района на Вакарел всички коли преминават нормално и по двете ленти на аутобана, съобщиха от пресцентъра на Агенция \"Пътна инфраструктура\". Операцията по изтеглянето на автобуса е приключила около 19 ч. От полицията призоваха шофьорите да спазват правилата за движение и указанията на униформените. По-рано днес автобус катастрофира , след като е бил ударен от лек автомобил.  При инцидента загинаха шест души, а над 20 души пострадаха, някои от които тежко. Все още на част от тях се оказва лекарска помощ. Наложила се е и оперативна намеса при някои от случаите.", "date": "2018.04.13", "title": "Движението по магистрала \"Тракия\" е възстановено"}
{"url": "https://www.dnevnik.bg/sport/2018/04/13/3162212_futbolnata_ludost_se_prenese_v_liga_evropa_s_obrati_i/", "text": "Серията зрелищни мачове в Шампионската лига се пренесе и към Лига Европа. \"Олимпик\" (Марсилия) и \"Залцбург\" направиха обрати в красиви и вълнуващи двубои и се класираха за полуфиналите. Французите се наложиха с 5:2 срещу \"Лайпциг\" в мач с няколко обрата. \"Залцбург\" стигна до 4:1 срещу \"Лацио\" и заличи  загубата си с 2:4 от първата среща . В следващата фаза са \"Арсенал\" и \"Атлетико\" (Мадрид), но те също бяха поставени до стената. Воденият от Арсен Венгер отбор стигна до 2:2 срещу ЦСКА (Москва), като до 75-ата минута губеше с 0:2. \"Дюшекчиите\" отстъпиха с 0:1 срещу \"Спортинг\" (Лисабон), но благодарение на успеха си с 2:0 в Мадрид вече са на полуфинал. Най-резултатният и зрелищен мач за вечерта беше в Марсилия. Там \"Лайпциг\", който беше спечелил с 1:0 първия мач, поведе с гол още във втората минута чрез Брума. В този момент домакините вече се нуждаеха от три безответни гола, за да продължат. И те ги постигнаха още до 38-ата минута. Най-напред в шестата след ъглов удар се получи суматоха пред вратата и Илсанкер си вкара автогол. Три по-късно след прекрасна бърза атака и серия спасявания на Гулаши топката попадна в Сар, който даде преднина на отбора си. \"Олимпик\" стигна до ценния трети гол в 38-ата, когато Пайе центрира от фаул, а Товен засече отблизо. В началото на втората част Костас Митроглу пропусна две чисти възможности. \"Лайпциг\" се възползва и след хубав удар Аугустин вкара гола, с който отборът влезе в позиция за класиране за полуфиналите. Само пет по-късно Пайе отбеляза много красив гол със силен удар в наказателното поле и отново наклони везните в полза на отбора си. \"Олимпик\" стигна и до пети гол в добавеното време. При контраатака Сакай стреля точно в празната врата. \"Залцбург\" направи забележителен обрат срещу \"Лацио\". След нулевото първо полувреме италианците поведоха в 55-ата минута, когато Чиро Имобиле беше изведен вляво и вкара с добре насочен удар. Австрийският отбор отговори мигновено и постави основите на обрата. В 56-ата минута Дабур напредна и стреля между двама играчи на съперника, като след рикошет топката влезе във вратата. В 72-ата Хайдара стреля от далеч и преодоля Стракоша, който не се намеси добре. Две по-късно късметът отново беше с домакините, като след удар на Хван и нов рикошет резултатът стана 3:1. Окрилени от развоя, футболистите на \"Залцбург\" вкараха още един гол - в 76-ата след ъглов удар Бериша отклони топката и при далечната греда Лайнер засече с глава за 4:1. \"Арсенал\" беше спечелил с 4:1 първата среща в Лондон, но беше близо до това да изживее  шока на \"Барселона\" от мача с \"Рома\" . В 38-ата минута ЦСКА поведе, след като Чалов отблизо направи добавка при избита от Петер Чех топка. При сходно положение Набабкин удвои в началото на втората част. Головин стреля мощно от разстояние, Чех спаси, но Набабкин се оказа на правилното място. \"Арсенал\" се справи с напрежението и в 75-ата минута след хубава атака и двойно подаване с Елнени топката попадна в Дани Уелбек, който вкара решителния гол. В добавеното време Арън Рамзи напредна на скорост при бърза атака и изравни. В Лисабон Монтеро даде преднина на \"Спортинг\" в 28-ата минута, като от малък ъгъл засече с глава центриране от дясно. До почивката португалците опитаха да увеличат преднината си и имаха още възможности, но без успех. През втората част и \"Атлетико\" създаде добри атаки, но резултатът се запази.", "date": "2018.04.13", "title": "Футболната лудост се пренесе в Лига Европа с обрати и зрелищни мачове"}
{"url": "https://www.dnevnik.bg/skorost/avtomobilna_industriia/2018/04/13/3160892_vremenen_avtosalon_predstavia_novostite_pri_mini_v/", "text": "Временен автосалон ще представи актуалната моделна гама на МИНИ от 13 до 17 април пред The Mall в София, съобщиха от \"БМВ груп България\". Той ще се състои от две части. В т.нар. Дигитален куб посетителите могат да се запознаят с историята на марката и визията на МИНИ за бъдещето. Това е и мястото, където може да се направи конфигуриране на конкретен модел на марката. Вторият модул е място за срещи и специални събития в духа на марката. Там всеки ден ще има диджей парти от 12 часа, а следобед графити артисти ще създават произведения, вдъхновени от МИНИ. Посетителите на мобилния салон ще имат възможност да тестват актуалните модели  \"Кънтримен\" , хеч с  три  и  пет врати . Работното време на MINI Pop-up Show room e от 11.30 до 19.30 часа всеки ден. От 20 до 24 април мобилният шоурум на МИНИ ще е във Варна пред Морската градина.", "date": "2018.04.13", "title": "Временен автосалон представя новостите при МИНИ в София"}
{"url": "https://www.dnevnik.bg/sport/2018/04/13/3162202_kakvo_shte_donese_jrebiiat_v_shampionskata_liga/", "text": "Шампионската лига стигна до заключителната си фаза, а днес в 14.00 часа жребият ще определи кои ще са двойките в полуфиналите. Тази година надпреварата  предложи частично разнообразие . Към постоянното присъстващите в тази фаза \"Реал\" (Мадрид) и \"Байерн\" се присъединиха \"Ливърпул\" и \"Рома\". \"Вълците\" привлякоха вниманието с  гръмкия си обрат срещу \"Барселона\"  и за втори път в историята си са полуфиналист. Те са и единственият от четирите отбора, който не е стъпвал на европейския връх. В историята си италианците имат един финал до момента, като го загубиха срещу \"Ливърпул\" през 1984 г. \"Реал\" е действащ шампион и рекордьор в турнира с 12 титли, а \"Байерн\" и мърсисайдци са с по пет купи. Миналата година мадридчани станаха първият отбор, успял да защити титлата си, откакто турнирът се провежда в настоящия си формат. Първите мачове ще се изиграят на 24 и 25 април, а реваншите - на 1 и 2 май. Днес ще се тегли и жребият за полуфиналите в Лига Европа, като той ще започне в 13.00 часа. Надпревара във втория по сила турнир в Европа водят \"Арсенал\", \"Атлетико\" (Мадрид), \"Олимпик\" (Марсилия) и \"Залцбург\". Всички те се класираха за тази фаза след  паметна вечер със зрелищни мачове с много голове и обрати .", "date": "2018.04.13", "title": "Какво ще донесе жребият в Шампионската лига"}
{"url": "https://www.dnevnik.bg/evropa/2018/04/13/3161551_v_cherna_gora_ne_iskat_dushteri/", "text": "Месеци наред журналистката Светлана Славуйевич издирва Амела. В крайна сметка успява да я убеди да разкаже историята си. Макар и без да показва лицето си. Защото става дума за една традиция, за която хората в Черна гора избягват да говорят: абортите на женски зародиши. \"Всеки ден се сблъсквам с натиска, на който са подложени нашите жени тук. Не мога и не искам да търпя повече. Тази практика трябва да спре веднъж завинаги\", казва Светлана Славуйевич. Светлана е репортер в черногорска телевизия. От години тя се ангажира в борбата срещу абортите на момичета. Досега повечето засегнати жени са отказвали да застанат пред камерата ѝ. \"Да, страхувах се да родя първо момиче. Защото решението за второто ни дете щеше да е свързано с надеждите да ни се роди син. Защото иначе трябваше да се откажа от детето\", казва сега Амела - жената, съгласила се да говори. Целенасочени аборти на женски зародиши?  Подобни истории познаваме от Индия или Китай. Но от една страна като Черна гора, която иска да стане член на ЕС? Всъщност в малката балканска страна на Адриатическо море този феномен съществува отдавна. Лошото е, че в селските региони тази традиция се засилва. И в тамошното патриархално общество мъжът има думата. А един мъж, който няма син, не е истински мъж. \"Това е въпрос на традиция. Ние, черногорците, сме народ на бойци. Народ, който трябваше да се отбранява срещу турците. Навремето семействата са се нуждаели от много мъже, които да ги закрилят\", казва един мъж от едно черногорско село. Друг добавя: \"Голяма радост е да имаш син в Черна гора. За да продължи името на рода и бащата да има наследник.\" Колкото повече синове в едно семейство, толкова по-добро реноме. И това се отнася както до мюсюлманското село, от което идва Амела, така и до християнските части на страната. Абортите на женските зародиши в Черна гора са нещо обичайно. Натискът върху жените е огромен. Амела обаче не иска да каже дали и колко пъти е абортирала. \"Познавам десетки жени, които се подлагат на специална процедура, чрез която разбират пола на ембриона в началото на бременността си. Когато третото или четвъртото дете се окаже момиче, те абортират. Някои правят до пет аборта\", казва тя. Преди няколко години Амела също се е подложила на тест за установяване на пола. Но хирургическата намеса е увредила мъжкия зародиш. Седемгодишният ѝ син не е напълно здрав. Затова и не искат той да застане пред камерата. \"Чак след раждането разбрах, че много от децата на майки, които са се подлагали на този тест, се раждат с малки или по-големи аномалии\", казва тя. В Черна гора абортите до 12-та седмица от бременността са легални - както и в повечето европейски страни. Но решението за отстраняване на женските зародиши и тук се смята за злоупотреба с медицинската информация. \"Наскоро при мен дойде една пациентка, която вече имаше четири момичета. През сълзи ми разказа, че мъжът ѝ поставил ултиматум. Или да роди момче, или щял да я напусне\", разказва гинеколожката Цеца Балач, която често се сблъсква с жени, които искат да раждат само момчета. По официални данни в Черна гора се извършват 1500 аборта годишно. Реалният брой обаче е значително по-висок, казва доктор Балач. Тя предполага, че всяка година в страната се извършват около 20 000 аборта. Много от тях нелегално в частни клиники. И много често само защото родителите искат да имат момче. \"Стана модерно жените да отидат в някоя частна клиника, да си направят тест и след това като на пазар да решат дали да си купят ябълки или круши и да абортират напълно безчувствено\", казва Светлана Славуйевич. Скоро в някои села няма да има момичета? Абортите на женските зародиши водят в дългосрочен план до изместване на структурата на населението. Още отсега в някои села на Черна гора има много повече момчета, отколкото момичета. И тази тенденция се засилва. Със своите телевизионни репортажи Светлана Славуйевич се бори за всички жени, както и за своята собствена дъщеря. Първият успех вече е постигнат: здравното министерство организира конгрес, в рамките на който да разясни проблема на лекарите от малките населени места. \"Засегнатите жени не смеят да говорят открито за проблема, защото по този начин злепоставят семейството си. Затова аз в ролята си на журналист трябва да върша тази работа\", казва Светлана Славуйевич. Срещу нея стои силно лоби. Лекарите, лабораториите и частните клиники печелят добре от ранните тестове за определяне на пола. Един тест струва до 600 евро. А в Черна гора това са много пари. Амела казва, че и бедни семейства са готови да заплатят тази сума. Защото само момчетата минават за истински наследници.", "date": "2018.04.13", "title": "В Черна гора не искат дъщери"}
{"url": "https://www.dnevnik.bg/analizi/2018/04/13/3161718_dosieto_juliia_krusteva_ili_sivata_pamet_za_komunizma/", "text": "Странно е колко се боим от паметта, а сме хипнотизирани от историята. Поредното доказателство е случаят \"Юлия Кръстева\", който от две седмици разбуни духовете у нас и зад граница. Уви, интерпретациите на  досието \"Сабина\"  са най-вече емоционални, злостни или чисто \"негационистки\". А става дума за един паралелен (скрит) разказ от времето на комунизма, отворил незараснали рани, сякаш за да покаже, че онова време още не е слязло в \"архива\", нито безпроблемно е \"влязло в историята\". Че още му се снема \"анамнеза\", а издирването на фактите и тълкуванията продължават. И би трябвало да продължат – отвъд \"черното\" и \"бялото\". Ето защо може да се каже, че \"досието Юлия Кръстева\" изникна внезапно, но не дойде изневиделица. Доколкото то е брънка от цяла една верига от сложни обвързаности с бившия режим, от методите на вербовка и сътрудничество, налагани от Държавна сигурност, без чието проумяване историята на комунизма в България, както и на някогашния съветски блок, просто няма как да бъде разбрана. А за да се случи това, то и фактите, обстоятелствата и документите, изникващи от архивите на тоталитарните служби за сигурност, би трябвало да бъдат положени в точния си исторически контекст. В случая на Юлия Кръстева затруднението е двойно, тъй като се налага това да става чрез кръстосването на българската и френската история от края на 60-те и средата на 70-години на ХХ в. Нещо, което липсва в българския дебат до момента и което ще се опитам донякъде да сторя в следващите редове. Ала няма как, още в самото начало, да избегнем най-обсъждания въпрос: имало ли е реално сътрудничество между Юлия Кръстева и ДС? Отговорът се крие в досието над триста страници, носещо наименованието \"Сабина\". И той е: да, имало е вербовка през ноември 1970 г. в Париж, последвана от повече или по-малко регулярни срещи в периода 1970-1973 г. с резидента на ПГУ \"Любомиров\" (Лука Драганов). Означава ли това, че Юлия Кръстева е била \"агент\" на ДС? – факт, който тя категорично продължава да отрича. Дори в момента на нейния личен сайт откриваме следното комюнике, започващо с думите: \"Никога не съм принадлежала към никаква тайна служба – нито българска, нито френска, нито руска, нито американска!\". А вестник \"Монд\", в търсене на формулировка към статията на историчката Соня Комб, дори използва термина \"кореспондент на режима\". Терминологията, разбира се, е важно нещо. Но струва ми се, че никой, прочел досието \"Сабина\", не си представя Юлия Кръстева като някаква нова Мата Хари или агент от романите на Джон льо Каре. Добре, да приемем, че това е била нейната \"лична стратегия\", която тя е провела в своя полза (да осигури връзка със семейството си, както и да поднови българския си паспорт).  (с по-голям или по-малък успех), която в момента дава горчиви плодове. Нещо, което също трябва да се проумее. Защото, нека се замислим, каква е била ползата на ДС от Юлия Кръстева, тази изгряваща звезда на парижкия интелектуален хоризонт? Очевидно тя не е имала достъп до никакви френски \"държавни тайни\", интересни за службите на НРБ и техния Голям брат. Така изглеждат нещата от днешна перспектива. Логиката на комунистическия режим обаче е друга; тя е перверзно идеологическа. В нейната призма Западът е населен с \"идеологически центрове\", водещи \"разложителна идеологическа борба срещу социалистическия лагер и особено срещу България\" (цитат от оперативния документ за вербовка в досието, който очертава поставените задачи). Оттук и набираните информации – за писателя Луи Арагон и членове на ЦК на Френската комунистическа партия като Льороа и други. На днешния млад читател на досието това може да изглежда като някаква \"идейна боза\", ала навремето е било приоритет на ДС. Освен главен редактор на \"Летр Франсез\" (издание на комунистическата партия), Арагон е бил и член на ръководството на ФКП. В очите на френската левица, както пише Бернар-Анри Леви в книгата си \"Авантюрите на свободата (Субективна история на френските интелектуалци)\", Арагон е Партията, както Малро е Министърът на културата, а Пол Клодел – Академията. А както гласи една максима на Жан Кокто, напълно приложима към онова време, Франция е страна, където повечето писатели са провалени политици, а повечето политици – несъстояли се писатели. Арагон е единственият голям френски писател, който докрай остава верен на СССР, независимо от лутанията си след Пражката пролет през 1968 г. Затова ДС проявява интерес към него, още повече че, както личи от други разсекретени документи в сборниците на Комисията по досиетата, БКП поддържа привилегировани връзки с ФКП (най-сталинистката компартия в Западна Европа) и дори отделя немалки средства за нейното подпомагане. И още един важен щрих към френския контекст на \"досието Кръстева\". От кадровите справки става ясно, че тя е била активен сътрудник към международния отдел на ЦК на ДКМС (което предполага тъкмо посрещане на френски комунистически делегации и съответните контакти). И още едно обстоятелство: в спомените на нейния съпруг Филип Солерс се заявява, че между 1968-1971 г. той е \"почти\" член на компартията (макар и без партийна книжка). Лично Луи Арагон го насърчава към подобна стъпка. А френският изследовател на кръга \"Тел Кел\" и неговите политически обрати Франсоа Урман е повече от категоричен, че сближаването между този отначало независим от политиката литературен кръг и ФКП е толкова силно, че през 1968 г. се обмисля вливането на членове от \"Тел Кел\" в създадения от компартията по съветски образец Съюз на писателите. Тогава именно Солерс пише във в. \"Монд\", че \"всяка революция може да бъде само марксистко-ленинска\". А Юлия Кръстева е неотлъчно до него. Тя има само български паспорт и очевидно е принудена да поддържа връзки с посолството. От досието \"Сабина\" става ясно, че тъкмо тогава двама нейните колеги журналисти – Боян Трайков (Тибо) и Владимир Костов (Кръстев) препращат сигнали към Центъра, че тя е подходящ обект за вербуване. Което, както знаем, се случва през ноември 1971 г. И документите от архива на ДС го потвърждават категорично. Вербовката става на два етапа. Първо, среща с \"Петров\" (Ст. Димитров), оперативен работник от VI управление на ДС, който е провел с нея беседа в София, повторена при срещата им в Париж. Следва среща с местния резидент \"Любомиров\" (лука Драганов), пред когото Юлия Кръстева поставя две условия. Първо, да не пише лично донесенията си (мотивът е очевиден – да не остават следи, не само с оглед на бъдещето, но и такива, които прихванати от френското контраразузнаване (DST), биха сложили край на кариерата ѝ). Впрочем такава е и практиката в българското външно разузнаване (ПГУ), където резидентът синтезира и препраща по сигурен канал информацията. И второто условие – да не ѝ се поставят несвойствени задачи – тоест да дава информация за кръговете, в които се движи. ДС приема и това. Така може би за първи път в архивите на службите на НРБ (а вероятно и в България) изникват имената на Ролан Барт и Мишел Фуко, на Луи Алтюсер и Жак Лакан – изписвани по най-различен начин от машинописките на службите в София.  Нали \"всяко писане, искаме или не, е политическо. Писането е продължаване на политиката с други средства\" (Филип Солерс, романът \"Числа\", 1968 г.). А говоренето? То също ли може да бъде политическо и да навреди някому (освен на субекта на речевия акт)? Очевидно, че може. Най-притеснителни, от моя гледна точка, са \"говоренията\" за българите, с които тя работи в радио \"Париж\" (прототипът на Радио Франс Ентернасионал): Красимира Борозанова, Вълчо Вангелов, Никола Факиров, Невена Янкова. В \"резюметата\", дадени от \"Сабина\", се правят техни характеристики, съобщават се аспекти от личния им живот, които ги правят уязвими като емигранти пред ДС. Резолюцията под този документ в досието настоява за пълна проверка на споменатите лица. Въпросът е дали архивът на ДС пази такива досиета. И дали след проверката на споменатите лица и евентуално на техни близки в България са им заведени оперативни разработки. Трябва ли да припомняме, че една от основните задачи на ДС е да неутрализира всички, работили или работещи в чуждите радиостанции. И накрая, няколко думи за \"отдръпването\" на Юлия Кръстева и прекратяването на сътрудничеството на \"Сабина\", което започва да личи от края на 1971 г. до средата на 1972 г. Обяснението отново следва да се търси във френски контекст. От юни 1971 г. кръгът \"Тел Кел\" и съпругът ѝ Филип Солерс яростно се \"маоизират\". \"Лудостта Мао\" ме обзе в продължение на три години\", пише Солерс в последните си издадени мемоари. Кръстева отново е неотлъчно до него. Прочитът на \"досието Сабина\" показва, че шокът на резидента \"Любомиров\" е наистина силен. Той не знае как да съобщи в София този сериозен \"идеологически грях\" на своята \"кореспондентка\". Защото след опита за прокитайски преврат на Горуня и ген. Анев (1965 г.), както и политиката на СССР към Мао, на тези неща се гледа не на шега. В този период Солерс превежда книгата на Мао \"За противоречието\" и стиховете на Великия кормчия. През 1971 г. писателят Симон Леис вече е публикувал във Франция книгата \"Новите одежди на президента Мао\", която вдига шум, доколкото в нея се разкрива истината за милионите жертви на режима в \"Лаогай\" (китайския Гулаг), както и за насилията, съпътстващи културната революция. Никой в кръга \"Тел Кел\" (включително Кръстева и Солерс) не искат и да чуят за това. През същата година те съдействат за издаването в Париж на ръкописа на италианската философка Мария Антониета Макиоки (факт, грижливо отбелязан в срещите на \"Любомиров\" със \"Сабина\", пред когото тя възхвалява книгата \"За Китай\"). Така стигаме и до пролетта на 1974 г., когато по покана на ККП и лично на Великия вожд видни представители на \"Тел Кел\" (Ролан Барт, Филип Солерс и самата Юлия Кръстева) посещават поднебесната страна на \"културната революция\". Жак Лакан се въздържа. След завръщането си всеки от тях споделя впечатления пред жадната за новости френска, а и световна публика (Китай е затворена страна). В излязлата след това книга \"Китайките\" Кръстева заявява, че \"Мао е освободил жените и е \"решил вечния въпрос на половете(?)\". А насилието? Тя е категорична, че \"не е констатирала никакво насилие\". Нищо, свързано с опита ѝ от комунистическа България.  А от гледната точка на \"Любомиров\" досието \"Сабина\" е сложено на трупчета, без да бъде свалено в архива. Поне това разбираме от наличните в него страници (Екатерина Бончева и Христо Христов обръщат внимание, че то е било \"прочиствано\", липсват страници от по-късните години. Ето един аргумент в подкрепа на тази теза (на който ми обърна внимание д-р Момчил Методиев) – в досието на Владимир Костов (от времето на неговото бягство на Запад през 1977 г.) има упоменаване за нов контакт с Юлия Кръстева. Новият резидент в Париж Димо Станков я търси, за да събере информация: знае ли къде са се укрили Костов и съпругата му, а тя заявява, че не знае (което е и самата истина). Владимир Костов е наясно със ситуацията около \"Сабина\" и очевидно не прави опит да я потърси. Всичко това можеше да изглежда като съвременен авантюрен роман, както писа в. \"Цайт\", ако зад него нямаше реални страници от архивите на ДС и немалко горчиви изводи. В резултат от което някои продължават да настояват, че блестящ учен със световна известност като Кръстева няма как да е агент на ДС. Нещо, емоционално обяснимо. Други, с тон, нетърпящ възражения, както винаги \"знаят истината\": виновна е Комисията по досиетата, която трябва веднага да се разпусне, а законът да се хвърли в коша. Какво до кажем тогава за хилядите отворени досиета по същия закон и по същата процедура? Нима следва да допуснем, че за всички осветени имена (включително и на изтъкнати български интелектуалци) трябва да важи един закон, а за Юлия Кръстева, която е \"национална гордост\" – друг? Не виждам адекватно морално съждение в подобно твърдение. Както не разбирам и яростните атаки срещу Комисията по досиетата, която си върши добре работата и стриктно изпълнява закона. И не само това. Преди време (през 2012 г.) членът на комисията Ваня Жекова подписа протокол, с който се оповестява името на собствения ѝ баща – човек, осъждан на смърт, репресиран земеделец, лежал дължи години по затворите. След което тя направи документалния филм \"Прошка\" – прочитът на една дъщеря на документите в архивите на ДС. Досието \"Сабина\", тъкмо поради интелектуалната значимост на Юлия Кръстева, предполага тъкмо по-задълбочен прочит на времето на комунизма. Версия, която при всички случаи не бива да е само \"в черно и бяло\". Ала няма как и да е \"сива памет\" за това време, в която да се размиват всички факти и обстоятелства. Едно подобно завръщане към \"спомена за комунизма\" на самата Юлия Кръстева очевидно е болезнено, но то е наложително. И не може да се изчерпва със сегашните ѝ гневни реакции в комюникетата на личния ѝ сайт. Независимо от всичко. Включително и от заявеното някога, в изповедалния ѝ роман \"Старецът и вълците\" (1991 г.): \"Беше ми дошло до гуша да бъда специалистката по онова окаяно кътче на света, за което никой не искаше да чуе и където властваше пълно своеволие\".", "date": "2018.04.13", "title": "Досието \"Юлия Кръстева\", или \"сивата памет\" за комунизма"}
{"url": "https://www.dnevnik.bg/zelen/2018/04/13/3161789_emisiite_co2_ot_avtomobili_v_evropa_spadat_zaradi/", "text": "Парниковите емисии от автомобили намаляват в редица европейски държави. Позитивната тенденция се дължи на различни данъци, субсидии и стимули, с които отделните страни насърчават потребителите да избират по-екологични коли, отделящи по-ниски емисии въглероден диоксид (CO2). Това сочат данни в  нов анализ  на  Европейската агенция за околната среда (ЕАОС)  към Европейската комисия. Намаляването на емисиите парникови газове от транспорта е основен приоритет за Европейския съюз. Друга важна тенденция, видна от изследването, е, че расте и броят на страните, предлагащи стимули за закупуване на електрически автомобили. В същото време се очаква вредните емисии от камиони и автобуси да се увеличат, ако не бъдат предприети мерки. Почти всички държави - членки в Европейския съюз са приели такива стимули под някаква форма. Това е довело до постоянен спад на нивата на емисии на CO2 от нови автомобили през последните 15 години. Докладът сочи като пример за страни с относително малко стимули България, Естония, Чехия и Полша.  От другата страна на класацията е Норвегия, която води през 2016 г. заради по-широкото използване на такъв вид данъци и стимули за насърчаване използването на коли с по-ниски емисии, пише в доклада \"Подходящите данъци и стимули оказват влияние върху покупките на нови автомобили\". 30% спад на CO2 за 15 години За последните 15 години емисиите CO2 от новите автомобили в Европейския съюз са спаднали с около 30% от 2001 г. насам - от 170 g CO2/km през 2001 г. до 118 g CO2/km през 2016 г., с годишно намаление от 2%. За да се постигне следващата цел до 2021 г., се налага спад на тези емисии с още 20%. По-късно този месец агенцията ще публикува нови официални статистически данни за средните емисии на CO2 от автомобилите за 2017 г. Политиките в сектора трябва да бъдат внимателно разработени, за да се избегнат нежелани неблагоприятни въздействия, например увеличаване на емисиите на други замърсители, предупреждават от агенцията. Анализът се базира на изследване на Европейския тематичен център за замърсяване на въздуха и смекчаване на промените в климата към ЕАОС акцентира на финансовите стимули, които използват държавите от ЕС, както и Исландия, Лихтенщайн, Норвегия и Швейцария, за да накарат гражданите си да карат по-екологични автомобили, и какъв е ефектът от тези стимули. Проучването включва седем казуса, които изследват различните подходи за данъчно облагане и стимули във Франция, Германия, Гърция, Ирландия, Нидерландия, Норвегия и Полша. Заключението е, че потребителите по-лесно купуват коли с по-ниски емисии при достатъчно големи и целеви данъци и стимули. Само за пет години (от 2010 до 2016 г.) значително е скочил и броят на държавите, които предлагат стимули за използване на хибриди и батерии за електрически автомобили (единственото изключение от тази тенденция е Полша). За да се подпомогне навлизането и търсенето им, е необходима и достатъчно добра инфраструктура за зареждане, която да даде на хората надеждност, уточняват авторите на изследването. Норвегия има най-голям брой стимули в тази посока, което се доказва и от ниските нива на парникови емисии в страната и от високия дял на електромобили през 2016 г.  Камионите и автобусите отделят около една четвърт от емисиите на CO2 в транспортния сектор, като се очаква делът им да нарасне с 10% до 2030 г. в сравнение с 2010 г., ако не бъдат предприети нови мерки за ограничаване на емисиите. Има значителна разлика между отделните страни в осреднените нива на емисиите на CO2 и темпа на намаляване. Португалия има най-ниски парникови емисии в ЕС през 2016 г. - 105 гр./км, следвана от Холандия, Дания и Гърция, в сравнение с най-високата стойност от 134 гр./км в Естония, следвана от Литва. В ЕС емисии на CO2 от новите автомобили са най-ниски в Норвегия (93 g/km), докато най-високите са в Швейцария (134 g/km). Видовете данъци и такси Предвидените данъци и стимули включват тези, които се основават на емисиите на CO2 (или свързания с тях параметър като мощността на двигателя) на колите, както и тези, специално насочени към технологиите с нулеви и ниски емисии (включително горивни клетки, електрически и хибридни превозни средства). Четирите категории данъци и стимули: – такси за придобиване - регистрация, субсидии за закупуване, схеми за бонуси, при които автомобилите с нисък разход на емисии получават данъчно облекчение (бонус), а замърсяващите автомобили над определен праг са силно облагаеми - схеми малус или схеми за скрап за замяна – повтарящи се - годишни такси за движение, пътни такси, задръствания или такси за зони с ниски емисии, безплатен паркинг или използване на преференциални ленти – дружество - като облагане на обезщетения в натура на служителите, ползващи частни автомобили, пропорционално на емисиите на CO2 – инфраструктура - държавни средства за инсталиране на съоръжения за зареждане и зареждане на превозни средства с ниски емисии.", "date": "2018.04.13", "title": "Въглеродните емисии от автомобили в Европа спадат заради данъци и стимули"}
{"url": "https://www.dnevnik.bg/bulgaria/2018/04/13/3162125_ministerstvoto_na_pravosudieto_obiaviava_dnes/", "text": "Днес ще бъдат оповестени резултатите от проверката на Министерството на правосъдието, която министър Цецка Цачева разпореди след бягството на затворниците, осъдени за тежки престъпления, Владимир Пелов и Радослав Колев. Към проверката проявиха интерес надзирателите, които на последния протест настояха да им бъдат предоставени резултатите, защото се страхуват (по думите им), че само върху тях ще бъде хвърлена цялата вина. Проверката трябва да установи причините поради, които охраната на Централния софийски затвор е ненадеждна до степен, че двама затворници могат да преодолеят всички постове, включително и въоръжения на входа на затвора, и да се доберат безпрепятствено до автомобила, който ги е чакал на входа на затвора. Проверката трябва да установи по какъв начин осъдени за най-тежки престъпления са разполагали с оръжие, как се контролира съдържанието на пратките, които имат право да получават затворниците, както и всички други обстоятелства, които са способствали да избягат. Междувременно изтърпяващият присъда една година лишаване на свобода при общ режим в затворническо общежитие в Пловдив за държане на наркотици Георги Т. се отклонил от работа и беше обявен за общодържавно издирване. Това допълнително нагнети напрежението и министър Цачева свика във вторник национално съвещание с директорите на всички затвори в страната.", "date": "2018.04.13", "title": "Министерството на правосъдието обявява днес резултатите от проверката на Централния затвор"}
{"url": "https://www.dnevnik.bg/sviat/2018/04/13/3161993_zapochva_deloto_s_koeto_rusiia_moje_da_blokira/", "text": "Първото заседание на Таганския районен съд по искането на руските власти да блокира популярното чат приложение \"Телеграм\" (Telegram) се очаква още днес. Телекомуникационният регулатор \"Роскомнадзор\" миналата седмица поиска от съда незабавно да разреши ограничаването на достъпа до \"Телеграм\" в Русия заради конфликта на компанията собственик с руските служби за сигурност - още преди да са изтекли сроковете за обжалване - в случай на утвърдително решение. \"Телеграм\" от месеци води битка с руската Федерална служба за сигурност (ФСБ), която иска от приложението да предаде ключа за декриптиране на съобщенията от съображения за сигурност. След първия отказ съд наложи на \"Телеграм\" 800 хил. рубли (14 хил. долара) глоба през октомври. Създателят на приложението Павел Дуров обаче написа в \"Туитър\" от Обединените арабски емирства, където живее в момента, че компанията му няма да отговори на \"заплахите за блокиране, ако не даде личните данни на потребителите си\" и ще защитава \"свободата и личната неприкосновеност\". Дуров не живее в Русия от 2014 г., като твърди, че Кремъл на практика го е изтласкал от екипа на социалната мрежа \"ВКонтакте\" (някога известна като руския \"Фейсбук\") заради отказа му да сподели информация за инакомислещи. \"Ако \"Телеграм\" не предостави ключ за декодиране на съобщенията, ние ще се застъпваме за незабавно изпълнение на съдебно решение, в случай че искът е удовлетворен\", каза представителят на \"Роскомнадзор\", цитиран от агенцията. \"Откровен фарс\" Представители на \"Телеграм\" няма да се явят на заседанието - Дуров е забранил дори на адвокатите си да го правят. Според РБК, която цитира \"Агора\" (организация, представляваща интересите на чат приложенията в Русия), той е препоръчал те изобщо да не се явяват на процеса, тъй като не желае да \"легитимира откровения фарс чрез своето присъствие.\" Представители на организацията казват за РБК, че съдът не е дал на \"Телеграм\" никакви възможности да се подготви за съдебния процес. Тя е поискала от Дуров да участва, но той е казал, че \"не си струва\" юристите му да се включват в процеса. Решението на съда, ако е утвърдително, няма да влезе в сила в случай на обжалване, когато ще трябва да се произнесе и по-висока инстанция. След това \"Роскомнадзор\" по закон може да отправи още едно предупреждение и \"Телеграм\" да бъде блокиран, след като откаже да го изпълни. Не е известно дали \"Телеграм\" ще опита да обжалва. Таганският съд също така не коментира искането на \"Роскомнадзор\" за блокиране на приложението още преди срокът за обжалване да изтече. Руски журналисти междувременно обжалваха опита за блокиране на \"Телеграм\" в Европейския съд за правата на човека. Кампания (не само) в Русия Действията на руските власти са част от кампания за затягане на контрола върху интернет, включително със скорошен закон,  който забрани анонимността  в чат приложенията. Москва аргументира действията си с нужда от мерки за сигурност и борба с тероризма. Опозиционни активисти се опасяват, че целта е друга - да бъде блокирано инакомислието и да бъде поставено под контрол общуването в интернет. От друга страна, \"Роскомнадзор\" прилага подобни забрани избирателно и и друг път е заплашвал \"Телеграм\". И в други държави по света - например няколко членки на ЕС, между които Великобритания, и Съединените щати обаче са отправяли към \"Телеграм\" подобни искания, пише \"Файненшъл таймс\". Британският премиер Тереза Мей например предупреди през януари, че ако правителствата не получат достъп до данните от него, приложението може да стане предпочитано средство за \"престъпници и терористи\". Заради високата степен на поверителност \"Телеграм\" някога се смяташе за предпочитан канал за комуникации от групировки като \"Ислямска държава\". Това обаче важи и за граждани на страни със  засилен контрол  на властите в публичната сфера и в киберпространството,  каквато е Иран . Същевременно процесът идва в трудни времена за \"Телеграм\", тъй като приложението наскоро започна да набира средства за поддръжката си чрез първично монетно предлагане (ICO). Няколко години то просъществува чрез приходите на Дуров от продажбата на дела му във \"ВКонтакте\".", "date": "2018.04.13", "title": "Започва делото, с което Русия може да блокира най-популярното чат приложение"}
{"url": "https://www.dnevnik.bg/sviat/2018/04/13/3161927_stroitelstvoto_v_severna_koreia_procuftiava_no_koi_go/", "text": "Плажна ивица, петзвездни хотели? Небостъргачи само на няколко преки от площад \"Ким Ир-сен\"? Северна Корея бързо напредва с големи строителни проекти, които според някои експерти са насочени към разрастване на пазара за недвижими имоти под наем или частна собственост с цел да се помогне за укрепване на финансовото състояние на режима на  Ким Чен-ун , засегнат от санкции заради ядрената му програма. Разрастващ се пазар за частни имоти не звучи много социалистическо и наистина не е. Но правителството, изпитващо хроничен недостиг от пари в брой, изглежда, разработва нов източник на приходи - продажби на имоти за класата на севернокорейските новобогаташи, натрупали благосъстояние от разрастващата се, но все още предимно неофициална пазарна икономика на страната, придобиваща форма, откакто Ким дойде на власт. Натискът върху Пхенян  се увеличава, след като китайските инвеститори, които по традиция поддържат икономиката му, се оттеглят на фона на по-суровите от когато и да било ограничения, наложени от Пекин. Строителните проекти, чието завършване може да струва доста над милиард долара, получават значителен тласък. Те са част от започнала преди шест години усилена строителна дейност при управлението на Ким, преобразяваща пейзажа в Пхенян. Севернокорейски служители заявиха пред \"Асошиейтед прес\", че се надяват поне някои от проектите да бъдат готови, за да се представят за честванията по случай 70-ата годишнина на страната през септември. затова мисля, че след година в града ще са направени доста промени\", каза архитект Ким Кум-чхол от Академията по архитектура \"Пектусан\" - центъра за архитектурни изследвания и проектиране в Северна Корея. \"Имаме много строителни планове.\" Той каза, че тази година има три основни проекта. Първо, да се презастрои  центърът на Пхенян , като се заменят ниските жилищни сгради, построени след Корейската война през 1950-1953 г., с по-ефективно усвояващи пространството нови небостъргачи, офиси, обществени сгради и високо жилищно строителство. \"В центъра на града има множество стари жилищни сгради, затова се опитваме да ги заменим с нови\", обясни Ким. Второ, в района Уонсан-Калма на източното крайбрежие се планират или се строят над 10 хотела, хиляди жилища и редица почивни комплекси, каза Ким. Хотелите ще варират от сравнително скромни тризвездни комплекси до луксозни петзвездни курорти, каза той. Ким Чен-ун вече построи ново летище, което обслужва района, известен като негов дом далеч от дома. Третият фокус е близо до китайската граница в Самджийон - живописен град в подножието на планината Пекту, духовния дом на управляващата династия Ким. Според съобщения в държавните медии се предвижда районът да стане \"открит музей за образование в революционните традиции\" и Северна Корея  често използва показни проекти, за да вдъхновява националистическата гордост, да възнаграждава предаността и да подсилва престижа на управляващия режим. Но Ким Чен-ун, изглежда, има склонност да предвожда завършването на квартали с високо строителство и модерни, наглед доста функционални почивни обекти. На теория жилищата, образованието и здравеопазването се предоставят безплатно на всички в социалистическа Северна Корея, където държавата е собственик на целия капитал, включително сградите, заводите и земята. Продаването на имоти наведнъж или събирането на наеми ще извади пари от джобовете на тези, които могат да си го позволят, и ще ги върне в хазната на режима. Изискването на предплащане може да помогне за финансиране на проекти, които вече са започнати или са на етап планиране. Северна Корея от години прави това до известна степен. Китайските инвестиции  обикновено се разглеждат като ключов източник на финансиране. Същото се отнася за бавния, но постоянен растеж на вътрешната икономика на Севера, подпомаган от разрастващия се сектор на предприемачите, които имат спестявания в чуждестранни валути като американски долари и китайски юани. са по-забележими, откакто Ким Чен-ун дойде на власт, създавайки естествен пазар за по-добри жилища, какъвто нямаше в миналото. Повечето живеят в Пхенян и района Уонсан, където строителството е най-активно. Голяма част от процъфтяването на строителството е съсредоточено върху луксозни имоти в изискани райони като градския център на Пхенян или покрай речни или океански брегове, които може да се очаква да им харесат най-много и имат по-висока пазарна стойност. Не е ясно дали подобни проекти някога ще се изплатят. Това може да помогне да се обясни защо през последните няколко месеца Ким предприема дипломатически инициативи към Сеул и Пекин - два потенциално огромни източника на инвестиции и помощ, ако политическото напрежение на полуострова се успокои. Преди да влязат в сила по-суровите санкции миналата година, Северна Корея продаваше големи количества полезни изкопаеми на Китай, което идеално се съчетаваше с процъфтяването на строителството. Икономистът Уилям Браун от Джорджтаунския университет каза, че \"ликвидацията\" на някои държавни имоти има смисъл от фискална гледна точка въпреки жертването на социалистическите принципи, особено като се има предвид Низходящата тенденция в китайската търговия и новите инвестиции приблизително от септември и неспособността на Ким да получава външни заеми или да привлича други инвеститори пораждат сериозни съмнения за бъдещето на икономическото процъфтяване и застрашават финансирането на армията, каза Бенджамин Кацеф Силбърстейн - изследовател от базирания в САЩ Институт за изследване на външната политика и един от редакторите на уебсайта \"Икономическо наблюдение на Северна Корея\". Намаляващата търговия с Китай не само изсмуква чуждестранните резерви на режима, но и вреди на бизнеса, на който също така разчитат \"донджу\". Това е двоен удар върху икономиката, който може да стане значително по-тежък в идните месеци, подкопавайки търсенето на луксозни имоти. \"В момента държавата наистина няма никакъв устойчив източник на приходи\", каза Силбърстейн. /БТА", "date": "2018.04.13", "title": "Строителството в Северна Корея процъфтява, но кой го плаща"}
{"url": "https://www.dnevnik.bg/sport/2018/04/13/3161940_zapochna_registraciiata_za_nadbiagvaneto_po_morenite/", "text": "Желаещите да се включат в  състезанието Red Bull Moreni Challenge  вече могат да се регистрират в  сайта на събитието . Таксата за участие е 30 лева, като записването ще продължи до 6 юни. В основата на предизвикателството е най-добрият български състезател в скайрънинг сериите Кирил Николов-Дизела. Събитието ще се проведе на 9 юни от 10.00 часа по морените в местността \"Златните мостове\" във Витоша. В състезанието ще могат да участват само пълнолетни лица. В таксата са включени застраховка, тениска, енергийна подкрепа и вода. \"Планината ще очаква всички атлети, ориентировачи, катерачи, фрийрънъри и опитни екстремни спортисти, които имат не само физическа подготовка, но и са готови да изпитат издръжливостта на психиката си\", съобщиха организаторите. Състезанието е с масов старт, като всеки участник трябва да се справи сам, без да разчита на външна помощ. В зависимост от броя на участниците ще бъдат сформирани квалификационни потоци от максимум 50 души. Сред задължителната екипировка е носенето на маратонки или подходящи обувки с грайфер, в зависимост от метеорологичните условия. Организаторите уточниха, че не носят отговорност при евентуални инциденти. Медицинският екип запазва правото си да прекрати участието на състезател, ако прецени, че физическото му състояние не му позволява да продължи надпреварата. ", "date": "2018.04.13", "title": "Започна регистрацията за надбягването по морените на Витоша"}
{"url": "https://www.dnevnik.bg/sviat/2018/04/13/3162107_koi_shte_nasledi_raul_kastro/", "text": "След седмица Куба се готви да отвори нова страница в историята си с оттеглянето на Раул Кастро, който обаче ще запази контрола си върху комунистическата партия, за да наставлява приемника си и да му помогне да обедини отделните кръгове на кубинската власт. От революцията през 1959 г. Куба е преживяла де факто само една смяна на ръководството. През 2006 г., застигнат от болест, Фидел Кастро предаде щафетата на по-малкия си брат след 40 години еднолична власт. Фидел Кастро почина в края на 2016 г., а сега е ред на 86-годишния Раул да отстъпи мястото си на представител на ново поколение, който ще бъде избран на 19 април от Националното събрание на народната власт. На големия карибски остров ще видим \"не само смяна на поколенията, но и неизбежния край на модела \"Фидел командва\", който бе преразгледан, но не напълно отхвърлен при управлението на неговия брат\", обяснява експертът по Куба Артуро Лопес-Леви, преподавател в Тексаския университет \"Рио гранде вали\". Макар че името на наследника на Кастро още не е потвърдено, знаем, че неговото родословие няма да е толкова престижно, колкото на знаменитите му предшественици. За пръв път от десетилетия кубинският президент  няма да се казва Кастро , няма да е от историческото поколение на революцията от 1959 г., няма да носи военна униформа и няма да съвместява функциите и на първи секретар на ЦК на могъщата Кубинска комунистическа партия. Евентуалният приемник Първият заместник-председател (на Държавния съвет, бел. ред.) Мигел Диас-Канел, на 57 години, изглежда днес има най-добри шансове да оглави Държавния съвет, органа на кубинската изпълнителна власт. Този мъж - продукт на системата и дясна ръка на режима от 2013 г., който прилича на американския актьор Ричард Гиър, е подготвен за това. \"Това е най-младият от висшите ръководители, има дългогодишен опит, управлявал е две провинции... и бе плавно интегриран в обществения живот. Почти всички мислят, че ще бъде той\", подчертава кубинският политолог Естебан Моралес. Лишен от историческа легитимност, този цивилен човек може да разчита на подкрепата на Раул Кастро, който ще остане начело на компартията до 2021 година. На този ключов пост той може да контролира част от старата гвардия, която не иска да приеме най-амбициозните реформи.  \"Раул има опита, лидерските умения и е достатъчно разпознаваем, за да съветва правителството и да осигури последователност в политическите дейности на партията, в зависимост от промените, които трябва да бъдат извършени\" , отбелязва Моралес.  Новият президент \"ще има много по-малко власт от Раул или Фидел Кастро... ще трябва да я дели с други високопоставени политици и военни\", смята Хорхе Дуани, директор на Института за кубински изследвания в университета на Флорида. Той \"ще се нуждае от колегиално управление, отворено към дебати между личностите и фракциите от елита\", добавя Артуро Лопес-Леви. Предпазливост След реорганизацията на властта влиятелни функции може да получат някои доказали се личности като външния министър Бруно Родригес (на 60 години) и организаторът на икономическите реформи Марино Мурийо (на 57 г.). Много спекулации има и около полковник Алехандро Кастро, син на Раул Кастро, и бившия му зет Луис Алберто Лопес-Кайехас, председател на контролираната от армията корпорация ГАЕСА (GAESA). Но на този етап е трудно да се предвиди каква ще е тяхната роля. По мнението на експерти действията на бъдещия президент ще бъдат следени внимателно преди всичко в икономическата сфера, интерес ще има и към способността му да прокара неотложни реформи за задълбочаване на плахото отваряне на кубинската икономика, проведено през последните години от Раул Кастро. \"Това няма да стане за два дни\", предвижда Моралес, който не смята, че \"Диас-Канел ще се впусне веднага в действие\". \"Малко преходи в историята на Латинска Америка и на комунистическите страни са били организирани с такава предпазливост\". До 2021 г. ще се разбере дали елитът е способен да го извърши, смята Лопес-Леви. \"За да се гарантира запазването (на революцията), трябва да се предприемат серия от изключително важни мерки. В противен случай просто не знаем какво може да стане\", смята Моралес. /БТА", "date": "2018.04.13", "title": "Кой ще наследи Раул Кастро"}
{"url": "https://www.dnevnik.bg/sviat/2018/04/13/3162174_merkel_priema_vuchich_dnes_v_tursene_na_reshenie_za/", "text": "По покана на германския канцлер Ангела Меркел сръбският президент Александър Вучич пристига в Берлин, за да се срещне с нея за втори път в рамките на месец. Преди срещата Вучич каза, че Меркел е \"най-важният партньор и разговорите в Берлин няма да са лесни\", предаде агенция \"Бета\". Според белградски медии, цитирани от сръбския \"Блиц\", екипът на Вучич е казал, че на дневен ред ще са двустранни, регионални, \"но и европейско-политически теми\". Срещата на Вучич и Меркел е част от поредицата \"важни разговори\" за Косово, които обяви сръбският президент в началото на месеца. Те започнаха тази седмица, с посещението му в Мостар, където той  беше на вечеря  с няколко лидери на съседни държави, а на следващия ден - на  двустранна среща  с премиера Бойко Борисов. Докато беше в Мостар, Вучич обясни, че очаква да чуе от Меркел позицията ѝ за отношенията между Белград и Прищина, но и ще иска подкрепа за търсенето на компромис между тях. Предстои Вучич да обсъди темата и с френски представители, както и с върховния представител на Евросъюза във външната политика и сигурността, Федерика Могерини. На пресконференция в Белград миналата седмица  той загатна , че резултатът от разговорите ще е фактор за решението му дали да посети София за срещата на върха на ЕС и Западните Балкани, насрочена за 17 май.", "date": "2018.04.13", "title": "Меркел приема Вучич днес в търсене на решение за Косово"}
{"url": "https://www.dnevnik.bg/sport/2018/04/13/3160893_festivalut_sportuvai_v_tvoia_grad_shte_predstavi/", "text": "Акробатични демонстрации и трикове с едноколесен велосипед (юнисайкъл) ще бъдат включени в програмата на градския фестивал \"Спортувай в твоя град\". Събитието, което е част от инициативата \"София 2018 - Европейска столица на спорта\", ще се проведе в събота от 9.00 часа в Южния парк. Организаторите са поканили четирима членове на групата MAD4ONE TEAM RIDERS. Кати Бол, Адриен Делекро, Пиер Стърни и Райън Олферс заедно с Галина Рьом-Рожбек от Sofia Unicycle Club & Mini Art Foundation ще са част от шоуто, което започва в 12.00 часа. Програмата ще включва още масово бягане на 5 км, турнири по стрийт баскетбол и футбол на малки вратички, конкурси и викторини с награди. \"Юнисайкъл провокира всеки един от нас да опита нещо ново и различно, свързано с активния начин на живот. Никога не е късно да станеш по-добър в дадена област, да подобриш баланса и физическата си активност, а това със сигурност ще те накара да се чувстваш много по-добре. Този спорт е за всеки независимо от възраст и социален статус – млади, не толкова млади и хора от третата възраст, цели семейства, начинаещи и напреднали\", заявиха организаторите. Демонстрациите ще са индивидуални и по двойки в дисциплините фристайл и трайълс. Триковете във фрийстайла се изпълняват по волна програма под съпровода на музика, докато в трайълса включват скокове нависоко и надалеч през препятствия като тракторни гуми, автомобили, палети, бидони и други предмети. На събитието ще има изградена уъркшоп зона, където всеки желаещ ще може да пробва усещането да кара юнисайкъл велосипед под ръководството на специалист.", "date": "2018.04.13", "title": "Фестивалът \"Спортувай в твоя град\" ще представи трикови изпълнения на едно колело"}
{"url": "https://www.dnevnik.bg/sviat/2018/04/13/3161987_prisudata_na_lula_da_silva_hvurli_braziliia_v/", "text": "Вкарването в затвора на бившия президент Лула да Силва задълбочи още повече разделенията в Бразилия, страна-континент, която се оказа в истинска политическа, морална и институционална криза и се изправи пред едно напълно непредвидимо бъдеще. Пламенни речи, разплакани тълпи, обиди към съдии, блокирани пътища от привърженици и противници на Лула сълзотворен газ и гумени куршуми - Бразилия е раздирана от изумителната сага около предаването на властите, по Христов образец на Луиз Инасио Лула да Силва. \"Всички сме обезпокоени от климата на поляризация и радикализация в Бразилия\", предупреди министърът на обществената сигурност Раул Жунгман миналата седмица. Сега, когато  Лула е в затвора , най-голямата страна в Латинска Америка се оказва още по-разделена шест месеца преди президентските избори, на които той е фаворитът. \"Бразилия минава през криза на демокрацията в широкия смисъл, която разкрива една изтощена политическа и съдебна система, податлива на екстремни противоречия и напрежения\", обяснява Кристоф Вентура, изследовател в института \"Ирис\". Вкарването в затвора на  72-годишния ветеран на левицата  разбърква картите на едно гласуване, което се очаква да бъде най-несигурното в историята на Бразилия и допълнително е застрашено от потока \"фалшиви новини\". Може ли Лула да остане кандидат и в килията си след осъждането му на 12 години затвор за корупция? Но неговото вероятно недопускане до изборите принуждава всички политически формации да преразгледат стратегията си. Колкото до собствената му Партия на трудещите се (ПТ), поради липса на план Б тя потвърди кандидатурата на затворника Лула. Но партията също се разкъсва от вътрешни спорове. \"Лула е в затвора, това символизира края на проекта (на левицата), края на една ера\", заяви Андре Сезар от консултантската къща \"Холд\". Независимо дали възхваляват \" воина на народа \", или хулят \" най-големия бандит в историята \", бразилците със закономерно съмнение се питат дали едни избори ще са демократични, ако фаворитът на социологическите проучвания е в затвора и няма право да участва. В Бразилия никога бивш президент не е бил вкарван в затвора с толкова спорна присъда\", казва Вентура, който изтъква липсата на \"веществени и юридически доказателства\". Три десетилетия след края на военната диктатура нахлуването на командващия сухопътните войски в дебата предизвика безпокойство. В един свой скорошен туит генерал Едуардо Вилас Боас недвусмислено пожела затвор за Лула. Страховете от армията възникнаха в момент, когато президентът Мишел Темер нареди с указ военна намеса срещу  бушуващото насилие в щата Рио де Жанейро , която се оказа колкото спорна, толкова и неефикасна. Един месец след застрелването на чернокожата активистка Мариели Франко - престъпление, което силно разгневи бразилците - то продължава да е ненаказано. В същото време широкообхватното разследване на корупцията \"Лава жато\" (\"Автомивка\"), което коства на Лула влизането в затвора, продължава да разтърсва Бразилия вече пета година. Повече от 100 политици от 14 партии са разследвани. Антикорупционните съдии, като започнем със Сержио Моро, когото Лула нарече \"болен мозък\" и \"лъжец\", стигнаха по-далеч от очакваното. Чак до президента Темер, обвинен за корупция и участие в престъпна организация, който се измъкна на косъм през 2017 г. съчетанието между сложната икономическа ситуация и \"почти порнографското експониране на корупцията\" е \"взривоопасно\", коментира ежедневникът \"Фоля ди Сао Пауло\". В отчаянието си мнозина бразилци са готови да се хвърлят в прегръдките на депутата от крайната десница Жаир Болсонаро, който изпитва носталгия по диктатурата и е подкрепян от близо 18 процента от смятащите да гласуват, нареждайки се зад Лула. Сагата около Лула не спира да поляризира Бразилия. За привържениците си Лула е \"политически затворник\". За останалите се представя за жертва и сериозно подкопава авторитета на институциите: правосъдието, прокуратурата и пресата. В разгорещената атмосфера от последните дни автоколоната на Лула завърши предизборната му кампания на юг под дъжд от яйца и камъни. Последваха и изстрели срещу автобуси от автоколоната. Занапред всичко може да се случи, казва Кристоф Вентура. /БТА", "date": "2018.04.13", "title": "Присъдата на Лула да Силва хвърли Бразилия в невиждана политическа криза"}
{"url": "https://www.dnevnik.bg/sport/2018/04/13/3162266_diontei_uaildur_iska_40_ot_prihodite_pri_eventualen/", "text": "Мач за определянето на абсолютен световен шампион в тежката категория на бокса между  Антъни Джошуа  и Дионтей Уайлдър е чакан от милиони фенове, но няма да се състои толкова лесно. Двамата боксьори и щабовете им отдавна говорят за такава среща, но нито една от двете страни не смята да отстъпва от исканията си. От щаба на Дионтей Уайлдър, който държи пояса на Световния боксов съвет (WBC) обявиха, че Джошуа предлага 12.5 милиона долара на американеца. При очаквани приходи от най-малко 100 милиона долара това е прекалено малко според представителите на Бронзовия бомбардировач от Алабама. \"Антъни и щабът му ни предложиха 12.5 милиона, нима те ни оценяват само на 12.5 процента\", каза  Шели Финкъл , който е един от мениджърите на Уайлдър. По-рано Джошуа, който държи четири от поясите в тежката категория Международната боксова федерация (IBF), Международната боксова организация (IBO) и Световната боксова асоциация (WBA), обяви че ще се бие срещу Уайлдър при разпределение на приходите 50 на 50. Според Финкъл това са думи само за пред медиите: \"Офертата е съвсем различна\". \"Ние сме готови да им направим друга оферта, в която да бъде включен реванш, както и гарантирани 40% за Дионтей. Ако те са съгласни мач ще има. Аз предлагам гаранции и за двамата боксьори\", каза още Финкъл. Мениджърът на Уайлдър призова от екипа на Джошуа да не се надценяват при преговорите за провеждане на мача, а да помислят и за публиката, която иска да гледа мач между двамата най-добри в тежка категория.", "date": "2018.04.13", "title": "Дионтей Уайлдър иска 40% от приходите при евентуален мач срещу Джошуа"}
{"url": "https://www.dnevnik.bg/evropa/2018/04/13/3162274_ungarsko_spisanie_publikuva_spisuk_na_naemnicite_na/", "text": "Унгарско списание публикува вчера списък с над 200 имена на хора, които според редакцията са част от група, наричана от премиера Виктор Орбан \"наемници\", платени от американския милиардер и филантроп от унгарски произход Джордж Сорос с цел да свалят правителството, предаде \"Асошиейтед прес\". Сред имената, публикувани от седмичника \"Фидельо\", има членове на десни организации, защитници на бежанците, разследващи журналисти, преподаватели и служители от основания от Сорос и базиран в Будапеща  Централноевропейски университет , неправителствена организация, разследваща корупцията. Някои от посочените хора са вече починали. \"Фидельо\" доскоро бе авторитетно бизнес списание, което обаче взе отявлен проправителствен курс, след като през декември 2016 г. бе купено от съюзник на Орбан. Миналия месец Орбан, който в неделя  бе преизбран за трети пореден мандат  след яростна  антиимигрантска кампания , обвини Сорос и организациите, подкрепяни от неговата фондация \"Отворено общество\", че искат хиляди имигранти да нахлуят в Унгария. Той каза, че кабинетът знае имената на 2000 членове на  \"наемническата армия на Сорос\" , на които се плаща \"за да работят за сваляне на правителството\". \"Ние знаем съвсем точно кои са тези хора, знаем имена. . . как и защо те действат за превръщане на Унгария в страна на имигранти\", каза той на 30 март по държавното радио. От правителственото Бюро за международни комуникации засега не са отговорили на въпроси за публикувания вчера списък и дали посочените в него имена съвпадат със списъка, съставен от правителството. /БТА", "date": "2018.04.13", "title": "Унгарско списание публикува списък на \"наемниците\" на Сорос в страната"}
{"url": "https://www.dnevnik.bg/na_put/2018/04/13/3161049_fotogaleriia_kadri_ot_alabastroviia_briag/", "text": "Британският пътешественик от американски произход Бил Брайсън започва пътеписа си из Великобритания \"Пътят към Литъл Дриблинг\" от френската Етрета. Докато седи на пейка на плажа на малкото нормандско градче членът на Дружеството за защита на британската провинция разсъждава какво ли се пада точно срещу него - на отсрещния бряг на Ламанша в Източен Съсекс който се гордее със същите бели варовикови скали.", "date": "2018.04.13", "title": "Фотогалерия: Мигове на Алабастровия бряг"}
{"url": "https://www.dnevnik.bg/sport/2018/04/13/3162268_venger_cska_nakara_surceto_mi_da_bie_uchesteno/", "text": "Арсенал\" е полуфиналист в Лига Европа, след като отстрани ЦСКА (Москва), но мениджърът на тима Арсен Венгер не е преживял толкова леко реванша в Русия.  Срещата завърши 2:2 , но четвърт час преди края \"артилеристите\" изоставаха с 0:2. \"Винаги, когато имаш голяма преднина от първия мач, е малко трудно да бъдеш пределно концентриран и да играеш по същия начин в реванша. Мисля, че заради това не се представихме добре през първото полувреме\", каза Венгер. Той е убеден, че в двата мача \"Арсенал\" е показал, че е по-добрият от двата отбора и заслужава да бъде на полуфиналите в турнира. \"Играхме добре и в двата мача с изключение на някои моменти в Москва. Определено ЦСКА накара сърцето ми да бие учестено. Не очаквах такива нерви, но трябва да отчетем, че играхме срещу един много добър отбор\", каза още французинът. Мениджърът на \"Арсенал\" няма предпочитан  съперник в жребия , но обясни, че няма как да има аутсайдер сред останалите. \"Всички говорят за \"Атлетико\", но няма как да подценим \"Залцбург\" или \"Марсилия\".", "date": "2018.04.13", "title": "Венгер: ЦСКА (Москва) накара сърцето ми да бие учестено"}
{"url": "https://www.dnevnik.bg/evropa/2018/04/13/3162280_siriiskata_kriza_izkara_naiave_puknatini_v/", "text": "Италианският президент Серджо Матарела получи уверения от лидерите на основните политически партии в пълната им подкрепа за НАТО, след като кризата в Сирия извади наяве пропуквания в традиционно прозападната позиция на Италия, предаде \"Ройтерс\". Лидерите на партиите от целия политически спектър изразиха подкрепа за НАТО, но наред с това заявиха, че Италия не бива да участва в каквито и да било военни действия срещу Сирия след обвиненията, че силите на президента Башар Асад са  атакували с отровен газ  град под контрола на бунтовниците миналата седмица. Матарела  се опитва да състави коалиционно правителство  след  изборите през март , на които не бе излъчено ясно парламентарно мнозинство. Въпреки че Италия традиционно е един от най-лоялните съюзници на Вашингтон, две от партиите, които се представиха убедително на изборите -  крайнодясната Лига  и  антисистемното Движение \"Пет звезди\",  се обявиха за затопляне на отношенията с Русия. Очевидно по нареждане на държавния глава партийните лидери единодушно подкрепиха западните партньори на Италия, когато се събраха на нови консултации за правителство вчера. \"Потвърждавам, че намерението ни е да поддържаме близки отношения с нашите съюзници\", заяви пред журналисти водачът на Движение \"Пет звезди\" Луиджи ди Майо. \"Ясно е обаче, че войната в Сирия няма да бъде прекратена с военна победа, а с дипломация\", добави той. Лидерът на Лига Матео Салвини каза, че Италия има задължението да бъде лоялна към НАТО, но отново заяви: \"Ние сме твърдо против каквито и да било едностранни действия в Сирия.\" От канцеларията на италианското правителство съобщиха, че Италия няма да взема пряко участие в евентуална военна атака на Запада срещу сирийското правителство, но ще оказва логистична подкрепа на съюзниците си. По-рано и Германия заяви, че няма да се присъедини към евентуалните въздушни удари срещу режима в Дамаск в отговор на предполагаемата газова атака срещу сирийския град Дума. Трудно уравнение Целта на срещите на партиите с Матарела е да се намери решение на трудното уравнение с участието на Луиджи ди Майо, лидера на Движение \"Пет звезди\", което стана най-голямата партия в парламента с получени 32 процента от гласовете на изборите на 4 март, и Матео Салвини, лидер на Лигата и дясната коалиция, получила сборен резултат от 37 процента. Двамата изразяват готовност да управляват заедно, но Ди Майо иска Лигата да скъса предизборните си договорки със Силвио Берлускони, което Салвини отказва да направи. Повече от месец след изборите основните партии, изглежда, са далеч от сключването на сделка след първия кръг консултации миналата седмица, който стигна до задънена улица. Казусът \"Сирия\" добави още несигурност, тъй като Лигата, изглежда, заема страната на Русия, а не тази на САЩ. Движение \"Пет звезди\" също в миналото е изразявало симпатии към Москва, посочва \"Ройтерс\".", "date": "2018.04.13", "title": "Сирийската криза изкара наяве пукнатини в прозападната позиция на Италия"}
{"url": "https://www.dnevnik.bg/politika/2018/04/13/3162283_valeri_simeonov_iska_vrushtane_na_pusheneto_v/", "text": "Партията на Валери Симеонов \"Национален фронт за спасение на България\" (НФСБ) ще предложи законопроект за промяна в Закона за здравето, с който да се разреши тютюнопушенето в обособени помещения, тоест да се възстанови частично старият режим. Това каза в ефира на БНТ Симеонов, като добави, че не разбира смисъла да се ограничава тютюнопушенето в заведения за хранене, който не се спазва. \"Законът за тютюнопушенето трябва да отговаря на нормативите, но и на реалните нужди на обществото. Ако искаме да съдействаме на бизнеса, каквато е целта на НФСБ, в туристическите обекти трябва да има възможност тези хора да пушат и да не си гонят клиентите\", каза Симеонов. По думите му се предвижда отделна такса за апартхотелите по Закона за местните данъци и такси, която трябва да се плаща от всеки собственик на апартамент в курорт, а размерът й ще зависи от типа курорт. Третият законопроект, подготвен от НФСБ, е свързан с прецизно уточняване на понятието \"преместваем обект\" и с изискванията към него. Предвиждат и промени и в Закона за хазарта, сред които премахване на оповестяването на игрите и спечелилите. Вицепремиерът коментира, че по наредбата за ТЕЛК-овете ще се работи допълнително. Ще се вземат под внимание съображенията на различни партньори и ще се създаде работна група, на която ще се обсъждат сроковете. По думите му срокът е до края на 2019 г. и ще стане на два етапа, като по-важният е приемането и въвеждането в действие на наредбата за оценката на здравословното състояние. Тя ще бъде обсъдена днес на среща между представители на организациите на хората с увреждания и министъра на здравеопазването Кирил Ананиев. В нея ще участва и вицепремиерът Валери Симеонов. Ще бъдат обсъдени промените в медицинската експертиза, които бяха една от причините за националния протест на хората с увреждания, отбелязва БНР.  След протеста вчера  Ананиев обяви, че ведомството му изтегля промените и че започва разговори с организациите на хората с увреждания по тях. Пред БНТ Валери Симеонов коментира, че огромните злоупотреби са причина, за да се стигне до промяна на нормативната уредба.", "date": "2018.04.13", "title": "Валери Симеонов иска връщане на пушенето в обособени помещения"}
{"url": "https://www.dnevnik.bg/sport/2018/04/13/3162286_fenovete_na_livurpul_sa_nai-shumnite_vuv_visshata_liga/", "text": "Стадионът на \"Ливърпул\" \"Анфийлд\" винаги е бил сочен за един от най-неприятните за гостуващите отбори заради страстната подкрепа от трибуните. Това беше отчетено в допитване на спонсора на Висшата лига Barclays и YouGov. То е направено сред 4000 привърженици на елитните тимове, бивши играчи и мениджъри. \"Ливърпул\" присъства най-много пъти в анкетните карти за това кой отбор има най-шумни фенове и чии фенове пеят най-много по време на мачове и подкрепят своите любимци. Химнът на червените – You'll never walk alone (\"Никога няма да крачиш сам\" – от англ.) е най-популярният рефрен, като изпреварва I'm forever blowing bubbles (\"Винаги ще правя балончета\") на \"Уест хем\" и \"Дилайла\" на \"Стоук сити\" (феновете на \"грънчарите\" пеят популярната песен на Том Джоунс – бел. ред.). Анкетите са разделени на две графи за домакински мачове и гостувания, но и в двата показателя \"Ливърпул\" е №1. Вторите най-страстни в подкрепата у дома са \"Нюкасъл\", следвани от феновете на \"Кристъл палас\", \"Манчестър юнайтед\" и \"Стоук сити\". При гостувания класирането е: \"Ливърпул\", \"Нюкасъл\", \"Юнайтед\", \"Уест хем\" и \"Палас\". Голяма част от феновете вярват, че тяхната основна задача по време на мачове е да подкрепят отбора си, пеейки и скандирайки, вместо просто да стоят и да гледат мача. Така са отговорили 86% от запитаните, а според 82% от феновете на \"Стоук\" песните са най-важната част на трибуните. Почти 36% вярват, че могат да бъдат 12-ият играч на своя любим тим по време на мач, докато близо една четвърт са на мнение, че тяхната подкрепа буквално може да обърне развоя на срещата. Всички участници в анкетата са отговорили и на въпрос какво е най-важно да виждат от своя любим тим. На първо място сред запалянковците е да виждат игра със сърце и желание от футболистите – 28%, 22 процента от отговорилите обясняват, че най-важна е победата. На трето и четвърто място са съответно добрата игра (18%) и футбол, който да доставя удоволствие (13%). В последната графа най-много на този показател са отговорили фенове на \"Манчестър юнайтед\" и \"Арсенал\" - 21%, за които красивата игра е от голямо значение. Пълният доклад и резултатите от анкетата ще бъдат публикувани в началото на май.", "date": "2018.04.13", "title": "Феновете на \"Ливърпул\" са най-шумните във Висшата лига"}
{"url": "https://www.dnevnik.bg/sviat/2018/04/13/3162302_velikobritaniia_e_izvurshila_kiberataka_sreshtu/", "text": "Великобритания е извършила \"голяма нападателна киберкампания\" срещу \"Ислямска държава\", обяви директорът на Правителствената централа за комуникации (Government Communications Headquarters - GCHQ), цитиран от Би Би Си. Според Джеръми Флеминг, който е бивш агент на МИ5, резултатът от офанзивата е с \"широк обхват\" и тя е намалила възможностите на групировката да координира атаките си и да разпространява пропаганда. В публична реч в Манчестър пред конференция по кибернетична сигурност той каза, че операцията е \"прекалено деликатна, за да бъде обсъждана\", но е показала колко ефективна може да бъде една насочена кибератака. Шефът на GCHQ отправи критики към Русия заради нейното, по думите му, \"недопустимо киберповедение\", което е \"растяща заплаха\" за Обединеното кралство и неговите съюзници. Той спомена безразборните атаки с вируса  NotPetya  срещу Украйна, който после се разпространи по света. Впоследствие Лондон и Вашингтон обвиниха за това кибернападение руски военни, което Москва отрече. Според Флеминг руснаците не играят по правилата, като \"замъгляват границите между престъпните и държавните действия\", предаде Би Би Си.", "date": "2018.04.13", "title": "Великобритания е извършила кибератака срещу \"Ислямска държава\""}
{"url": "https://www.dnevnik.bg/evropa/2018/04/13/3162294_broiat_na_chujdencite_v_germaniia_dostigna_rekorden/", "text": "Рекорден брой чуждестранни граждани живеят в Германия, съобщи Федералната статистическа служба, цитирана от \"Ройтерс\". Причината е притокът на хора, търсещи убежище, и на мигранти от други страни в Европейския съюз. От всички 82 милиона души, които живеят в Германия, приблизително един на всеки осем (или общо 10.6 милиона, регистрирани през 2017 г.) е чужденец, заявиха от статистическата служба. Само през миналата година ръстът е с около 600 000. От тях 439 000 са граждани на страни - членки на ЕС. През 2017 г. в Германия са дошли още 45 000 българи. Днес в страната живеят 310 415 български граждани, посочва  \"Дойче веле\" . От тях 168 000 са мъже, а 142 000 – жени. Статистиката обхваща само чужденците, които нямат германски паспорт. Българите с двойно гражданство - българско и германско - не попадат в нея. Повече от 1.6 милиона търсещи убежище, основно от Близкия изток и Африка, са влезли в Германия от 2014 г. досега, отслабвайки позициите на консерваторите на канцлера Ангела Меркел, която загуби гласове от крайнодясната партия \"Алтернатива за Германия\" на изборите миналата година, припомня \"Ройтерс\". От статистическата служба обаче обясниха, че увеличаването на броя на чужденците, живеещи в Германия, се дължи основно на притока на хора от други страни в ЕС, особено от източните държави членки, присъединили се към блока след 2004 г. В момента близо половината от чужденците в Германия са граждани на държави извън ЕС. През 2017 г. в страната са пристигнали 61 000 сирийци, 17 000 иракчани и 9000 афганистанци – в сравнение с 2016 г. броят на имигрантите от тези три страни рязко е спаднал. Икономическият подем на Германия може би е един от факторите зад рекордния брой мигранти, пристигнали в страната, коментира ‘‘Ройтерс‘‘.", "date": "2018.04.13", "title": "Броят на чужденците в Германия достигна рекорден връх"}
{"url": "https://www.dnevnik.bg/zdrave/2018/04/13/3162307_chasha_vino_na_den_v_poveche_skusiava_jivota_s_polovin/", "text": "Чаша вино на ден е полезна за сърцето, но надхвърлянето на тази доза скъсява живота сериозно, показва ново проучване, публикувано в \"Ланцет медикъл журнал\" (Lancet medical journal) и цитирано от \"Гардиън\". То е обхванало 600 хиляди души от 19 страни, които пият редовно. Според проучването полезната седмична доза за човек на около 40 години е пет стандартни чаши от 175 милилитра вино, което се равнява на около 100 грама твърд алкохол или пет бири от 500 милилитра. Всяка чаша отгоре сериозно повишава риска от удар, фатален аневризъм, сърдечна недостатъчност и смърт. Според професор Дейвид Шпигелхалтер от университета в Кеймбридж, който е част от екипа, реализирал проучването, надхвърлянето на дневната доза с чаша вино или стандартна бира, скъсява живота с половин час. \"Проучването показва, че изпиването на две чаша вино или две бири отгоре вечерта скъсява живота с час\", казва професор Шпигелхалтер. Безопасната доза сега \"Гардиън\" припомня, че след сериозно международно проучване през 2016 година главният здравен инспектор на Великобритания Дайм Сари Дейвис посочи, че безвредната седмична доза алкохол и за мъжете, и за жените е малко над 100 грама твърд алкохол, или по една стандартна чаша вино на ден. Това количество беше оспорено, още повече че в страни като Италия, Португалия, Испания и САЩ за мъжете препоръчителната граница е почти двойна. Последното проучване показва, че ако пиячът в момента е на 40 години и всяка седмица пие двойно над препоръчителната доза алкохол, ще скъси оставащия му живот с шест месеца. При положение че поетото количество алкохол е над три пъти повече от чаша вино или бутилка бира на ден, човекът би живял с 4 до 5 години по-малко, отколкото ако се придържа към здравословното количество. Сигнална лампа за преразглеждане на препоръчителното количество Според директора на Британската фондация за здраво сърце, която е сред поръчителите на проучването, Джеръми Пиърсън то е сериозно предупреждение и налага преразглеждане на основни виждания за вредата от алкохола. Професорът по сърдечно-съдова медицина в университета в Шефилд Тим Чико добавя, че ако редовно се надхвърля над три пъти препоръчителната норма, може да се окаже, че пиячът скъсява животът си с толкова, колкото и закоравелият пушач. В коментар за \"Ланцет медикъл журнал\" професорите Джейсън Конър и Уейн Хол от Центъра за изследвания на злоупотребите към университета в Куинсланд в Австралия подозират, че предложенията за намаляване на препоръчителните дози алкохол няма да бъдат приети. \"Нивата на пиене, препоръчани в това проучване, без съмнение ще бъдат описани като неправдоподобни и неприложими от алкохолната индустрия и други противници на безопасните дози. Независимо от това резултатите трябва да бъдат широко разпространени и да предизвикат информиран обществен и професионален дебат\", допълват те.", "date": "2018.04.13", "title": "Повече от чаша вино на ден скъсява живота с половин час според ново проучване"}
{"url": "https://www.dnevnik.bg/bulgaria/2018/04/13/3162320_nachalnikut_na_granichniia_punkt_kapitan_petko_voivoda/", "text": "Началникът на граничния пункт \"Капитан Петко войвода\" - старши инспектор Васил Игнатов, е уволнен дисциплинарно със заповед на министъра на вътрешните работи Валентин Радев, съобщи БНР. 38-годишният Васил Игнатов е началник на пункта от май 2010 година и е с 16-годишен стаж в системата. Освобождаването му е след проверка по сигнал за корупционни практика на пункта. Образувани са дисциплинарни производства и срещу двама гранични полицаи, които още не са приключили.", "date": "2018.04.13", "title": "Началникът на граничния пункт \"Капитан Петко войвода\" е уволнен заради корупция"}
{"url": "https://www.dnevnik.bg/sviat/2018/04/13/3162317_ot_memoarite_na_komi_trump_e_nepopravim_lujec_i_se/", "text": "Президентът Доналд Тръмп е закоравял лъжец и изисква като мафиотски бос от хората в обкръжението си да спазват кодекс на лоялност, пише бившият директор на ФБР Джеймс Коми в мемоари, които предстои да бъдат публикувани идната седмица, предадоха агенциите \"Франс прес\" и \"Асошиейтед прес\". Откъси от мемоарите на Коми, озаглавени \"Висша лоялност: истина, лъжи и лидерство\", изтекоха в медиите вчера. Бившият шеф на ФБР, който бе  уволнен от Тръмп  през май 2017 г., разказва скандални и пикантни случки, свързани с президента. По думите на Коми, подкрепени с обилни детайли, президентът изгражда \"пашкул от алтернативна реалност, в който оплита всички ни\", нарича го лишен от човешки емоции и подвластен на егото си. Той му оказвал натиск във връзка с разследването за руска намеса в изборите в САЩ през 2016 г. и в разследването за имейлите на Хилари Клинтън. Тръмп поискал Коми да разследва твърденията, че бил с  руски проститутки  в хотел в Москва през 2013 г. и че имало видеозапис на сексуалната среща, описана от бивш агент на британското разузнаване по поръчка на политически опоненти на републиканския кандидат за президент Доналд Тръмп. Твърдението първоначално било прието за достоверно от американското разузнаване, но впоследствие било поставено под съмнение. Коми пише, че през януари 2017 г. Тръмп го извикал в \"Тръмп тауър\" в Ню Йорк и му поръчал да \"извие врата на тези твърде неблагоприятни за него твърдения, ако има и шанс едно на сто  съпругата му Мелания  да ги приеме сериозно\". Бившият шеф на ФБР описва атмосфера, достойна за мафията: \"Мълчаливото обкръжение, което се съгласява с всичко. Босът, от когото зависи дали е ден или нощ. Клетвите за вярност. Възгледът за света, според който всички са против нас. Всевъзможни лъжи - малки или големи, в услуга на нещо като кодекс за вярност, който поставя организацията над морала и истината.\" В мемоарите си Джеймс Коми проследява 20-годишната си кариера като прокурор в Ню Йорк, след това заместник-министър на правосъдието в правителството на Джордж Буш-син и директор на ФБР от 2013 до 2017 г., посочва АФП. Той бе уволнен по поръчение на президента и в изслушвания пред Конгреса заяви, че Тръмп неколкократно е настоявал пред него да защити подчинените му от разследвания, да декларира лоялност и да потуши руското разследване. Тогав а Коми разказа как  на вечеря на 27 януари  - само седмица след встъпването в длъжност - той е поискал от него своеобразна клетва за лоялност лично към президента - нещо, което никой уважаващ себе си директор на ФБР не би направил, най-малкото защото неговата лоялност е към конституцията на страната. \"Президентът започна, като ме попита дали искам да остана директор на ФБР, което сметнах за странно, защото в два предишни разговора той вече ми беше заявил, че иска да остана, а аз го уверих, че и моето намерение е такова. Той каза, че мнозина искат моята работа и предвид нападките, на които съм бил подложен през миналата година, ще ме разбере, ако искам да се оттегля. Инстинктът ми казваше, че среща на 4 очи и претенцията, че за пръв път разговаряме за моя пост, означаваше, че вечерята - поне частично - е опит да ме попита за моята работа и да създаде някакви отношения на покровителстване. Това сериозно ме притесни предвид традиционния статут на ФБР на независима чат от изпълнителната власт. Отвърнах, че обичам работата си и имам намерение да остана и да довърша пълния си 10-годишен мандат като директор. След което, понеже цялата инсценировка ме караше да се чувствам неловко, добавих, че аз не съм от \"хората, на които може да се разчита\" в смисъла, който политиците влагат в този израз, но че той винаги може да разчита, че ще му казвам истината. Допълних, че политически не заемам ничия страна и не може да разчитат на мен в традиционния политически смисъл - позиция, която, както казах на президента, е най-добрата и за неговия интерес. Минути по-късно президентът заяви: \"Нуждая се от лоялност. Очаквам лоялност.\" По време на последвалото неловко мълчание не казах нищо, не направих никакво движение, не промених изражението си. Просто се гледахме в тишината. След това разговорът продължи, но се върнахме на въпроса в края на вечерята. В един момент обясних защо е толкова важно ФБР и Министерството на правосъдието да са независими от Белия дом. Казах, че това е парадокс - в историята някои президенти са решавали, че заради \"проблемите\", идващи от министерството, е добре да го държат под плътен контрол. Но размиването на тези граници в крайна сметка влошава проблемите, като подкопава доверието в институциите и тяхната работа. И после пак каза: \"Нуждая се от лоялност.\" Аз отвърнах: \"Винаги ще получавате от мен честност.\" Той направи пауза и каза: \"Това е, което искам - честна лоялност.\" После аз направих пауза и казах: \"Ще получите това от мен.\" Докато веднага след вечерята правех записките за нея, осъзнах, че е възможно да сме вложили различен смисъл в израза \"честна лоялност\", но реших, че няма да е продуктивно да дълбая в тази посока. Терминът \"честна лоялност\" помогна да се приключи много странен разговор и моето обяснение даде ясно да се разбере какво може да очаква той.\"", "date": "2018.04.13", "title": "От мемоарите на Коми: Тръмп е непоправим лъжец и се държи като мафиотски бос"}
{"url": "https://www.dnevnik.bg/bulgaria/2018/04/13/3162380_kratki_novini_gori_restavrirana_rodopska_kushta_v/", "text": "Две деца загинаха при пожар  Инцидентът е станал във фургон в пловдивското село Устина. Жертвите са на шест и четири години, съобщава радио \"Фокус\". В болница са 18-годишната майка, още едно дете, както и собственикът на имота. Причините за инцидента се изясняват. Мъж причини щети в кметството във Велико Търново Причината е протест заради социални и джендър несправедливости, съобщава БНР. Мъжът, който не е криминално проявен, е задържан. Предстои да му бъде назначена психиатрична експертиза. Нападателят остава в ареста за 24 часа. Гори Попратиловата къща в смолянския квартал \"Райково\" Това съобщи БТА, като цитира жители на комплекса от реставрирани родопски къщи. Информацията бе потвърдена от пожарната. Пожарът е възникнал тази сутрин в къщата, в която е живял и творил писателят Тома Попратилов-Садукей. Противопожарни екипи потушават пламъците в реставрираната къща, а огнеборците смятат, че сградата ще бъде спасена и няма да се допусне разрастване на огнената стихия. Причините за пожара все още се изясняват.", "date": "2018.04.13", "title": "Кратки новини: Гори реставрирана родопска къща в Смолян"}
{"url": "https://www.dnevnik.bg/bulgaria/2018/04/13/3162051_nova_izlojba_s_istinski_choveshki_tela_idva_v_sofiia/", "text": "Нова изложба с истински човешки тела, запазени чрез техниката на пластинацията, ще пристигне в София от 14 април. \"Човешкото тяло - науката в нас\" ще може да бъде разгледана до края на май в Bulgaria Mall, съобщават оттам. Изложбата е създадена от южноамериканската организация  Aurea Exhibitions  и подобно на експозицията  , която гостува преди няколко години в София, съдържа реални органи и части от човешкото тяло, сред които и 8 цялостно запазени човешки тела. Експонатите са над 100, а посетителите могат да разгледат органите, мускулите и всички системи на тялото отвътре. Техниката, благодарение на която подобни изложби набраха скорост в последните 20 години, е така нареченото полимерно запазване, или пластинация, изобретена от популярния немски анатом Гюнтер фон Хагенс през 70-те. Той успява да замени водата в тъканите с пластмаси, благодарение на които тялото може да запази вида си в продължение на стотици години. Първоначално методът се ползва предимно от изследователи, а през 1995 г. Хагенс прави първата експозиция за широката публика - Body Worlds. Изложби като тази на Фон Хагенс привлякоха милиони посетители по целия свят, но бързо предизвикаха и противоречия, след като издания като  \"Шпигел\"  повдигнаха въпроса за произхода на телата, подготвяни в центъра на анатома в Китай. След разследването на изданието Фон Хагенс  бе принуден да върне  част от експонатите си, за които се подозираше, че може да са на екзекутирани политически затворници. Той настоява, че телата са дарени легално от китайската държава. Конкурентната изложба Bodies: The Exhibition също бе  принудена да признае , че отвъд дарението не може да гарантира дали телата не са принадлежали на лишени от свобода. Когато тя бе у нас преди няколко години, предизвика възмущението на Светия синод заради \"оскверняването на човешкото тяло\". Гостуващата изложба е продуцирана от друга фирма. Пред \"Дневник\" говорител на организаторите, който се представи като Бан, заяви че телата идват от Китай, но категорично отрече да принадлежат на затворници. Изложбата притежава всички необходими документи, за да бъде представена в Европейския съюз, добавиха оттам, и подчертаха, че целта им е образователна. Според  сайта  на промоутъра на експозицията у нас, Coco Agency, \"Човешкото тяло - науката в нас\" e била показвана в Южна Америка и Тайланд и досега е била посетена от над 1 милион души. У нас тя ще бъде отворена за посетители всеки ден от 10 до 22 ч. до 30 май, на цени от 12 лв. за възрастни и 10 лв. за деца.", "date": "2018.04.13", "title": "Нова изложба с истински човешки тела идва в София"}
{"url": "https://www.dnevnik.bg/biznes/2018/04/13/3162378_krai_sofiia_shte_ima_fabrika_za_velosipedni_ramki/", "text": "Край София е в ход изграждането на фабрика за производство на велосипедни рамки. В нея ще бъдат вложени 6.4 млн. лв. Максималният й капацитет ще е 200 хил. алуминиеви рамки годишно, а новосъздадените работни места - 113, предимно за машинни инженери. Това съобщава  capital.bg . Изданието припомня, че азиатските фабрики са почти абсолютен монополист при производството на тези рамки. Точно преди великденските празници е учредена \"Сайкъл ГЕТС\", в която мажоритарни собственици са \"Юнийда индъстрис\" на Георги Стоименов, който стои зад RAM - едни от най-разпознаваемите планински български велосипеди и няколко машиностроителни предприятия, но по-популярен като мениджъра на Григор Димитров, и \"Емпауър кепитъл\" - фондът за дялови инвестиции в растящи компании. Стоименов и фондът на Елвин Гури само преди месеци излязоха с добра печалба от своята първа обща инвестиция - млечният производител \"Кремио\". Другите двама по-малки акционери в \"Сайкъл ГЕТС\" са Антон Настев и Александър Давидков, които са добре познати имена във велоиндустрията включително в RAM, и ще бъдат оперативните директори на новата фабрика. Откриването на фабриката е планирано за пролетта на следващата година. Тя ще разчита за суровина от българските производители и доставчици на алуминий. От общата сума малко над 4 млн. лв. са средства на четиримата инвеститори, а останалото ще бъде банково финансиране. За разлика от китайските фабрики, разчитащи основно на ръчен труд, българската ще тръгне с роботизирани линии. Рамките ще се режат лазерно, а заварките ще се правят автоматизирано. Само по себе си производството на определено количество велосипедни рамки, носещи щампата на европейското качество, не е най-значимото постижение, с което \"Сайкъл ГЕТС\" може да направи име в индустрията. При успех това ще даде възможност за разчупване на модела, по който работят производителите на велосипеди в Европа. \"Всеки производител е зависим от партньорите си в Азия и не е тайна, че браншът не е доволен от все по-дългите срокове. От поръчката до доставката минава повече от половин година. Освен това статистиката е такава, че максимум 40% от всички части пристигат навреме\", обяснява Антон Настев. Амбициите на екипа са софийската фабрика да може да изпълнява поръчки за 12 седмици, при това ще може да работи и по-малки серии и дори да предлага изработването на мостри - нещо, което в момента е невъзможно.  Според екипа, най-малкото заради участието на фонда, вероятно сегашните инвеститори ще продадат завода. При планиран оборот на фабриката от 30 млн. лв. към 2022 година това не би било грандиозна сделка, но пък с потенциал за много добра доходност за серийните предприемачи, стоящи зад проекта.", "date": "2018.04.13", "title": "Край София ще има фабрика за велосипедни рамки"}
{"url": "https://www.dnevnik.bg/evropa/2018/04/13/3162385_germaniia_iska_da_udulji_kontrola_po_granicata_s/", "text": "Германският вътрешен министър Хорст Зеехофер съобщи вчера, че е поискал разрешение от Европейския съюз да бъде удължен граничният контрол на германско-австрийската граница, предаде ДПА. \"Силно се надявам, че това искане на Германия, продиктувано от политиката за сигурност, ще бъде удовлетворено\", каза Зеехофер в Париж. Канцлерът Ангела Меркел подкрепи през март запазването на граничния контрол, чийто срок ще изтече на 12 май. Страните от шенгенското пространство могат да извършват контрол по вътрешните граници на ЕС само когато има сериозна заплаха за обществото или за вътрешната сигурност, напомня ДПА. Германия въведе граничния контрол през септември 2015 г. заради масирания приток на бежанци, влизащи от Австрия. Проверките се извършват по трансграничните магистрали и на различни места по границата. \"Ние бихме предпочели да има охрана на външните граници на ЕС, така че да не се налагат проверки по вътрешните граници\", каза Зеехофер на среща с френския му колега Жерар Колон. \"Но докато не е гарантирана охрана по външните граници, ние трябва да охраняваме и контролираме вътрешните граници на някои места\", добави той. Сега временен контрол по вътрешните граници се извършва в шест страни от шенгенската зона, добавя ДПА.", "date": "2018.04.13", "title": "Германия иска да удължи контрола по границата с Австрия"}
{"url": "https://www.dnevnik.bg/evropa/2018/04/13/3162392_frenskite_jeleznichari_produljavat_stachkite_no/", "text": "Френските железничари започнаха днес двудневна стачка - третата от поредицата, която по план трябва да продължи до края на юни. Първата масова стачка, припомня днес на сайта си радио \"Франс енфо\",  бе от 2 до 4 април . В сегашната обаче според данни на медията участват не 48% от служителите на железницата, както беше при предишните протести, а само 38%. При все това железопътната компания обяви, че се движат само една трета от високоскоростните й влакове \"Те Же Ве\" (TGV), от 50 до 20 на сто от крайградските влакове и различни регионални експреси. Без нарушения на графика на практика тръгват и пристигат само международните влакове \"Талис\" (Thalys), които се движат между Франция, Германия, Белгия и Холандия. Същото важи и за влаковете на \"Евростар\" (Eurostar), които осигуряват връзка между Лондон, Париж и Брюксел. Причината за изпълнението на разписанието по тези линии е, че ръководството на националната железопътна компания на Франция \"Ес Ен Се Еф\" (SNCF) пренасочи част от служителите си в администрацията, които имат необходимата квалификация, да осигуряват движението на влаковете по тези маршрути. Френските железничари  протестират срещу  плановете на правителството да реформира \"Ес Ен Се Еф\" и най-вече заради това, че иска да отмени специалния статут на железничаря, придружен от различни социални придобивки, и да го приравни със статута на наемен работник. Вчера  в интервю  за телевизионния канал \"Те Еф 1\" президентът на Франция Еманюел Макрон каза, че властите \"са решени да стигнат докрай в изпълнението на плановете си\" въпреки продължаващите протестни акции, тъй като реформата ще позволи да бъде укрепен железопътният транспорт. Макрон припомни, че реформата в сектора и отварянето му за конкуренцията се отлага във Франция вече 20 години, и заяви, че това повече не може да продължава.", "date": "2018.04.13", "title": "Френските железничари продължават стачките, но мобилизацията им отслабва"}
{"url": "https://www.dnevnik.bg/sport/2018/04/13/3162395_hamiltun_ochakva_silno_predstaviane_ot_ferari_i_v_kitai/", "text": "Световният шампион във Формула 1  Люис Хамилтън  смята, че съперниците от \"Ферари\" са направили много голяма стъпка в развитието на болида си за началото на сезона. Британецът видя как най-големият му конкурент Себастиан Фетел отмъкна победите в първите два старта и сега изостава със 17 точки от германеца. Преди началото на състезателния уикенд в Китай  Хамилтън посочи, че вече няма право на грешки  и не може да си позволи да губи повече точки от пилота на \"Ферари\". Британецът обясни, че на пистата в Шанхай битката отново ще е много оспорвана и не би се изненадал, ако Фетел и съотборникът му Кими Райконен постигнат добри резултати. \"Определено ще са много трудни за побеждаване, защото показват страхотна скорост. Мисля, че са направили голяма крачка напред в развитието на двигателя и ще бъде интересно да видим каква ще бъде надеждността на болида им\", каза Хамилтън. Дълго време  двигателят на \"Мерцедес\"  даваше огромно предимство на пилотите на \"Сребърните стрели\", но сега Хамилтън е на мнение, че от \"Ферари\" са много близо по отношение на скоростта. \"Тяхната скорост в последните два старта беше по-добра от нашата. На правите се представиха по-добре от нас, а в завоите имахме едно и също темпо. Определено пистата в Шанхай ни подхожда много заради дългите прави, но мисля че от \"Ферари\" ще са близо и битката ще е оспорвана\", добави световният шампион. Въпреки трудното начало британецът заяви, че не е загубил вяра в отбора си, определяйки го като \"все още най-добрият във Формула 1\". \"Определено имаме потенциала да печелим състезания и да се борим за титлата, но е важно всички да сме на много високо ниво. Знам, че ще развием болида в течение на сезона, което ще бъде от голямо значение през тази година с оглед представянето на Себастиан и Кими.\" На трасето в Китай Хамилтън има пет победи в последните десет години. Пет пъти той стартира от полпозишън в Шанхай и само веднъж пропусна да победи в такъв случай – това се случи през 2013 г. Британецът с най-добри резултати в тренировките Очакванията на Хамилтън за оспорвана битка в Китай се потвърдиха в петъчните свободни тренировки. Пилотът на \"Мерцедес\" оглави класирането и в двете 90-минутни сесии за подготовка, но предимството му беше много малко. Кими Райконен беше най-близо до Хамилтън и в двете тренировки. В първата тренировка, която се проведе в 10.00 ч. местно време, пилотът на \"Мерцедес\" използваше само средно меките гуми налични за уикенда – софт, с които записа резултат 1:33.999. Хамилтън направи 22 тура, а съотборникът му Валтери Ботас – 28. Финландецът също работеше с гуми софт и записа най-добра обиколка за 1:34.457 (+0.458), което му отреди третото място. Кими Райконен заложи на гуми медиум, а след това ултрасофт, с които записа резултат с почти четири десети по-бавен от този на световния шампион. Зад него бяха пилотите на \"Ред бул\" Даниел Рикардо и Макс Верстапен, а Фетел остана шести. Втората тренировка беше много по-интересна, като в нея пилотите направиха и симулации на квалификационни обиколки с най-меките гуми и с по-малко количество гориво. В тях Хамилтън записа най-добър резултат 1:33.482 с гуми ултрасофт. Британецът постигна това в само една бърза обиколка, след което заложи на по-дълга серия с износените гуми, която продължи общо 18 тура. По-кратък се оказа животът на гумите софт, с които Хамилтън остана на пистата само 12 обиколки. В квалификационно темпо Райконен се оказа много близо до световния шампион, като най-добрата му обиколка беше по-слаба само със седем хилядни – 1:33.489. След това финландецът правеше много добри опити с гумите софт, с които остана на пистата общо 20 обиколки. Ботас и Фетел допълниха първите четирима също на много малки разлики. Вторият пилот на \"Мерцедес\" завъртя най-бързата си обиколка за 1:33.515, изоставайки на 33 хилядни, а Фетел за 1:33.590 (+0.108). Макс Верстапен също не беше далеч, изоставайки само с три десети от секундата. В дълга серия от обиколки обаче двата болида на \"Ред бул\" бяха още по-близо до съперниците си с гумите софт, както се случи и в  подготовката преди Гран при на Бахрейн . В дълга серия от обиколки с гумите ултрасофт пилотите на водещите три тима правеха опити със средна разлика от десета и половина. В края на сесията заваля и дъжд, който позволи на Фернандо Алонсо, както и на пилотите на \"Форс Индия\" и \"Заубер\" да проверят настройките си за мокро. Проблем пък имаше Щофел Вандорн, който трябваше да спре, защото задната дясна гума на болида му не беше закрепена добре след  спиране в бокса . Квалификацията в Шанхай е в събота в 9.00 часа българско време.", "date": "2018.04.13", "title": "Хамилтън очаква силно представяне от \"Ферари\" и в Китай"}
{"url": "https://www.dnevnik.bg/bulgaria/2018/04/13/3162400_obshto_14_dushi_shte_budat_provereni_zaradi_biagstvoto/", "text": "Общо 12 служители от Софийския централен затвор и двама от ръководството му ще бъдат предложени за дисциплинарни производства заради  бягството на двама лишени от свобода  в началото на април. Това съобщи заместник-министърът на правосъдието Николай Проданов, който обяви резултатите от проверката за причините за бягството. Комисия от шест души е констатирала нередности от организационен характер в охраната на Софийския централен затвор. От там Владимир Пелов и Радослав Колев избягаха, насочвайки оръжие към надзиратели, на 3 април. Все още не е изяснено как двамата бегълци са имали оръжие - \"това все още е въпрос на догадки и предположения\", обяви Проданов. По думите му бягството е било подготвено особено старателно, като двамата, които по думите на заместник-министъра не са случайни хора, са наблюдавали внимателно \"охраната и т.нар. тесни места в организацията й\". Проверката е констатирала още, че двамата излизат заедно, носейки прикрито оръжието. \"Пазаруват от лавката, вероятно с цел прикритие, след което отиват към мястото за престой на открито, а впоследствие и към мястото за получаване на пратки, откъдето започва и самото бягство. Съответните длъжностни лица са били наясно с високата обществена опасност, която представляват двамата затворници\", заяви Проданов и уточни, че на двамата не е направен личен обиск и претърсване на багаж. Той каза още по-късно през деня пред Би Ти Ви, че единственият служител на затвора, който реално се е опитал да ги спре е постовият в двора. Той дори успял да извади оръжието си, но от видеозаписите се вижда как се колебае дали да стреля с него, като в крайна сметка решава да не го прави. ", "date": "2018.04.13", "title": "Общо 14 души ще бъдат проверени заради бягството от Софийския централен затвор"}
{"url": "https://www.dnevnik.bg/biznes/2018/04/13/3162433_chastnite_industrialni_kompanii_planirat_da_sviiat/", "text": "Разходите на компаниите за придобиване на дълготрайни материални и нематериални активи в промишлеността през 2017 г. са със 7.4% повече в сравнение с 2016 г., но плановете на мениджърите за тази година са да намалят инвестициите, съобщи Националният статистически институт. Данните са от редовно бизнес наблюдение на инвестиционната активност сред промишлените предприятия, проведено през март. Анкета сред мениджърите показа, че плановете им за тази година са да свият инвестициите с 6.6% като в частния сектор намалението ще е с 14 на сто. Най-голям относителен дял в инвестициите през 2018 г. се очаква да формира производството на стоки за междинно потребление (43.3%), при което се предвижда понижение от 12.0% спрямо предходната година. На второ място по прогнозен обем на инвестициите са енергетичните и свързаните с водата сектори (с относителен дял от 25.4%), при които се очаква увеличение с 27.9% в сравнение с 2017 г. В производството на недълготрайни потребителски стоки, което е с относителен дял от 16.3%, инвестиционните програми ще се свият с 25.2%.", "date": "2018.04.13", "title": "Частните индустриални компании планират да свият инвестициите с 14%"}
{"url": "https://www.dnevnik.bg/politika/2018/04/13/3162369_prezidentut_radev_shte_bude_na_poseshtenie_v_moskva_ot/", "text": "Президентът Румен Радев ще бъде на посещение в руската столица Москва от 21 до 23 май, съобщи източник от президентството пред \"Дневник\". Визитата е преди 24 май - Деня на българската просвета и култура и на славянската писменост. Засега не се съобщава каква ще е програмата на българския държавен глава в Москва. Румен Радев е патрон на Дните на българската култура в Москва и трябва да отиде за откриването на подготвяна изложба и да се включи в културната програма, съобщава в. \"24 часа\". На 24 май м.г. миналата година руският президент Владимир Путин обяви, че  славянската азбука и литература са дошли от македонска земя.  Изказването му предизвика  остра реакция от страна на български политици . Посещението на Радев в Москва е месец след като българското правителство обяви, че няма да екстрадира руски дипломати, както направиха редица държави, въпреки че страната ни е солидарна с Великобритания по случая \"Скрипал\". За вземането на решението в София бе привикан посланикът ни в Русия Бойко Коцев, а след това по предложение на Румен Радев на закрито заседание  Министерският съвет реши да го смени със секретаря на държавния глава Атанас Кръстин . Миналата година в телефонен разговор  Румен Радев покани Владимир Путин на посещение в България . Засега е известно, че се подготвя такова, но не и кога ще бъде то. За 3 март в България бе руският патриарх Кирил, който обяви, че си тръгва огорчен, тъй като заслугите на Русия за Освобождението на страната ни били приравнени към тези на други народи. След това  Руската православна църква разпространи видеозапис , на който с тропане по масата на среща с Радев патриарх Кирил казва: \"Искам ясно още веднъж да ви кажа, че България е била освободена от Русия. Нито Полша, нито Литва, нито други страни.\"", "date": "2018.04.13", "title": "Президентът Радев ще бъде на посещение в Москва от 21 до 23 май"}
{"url": "https://www.dnevnik.bg/bulgaria/2018/04/13/3162494_avtobus_se_oburna_na_magistrala_trakiia_ima_raneni/", "text": "Тежка катастрофа с автобус е станала на магистрала \"Тракия\" при Вакарел в посока София, съобщиха от МВР. Първоначално от Министерството на здравеопазването съобщиха, че има шестима загинали и пострадало дете. Към 13 часа се появиха информации за 10 загинали и поне 20 пострадали. В последствие се оказа, че загиналите остават шест. Четирима от пострадалите са в тежко състояние. Общо 14 линейки от Елин Пелин, Ихтиман и София са били изпратени към мястото на инцидента. Пострадалите бяха извозени към \"Пирогов\" и болница \"Света Анна\". \"Тракия\" в посока София е затворена Движението по магистрала \"Тракия\" в посока София временно е спряно, за да се осигури бърз достъп на линейките.  От столичната полиция призоваха водачите  да не използват \"Цариградско шосе\", тъй като това е най-бързият подход към София от мястото на инцидента. Министърът на транспорта Ивайло Московски разпореди проверка на \"Юнион Ивкони\". По разпореждане на премиера Бойко Борисов министърът на вътрешните работи е прекратил посещение на ГКПП Капитан Андреево, където беше планирана визита на холандски депутат, и пътува към мястото на тежкия пътен инцидент на автомагистрала \"Тракия\", съобщиха от пресцентъра на МВР. Автобус на същата фирма се обърна в края на октомври Последният сериозен инцидент с автобус на \"Юнион Ивкони\" беше в края на октомври миналата година,  като бяха ранени 17 души . Тогава  катастрофата стана през нощта , а превозното средство се обърна в канавката.  Основната версия за инцидента  беше умора на шофьора. Веднага след катастрофата  министърът на транспорта разпореди  пълна проверка на \"Юнион Ивкони\". Близо два месеца след катастрофата съсобственикът на транспортната фирма и депутат от ГЕРБ  Ивайло Константинов напусна Народното събрание  по собствено желание. Тогава той обяви, че по душа е бизнесмен, а работата в парламента не му носи радост.", "date": "2018.04.13", "title": "Автобус се обърна на магистрала \"Тракия\", има шестима загинали и много ранени (обновена в 14.20 часа)"}
{"url": "https://www.dnevnik.bg/gradska_sreda/2018/04/13/3162482_remontut_na_parka_aiazmoto_razdeli_starozagorci/", "text": "Вече няколко месеца багери и фадроми бродят из емблематичния за Стара Загора парк \"Митрополит Методий Кусев\", популярен като \"Аязмото\". От алеите са извадени старите каменни плочи, асфалтът е изстърган, старите бордюри са изтръгнати. Някои от зелените площи изглеждат разорани, а по краищата им стърчат електрически силови кабели. Паметникът на руския войн е под обсадата на огромни купчини пръст и висока обезопасителна ограда. Свалена до основи е и циментовата облицовка на легендарния фонтан \"Жабките\". Отрязани клони и дървесни трупи чакат да бъдат изнесени. С напредването на ремонта одобрителните усмивки на част от разхождащите се в парка започнаха да киселеят. Лека-полека в социалните мрежи се завъртя истинска вихрушка от въпроси, мнения и твърдения, в които истината, измислицата, откровените лъжи и подстрекателства се забъркаха във взривоопасна смес с политически привкус... Пълна промяна за 7 милиона лева За гражданите на Стара Загора \"Аязмото\" е много специално място. Няма старозагорец, който да не е играл като дете под сенчестите му алеи. Създаването му започва през XVIII век по инициатива на архиерей митрополит Методий Кусев, който посвещава целия си живот на идеята да залеси стърчащия северно от града гол хълм. Със средства на дарители, със собствени средства и създадена специално за целта фондация дядо Методий внася от чужбина екзотични дървесни видове, преживява куп перипетии, но реализира мечтата си и я подарява на старозагорци. По-късно парк \"Аязмото\" е обявен за паметник на ландшафтното изкуство с характер на дендрариум. Днес идеята на общинското ръководство е паркът да бъде основно обновен със средства по ОП \"Региони в растеж\", тъй като сериозен ремонт тук не е правен от десетилетия. Проектът е на стойност 7 млн. лева и предвижда саниране на съществуващата растителност, залесяване на редки и изчезнали през годините дървесни видове, обновяване на алейната мрежа, благоустройствени мероприятия и обновяване на подземната електрическа и водопроводна инфраструктура. Част от ремонтните работи обхващат възстановяване на настилки, реновиране на алеите с каменни плочи, които на много места са се извадили или са пропаднали, възстановяване на водните фонтани, изграждане на тротоар край западната обходна алея, която да дава достъп до върха за специални автомобили като пожарни, линейки, полицейски автомобили, както и много други дейности. Изпълнител на проекта е \"Водстрой 98\", която преди време беше свързвана с Делян Пеевски, а наскоро мина под контрола на новия силен в строителството - \"Хидрострой\". Пътят към \"Аязмото\" – постлан с... лоши намерения? Критиците на ремонта твърдят, че той ще подмени автентичния вид на \"Аязмото\", ще го бетонира и ще оскверни идеята на създателя му за естествен зелен парк, предназначен за обикновените хора. От проектантския екип - ДЗЗД \"Ландшафт Архитектура Дизайн Стара Загора\", увериха на пресконференция, че проектът по никакъв начин няма да наруши естествената среда на парка, че каменните плочи няма да се подменят с тротоарни блокчета. Ландшафтният архитект на проекта Корнелия Маторова обясни, че ще се използват предимно естествени материали и че се прочистват само болни и изсъхнали дървета, на мястото на които ще се засадят нови. Трябва ПУП – не трябва ПУП... Спорът за ремонта на \"Аязмото\" се разгоря с нова сила, след като общественици и партийни активисти алармираха за допуснати сериозни закононарушения по проекта. Според общинския съветник и лидер на БСП в Стара Загора Валентина Бонева реализацията му е започнала без да е спазен Законът за устройство на териториите, тъй като не е приет Подробен устройствен план (ПУП). Арх. Веселин Беров, който е бивш главен архитект на града, е категоричен, че преди да започнат ремонтните работи в парка, е било задължително да бъде изработен и утвърден ПУП. \"За въпросния проект има издадено разрешение за строеж, както изисква ЗУТ. Преди това обаче чл.108(1) от същия закон изисква наличието на Подробен устройствен план – в случая План за регулация и застрояване (ПРЗ). Такъв няма, а като основание за започналия ремонт се посочва един паркоустройствен план от 1971 г., казва арх. Беров. Не така обаче смята кметът на общината Живко Тодоров - ПУП за проекта на \"Аязмото\" не е необходим, защото се прави само ремонт на историческото ядро на парка. \"За това, което извършваме – асфалтиране на алеи, подмяна на каменни плочи, на ел. и ВиК инсталация, не е необходим ПУП!\", твърди кметът. Председателят на регионалната асоциация на архитектите арх. Петър Киряков, който е и член на проектантския екип по ремонта на \"Аязмото\", също опонира на колегата си Беров. Според него законът позволява подобен ремонт без ПУП. Гилдията на архитектите в Стара Загора също излезе със становище, че паркоустройственият план на \"Аязмото\" от 1971 г. е напълно достатъчен за извършваните ремонтни работи. Зрее ли следващ скандал за \"Аязмото\"? Общинската администрация все пак е поръчала разработването на ПУП-ПРЗ на \"Аязмото\". Той обаче е направен като част от Интегрирания план за градско възстановяване и развитие на Стара Загора - задължителен план за всеки един от 39-те най-големи града, които взимат пари по \"Региони в растеж\". Този ПУП не е свързан с ремонта, който тече сега. Изпълнител са ДЗЗД \"Трейспроект\", като част от колектива е арх. Александър Кирев, около когото имаше съмнения за начина, по който сдруженията му печелят поръчки. Самият Кирев отхвърли всички обвинения и заяви, че целта на ПУП на парка е само да опази обектите, които са културни ценности, и да не допусне застрояване. ПУП за \"Аязмото\" е внесен още през 2015 г. за съгласуване в Министерството на културата, тъй като паркът е обект под наблюдението му. Окончателно обаче проектът ще бъде обсъден публично през май, става ясно от изказване на регионалната камара на архитектите. Подробният устройствен план е за цялата територия на парка, в която освен ремонтираното историческо ядро влизат и обширни зелени площи с иглолистна растителност. \"Този ПУП е елементарен и не отговаря на изискванията за разработка на такъв документ\", казва арх. Веселин Беров. \"В този си вид представеният на страницата на сайта на общината материал представлява само една оцветена кадастрална подложка без абсолютно никакъв характер на ПУП. Общинската администрация би следвало да подготви подробно техническо задание, което да бъде предмет на обществено обсъждане и едва тогава да възложи разработването на ПРЗ съгласно всички предвидени в ЗУТ и подзаконовите актове изисквания\", смята Беров. Според него има неправилно записани предназначения на УПИ, в обособените УПИ липсват линии на застрояване, както и параметри на застройката, тоест липсва матрица както за отделните имоти, така и за цялостната територия на парка. Гилдията на архитектите в Стара Загора също има своите забележки и препоръчва ПУП, изработен от \"Трейспроект\", да се допълни, като се внесат някои липсващи елементи. Гилдията на архитектите смята още, че цялата собственост на \"Аязмото\" и в бъдеще трябва да остане общинска или публично-общинска. \"Ще направим препоръки към възложителя и проектанта, след което ще вземем активно участие в общественото обсъждане на ПУП, предвидено за месец май\", се казва в изявлението на гилдията на архитектите в Стара Загора. По план ремонтите в парка трябва да приключат до края на годината. Изпълнителите на проекта очакват обвиненията и претенциите да престанат, когато старозагорци видят крайния резултат. Възгласите от \"осанна\" до \"разпни го\" обаче едва ли ще стихнат. Все пак кметските избори са само след година.", "date": "2018.04.13", "title": "Ремонтът на парка \"Аязмото\" раздели старозагорци"}
{"url": "https://www.dnevnik.bg/evropa/2018/04/13/3162442_polsha_pravi_otstupki_ot_sudebnata_reforma_za_da/", "text": "Долната камара на полския парламент одобри промени в съдебната реформа в опит да успокои Европейския съюз, който се тревожи, че върховенството на закона в страната може да бъде отслабено, предаде \"Ройтерс\", цитирана от БТА. След двегодишна конфронтация между Полша и по-либералните страни - основателки на ЕС, полските управляващи се съгласиха да направят някои отстъпки за съдебната реформа. Европейската комисия даде сигнал, че много скоро може да бъде постигнато споразумение. Това значи, че ЕС е готов да свали от дневния ред заплахата за наказване на Полша чрез  процедура, при която може да се стигне до временно отнемане  на правото й на глас в общността. Полша също така може да понесе загуби, защото някои страни членки настояват предоставянето на финансиране от ЕС в бъдеще  да бъде в зависимост от зачитането на демократичните ценности  като върховенство на закона и съдебна независимост. Първият председател на полския Върховен съд Малгожата Герсдорф обаче каза, че предложените от управляващата партия \"Право и справедливост\" отстъпки са \"илюзорни\". \"Предложените промени (...) не служат на целта за уреждане на продължаващия спор за върховенството на закона. Не засягат най-спорните въпроси\", заяви тя. Очаква се днес горната камара на парламента да одобри новите правила. След това президентът Анджей Дуда има три седмици, за да ги подпише или да им наложи вето. Партията \"Право и справедливост\" смята промените в съдебната система за  основен елемент в програмата й за реформи . Според управляващите реформата е от решаващо значение за това да направи съдилищата по-ефективни и справедливи. Полският външен министър Яцек Чапутович каза, че същността на реформата няма да се промени. \"Право и справедливост\" обаче иска да затопли отношенията с Брюксел преди поредица от избори тази и следващата година. В основата на спора между ЕС и Полша бяха промени, които ще дадат на правосъдния министър правото да заменя председателите на съдилищата. Според сега предложените от \"Право и справедливост\" изменения министърът ще трябва да се консултира с други съдии, преди да реши да отстрани даден председател. Ако тяхното мнение е негативно, Националният съдебен съвет, който е доминиран от назначени от управляващите, ще бъде консултиран. Европейската комисия приветства промените, според които възрастта за задължително пенсиониране на съдиите ще бъде еднаква за мъжете и жените. \"Право и справедливост\" първоначално определи 65 години за мъжете и 60 за жените. Това ще забави процеса на пенсиониране на сегашните съдии.", "date": "2018.04.13", "title": "Полша прави отстъпки от съдебната реформа, за да успокои ЕС и избирателите"}
{"url": "https://www.dnevnik.bg/politika/2018/04/13/3162502_nikoi_ne_e_pital_bulgariia_za_politicheska_ili_voenna/", "text": "Към момента искания за политическа подкрепа или за въздушни коридори за военни действия в Сирия не са постъпвали в Министерството на отбраната или в Министерството на външните работи, каза министърът на отбраната Красимир Каракачанов. Той беше във Военната академия за честване на 106 г. от основаването й. Една от темите на Консултативния съвет за национална сигурност (КСНС),  свикан от президента,  на 19 април ще бъде международната обстановка, съобщи Каракачанов. \"Редно е в такава ситуация всички власти - изпълнителната, законодателната и президентската институция, да изговарят проблемите и да имат общи позиции\", заяви Красимир Каракачанов. Тема на КСНС ще са и проектите за модернизация на армията. \"Ако чакаме изменение на ситуацията някъде по света, за да се подготвяме, значи сме много \"боси\", каза Каракачанов на въпрос как реагира министерството на промяната на ситуацията в Близкия изток. \"Армията има своите планове, по които работи. Подготовката тече регулярно, не заради това, че някъде има ситуация, а може да възникне ситуация\", каза още Каракачанов и добави, че няма някакви радикални промени и изменения. Два сценария за Сирия \"Както винаги, има няколко сценария. Единият - леко смекчаване на тона, което забелязваме от снощи и от тази сутрин между САЩ и Русия. Има и сценарий, при който може да се стигне до вариант за нанасяне на удари или активизиране на сирийски или руски ПВО. Смятам, че най-разумният вариант е да се търси разумният и мирен компромис. С военни удари проблемите не се решават\", каза Каракачанов, попитан за анализа на Министерството на отбраната за ситуацията в Сирия.", "date": "2018.04.13", "title": "Никой не бил питал България за политическа или военна подкрепа за Сирия"}
{"url": "https://www.dnevnik.bg/sviat/2018/04/13/3162503_ruski_sud_blokira_nai-populiarnoto_chat_prilojenie/", "text": "Руски съд нареди достъпът до най-популярното в страната приложение за размяна на съобщения \"Телеграм\" (Telegram) да бъде ограничен, съобщиха руските медии. Решението може да влезе в сила незабавно, след като държавният регулатор \"Роскомнадзор\"  поиска от Таганския районен съд  мярката да бъде приложена, без да се изчаква евентуалното обжалване и решението на друга инстанция. \"Роскомнадзор\" поиска \"Телеграм\" да бъде блокиран по-рано през април заради спор между приложението и Федералната служба за сигурност (ФСБ) след отказ на компанията собственик да предаде ключа за декриптиране на съобщенията, както изисква в момента руското законодателство. Подобна стъпка би дала достъп до съобщения на потребителите, което създателят на \"Телеграм\" Павел Дуров настоява, че \"Телеграм\" никога няма да направи. Според \"Роскомнадзор\" \"информацията, която се разпространява чрез \"Телеграм\", може да нарушава закона, да се използва от терористични и екстремистки органиации, да представлява заплаха за сигурността на Русия, живота и здравето на гражданите, на всеки ползващ тази мрежа.\" Според Дуров приложението ще използва вградени в него системи, за да заобиколи забраната, но не може да гарантира, че то 100% ще е достъпно за руснаците извън  частни виртуални мрежи  (т. нар. VPN). Същевременно методът за заобикаляне няма да изисква допълнителни действия от потребителите. \"Никога не е било самоцел\" Дуров отказа да изпрати адвокати на заседанието, на което бе взето решението, като определи процеса като \"откровен фарс\". Според представители на асоциация, защитаваща интересите на компаниите собственици на подобни приложения, определението на съда все пак ще бъде обжалвано. Разглеждането на иска по същество е отнело около 20 минути. Взетото решение изисква от доставчиците на интернет услуги да са ограничили достъпа към регистъра със забранени домейни и IP адреси (сега в списъка ще влязат и адресите на сървърите на \"Телеграм\") към мометта, в който съдържанието на регистъра се обновява. Това се случва всеки ден по два пъти - в 9 ч. и в 21 ч. московско (в момента и българско) време. И Кремъл коментира информацията, като обяви, че е имало възможност за компромис, но той не е бил постигнат. Говорител на президента обаче добави, че блокирането на \"Телеграм\" никога не е било самоцел.", "date": "2018.04.13", "title": "Руски съд блокира приложението \"Телеграм\" заради конфликт със службите"}
{"url": "https://www.dnevnik.bg/biznes/2018/04/13/3162479_zastrahovki_za_avtomobili_i_imoti_moje_da_poskupnat/", "text": "Имотните и застраховките \"Каско\" може да поскъпнат. Това прогнозират застрахователи заради  проекта на земеделското министерство  за приемането на специален Закон за превенция от природни бедствия и неблагоприятни климатични събития в земеделието, съобщава в. \"Сега\". Идеята е Агенцията \"Борба с градушките\" да се преобразува в държавно предприятие, като една от функциите му ще е да изплаща обезщетения на пострадали от природни бедствия фермери. За целта държавната фирма ще управлява специален фонд. То се предвижда да се пълни от няколко източника - заделяните от държавата средства за борба с градушките, задължителни вноски от земеделските производители, но на база на заявената за подпомагане площ. Освен това застрахователните компании са задължени със своеобразен нов данък - те ще правят отчисления към фонда от премийния приход от три вида застраховки - \"Пожар и природни бедствия\", \"Други щети на имуществото\" и \"Автокаско\". \"Недопустимо е на държавно предприятие да се вменяват дейности с характеристиките на застраховател по смисъла на Кодекса за застраховане\", предупреждават от Асоциацията на застрахователите, цитирани от вестника.  Застрахователите намират за крайно несправедливо с премиите на граждани и фирми, които са застраховали имуществото си и които нямат нищо общо с агросектора, да се плащат обезщетения на пострадали фермери, които са отказали да застраховат отглежданите от тях култури.  Според застрахователи пазарът на застрахователни продукти в България е доста труден заради изострената конкуренция и цените са доста \"изтънени\". Това означава, че всяко натоварване на разходите на застрахователите ще доведе до влошаване на резултатите, а оттам до увеличаване на премиите, за да не се наруши платежоспособността на застрахователите. С колко може да поскъпнат имуществените застраховки и \"Автокаско\", която е най-масовата застраховка след задължителната \"Гражданска отговорност\", засега не е известно. Концепцията за нов закон за превенция срещу градушките е доста обща, без никакви конкретни стойности за вноските, които трябва да пълнят новия фонд. Застрахователите обаче припомнят, че когато през 2016 г. държавата също е лансирала идея за подобен фонд, се е говорело за отчисления от 0.8% от застрахователните премии. Само 8-9% от земеделските стопани сключват договори за застраховка на площите, които засяват. Но дори и те застраховат частично, а не 100% от площите си, показват данните на застрахователите.", "date": "2018.04.13", "title": "Застраховки за автомобили и имоти може да поскъпнат заради обезщетения за фермери"}
{"url": "https://www.dnevnik.bg/bulgaria/2018/04/13/3162562_zaradi_katastrofata_s_avtobus_mvr_prizova_da_se/", "text": "Създадена е временна организация на движението в София на влизане от автомагистрала \"Тракия\", за да се осигурят бързи подходи за линейките, превозващи ранени при катастрофата на пътнически автобус и кола при Вакарел, съобщи МВР. Софийската дирекция призовава шофьорите временно да използват различни от \"бул. \"Цариградско шосе\" маршрути за влизане в града. Временно е препоръчително шофьорите да се насочват за влизане в града по други главни артерии По данни на \"Спешна помощ\" загиналите са шестима, а ранените десетки. Общо 14 линейки от Елин Пелин, Ихтиман и София са били изпратени към мястото на инцидента.  Движението по магистрала \"Тракия\" в посока София временно е спряно, за да се осигури бърз достъп на линейките.", "date": "2018.04.13", "title": "Заради катастрофата с автобус МВР призова да се избягва бул. \"Цариградско шосе\""}
{"url": "https://www.dnevnik.bg/politika/2018/04/13/3162300_citat_na_denia_peevski_durji_na_verijka_polovinata/", "text": "Татяна Дончева, адвокат и лидер на \"Движение 21\" пред Би Ти Ви. Тя обвърза името на депутата от ДПС и издател със сделката за ЧЕЗ с думите: \"Сега се ослушват и казват няма да разваляме на Пеевски сделките, защото Пеевски държи на верижка целия кабинет. И тоя половин кабинет за затворниците и надзирателите няма пари и грандомански ни вика: \"Кои сте вие, че ще разваляте сделката с ЧЕЗ, та ние имаме ангажименти...\" По думите й премиерът и лидер на ГЕРБ Бойко Борисов \" \". \" , заяви Дончева и описа схемата: \" разузнаването, контраразузнаването и политическата полиция в комунистическата Държавна сигурност вероятно Дончева има предвид руската \"Внешторгбанк\") .\"", "date": "2018.04.13", "title": "Цитат на деня: Пеевски държи на верижка половината кабинет"}
{"url": "https://www.dnevnik.bg/biznes/2018/04/13/3162563_shefut_na_kevr_uveri_i_che_ne_se_poddurjat_izkustveno/", "text": "На 17 април Комисията за енергийно и водно регулиране (КЕВР) ще публикува финалните ценови предложения за ток на енергийните дружества. Това обяви председателят на комисията Иван Иванов на брифинг в сградата на регулатора, цитиран от БТА. Той отбеляза, че този срок отговаря на изискванията на Наредба номер 1 за цените на електрическата енергия. Иванов припомни, че до 31 март всички енергийни дружества подават в енергийния регулатор заявления за цени. След това в рамките на 7 дни експерти на регулатора проверят пълнотата на подадените заявления. Ако има липсващи документи, на заявителя се изпраща писмено съобщение, за да ги доокомплектова в нов 7-дневен срок. Едновременно с това от дружествата, които подават заявления за цени, се изисква да представят освен пълната версия на заявления за цени и неповерителна версия, която се публикува на интернет страницата на КЕВР.  До края на деня на 16 април енергийните дружества са длъжни да предоставят тези документи, за да може на 17 април документите да се публикуват на страницата на КЕВР. \"За да не бъдат затруднени хората, които проявяват интерес към заявленията, комисията на 17 април в таблица ще публикува финалните ценови заявления на отделните дружества - това, което те са поискали за съответната енергийната услуга\", допълни председателят на КЕВР. Той отново увери, че комисията няма да позволи сериозно увеличение на тока, защото води консервативна политика, защитава обществения интерес, както и защото признава само абсолютно необходимите разходи на енергийните дружества. Иванов припомни, че в последните 3 години енергийните дружества неизменно искат увеличения от по 30-40 процента, които обаче не се удовлетворяват. Той обаче изтъкна, че КЕВР не поддържа изкуствено ниска цена на тока. Иван Иванов посочи, че е отговорил преди 17 април на лидера на БСП Корнелия Нинова какви са ценовите предложения на едно от енергийните дружества, защото именно по този начин е бил зададен въпросът. Освен това поради изисквания на конституцията и правилника за Народното събрание той е бил длъжен да й отговори. \"Ако друг народен представител бе поискал информация за другите дружества, подходът щеше да бъде идентичен\", подчерта Иванов. Председателят на КЕВР информира още, че до един-два месеца ще бъде решен окончателно въпросът по процедурата за отнемане на лиценза за снабдителното дружество \"ЧЕЗ Електро\", която започна през 2014 г.", "date": "2018.04.13", "title": "Шефът на КЕВР увери и че не се поддържат изкуствено ниски цени на тока"}
{"url": "https://www.dnevnik.bg/sviat/2018/04/13/3162557_ruski_helikopter_padna_v_baltiisko_more_dvama_zaginaha/", "text": "Руски транспортно-боен хеликоптер \"Ка-29\" падна снощи в Балтийско море по време на пробен полет. Двамата летци изпитатели от завода производител загинаха, съобщи днес пресслужбата на руския Балтийски флот, цитирана от ТАСС и БТА. Нощният изпитателен полет е протичал \"в обикновени метеорологични условия\". Според \"Интерфакс\" са били извършени четири успешни кацания на кораб, но при петото се случил инцидентът. Екипи от Балтийския флот са започнали издирвателна операция в района.  В момента няма никакви затруднения за корабоплаването в акваторията на Балтийско море в района на Калининградска област, съобщи дежурният в местния спасителен подцентър. \"Ка-29\" е разработен от съветското конструкторско бюро \"Н. И. Камов\" в началото на 80-те. Машината е предназначена за стоварване на десант от кораби и огнева подкрепа на морските пехотинци от десанта, както и за превоз на товари.", "date": "2018.04.13", "title": "Руски хеликоптер падна в Балтийско море, двама загинаха"}
{"url": "https://www.dnevnik.bg/evropa/2018/04/13/3162566_evrodeputatite_kaniat_zukurburg_da_svidetelstva_i_pred/", "text": "Европейският парламент е поканил официално днес изпълнителния директор на \"Фейсбук\" Марк Зукърбърг да свидетелства пред няколко парламентарни комисии в Страсбург следващата седмица. Това съобщи говорител на институцията, цитиран от БТА. Независимо дали поканата ще бъде приета, европарламентът ще обсъди на пленарната си сесия случая с  изтичането на данни от социалната мрежа към \"Кембридж аналитика\" . Не се предвижда приемането на резолюция по този въпрос, уточни говорителят. В профила си в \"Туитър\" председателят на европарламента Антонио Таяни написа: \"Поканихме Марк Зукърбърг в Европейския парламент. \"Фейсбук\" трябва да изясни пред представителите на 500 милиона европейци, че личните данни не се използват за манипулиране на демокрацията.\" По-рано тази седмица Зукърбърг премина двудневно изслушване в  Сената  и  Конгреса  на САЩ. Той призна, че предоставянето на личните данни на милиони потребители на външно дружество е било грешка с неясни последици. (Видео от изслушването в Сената можете да гледате  тук .) След изслушването еврокомисарят по правосъдието Вера  Йоурова каза, че  мръсотията от социалните мрежи трябва да бъде изчистена. Сандбърг също даде обяснения Вчера Йоурова заяви, че е имала конструктивен и открит разговор с директора по оперативната дейност на \"Фейсбук\" Шерил Сандбърг за скандала с \"Кеймбридж аналитика\", предаде агенция \"Ройтерс\". Телефонният разговор е продължил около половин час. Йоурова посочи, че ЕС ще следи отблизо как \"Фейсбук\" прилага  новия закон на ЕС за защита на личните данни . \"Особено обезпокоена съм от информацията за засегнатите от скандала европейски граждани. Беше ми казано, че \"Фейсбук\" е започнал да уведомява хората тази седмица\", каза Йоурова след разговора. Сандбърг е потвърдила, че други приложения също може да са събирали неправомерно лични данни. Работна група Междувременно комисиите за защита на личните данни в ЕС ще разследват случая. \"Не е достатъчно една социална мрежа на стойност милиарди долари просто да се извини\", каза председателят на групата Андреа Йелинек, цитирана от агенция \"Ройтерс\". \"Ето защо създаваме Работна група за социални мрежи. Това, което виждаме днес, е само един пример за широко разпространена практика личните данни от социалните мрежи да се събират по икономически или политически причини.\"", "date": "2018.04.13", "title": "Евродепутатите канят Зукърбърг да свидетелства и пред тях"}
{"url": "https://www.dnevnik.bg/sviat/2018/04/13/3162567_potrebitelite_na_instagram_shte_mogat_da_svaliat/", "text": "Инстаграм \" ще позволи на потребителите да свалят от приложението всичките си данни в подготовка за новата европейска регулация, която влиза в сила на 25 май. Общият регламент за защита на личните данни  ( GDPR ) дава много по-големи права на хората, включително възможност да поискат цялата им информация да бъде изтрита от администраторите, да се откажат от по-нататъшното ѝ събиране и да видят какви точно данни за тях притежават компаниите. \"Инстаграм\" е собственост на \"Фейсбук\". Макар създателят на компанията Марк Зукърбърг  да обяви някои мерки , които фирмата майка ще предприеме, \"Инстаграм\" досега не бе съобщавала какво планира. Инструментът, който тя разработва, пише в. \"Гардиън\", ще позволи на хората да свалят  всичко, което някога са качвали  в приложението. Още не е известно дали в информацията ще бъде включен \"рекламният профил\" на потребителя, който позволява на  рекламодателите да таргетират  точно определено съдържание към групи хора.", "date": "2018.04.13", "title": "Потребителите на \"Инстаграм\" ще могат да свалят всичките си данни"}
{"url": "https://www.dnevnik.bg/detski_dnevnik/2018/04/13/3161144_s_decata_v_pochivnite_dni_14_i_15_april/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . СЪБОТА  - Галерия \"Факири\" представя школа по изящни и приложни изкуства за деца. Всяка събота предлагаме уроци по рисуване и моделиране за деца на възраст от 3 до 12 години. Всички материали са осигурени, цените са по 10 и 20 лева, а подробности можете да научите  тук  или на тел. 0897419880. - Акробатични демонстрации и трикове с едноколесен велосипед (юнисайкъл) ще бъдат включени в програмата на градския фестивал  .  Събитието , което е част от инициативата \"София 2018 - Европейска столица на спорта\", ще се проведе в събота от 9 часа в Южния парк.  - Безплатно приготвяне и опичане на обредни хлябове организира Националният исторически музей в своя Детски музейно-образователен център от 10.30 часа. Посетителите ще могат да приготвят обредни хлябове от квас - традиционни великденски хлебчета и специален хляб, използван в богослужебната литургия. Те ще могат да го изпекат на място, да го опитат и да го отнесат със себе си. Материалите, инструментите и моделите ще бъдат осигурени от организаторите. - Честванията за 197-ата годишнина от рождението на Георги Раковски включват и поход до местността \"Сухи дял\", а в квартал \"Галата\" ще има възстановка \"Алтанлъ Стоян брани Котел\" Ще бъде открита изложба \"Оръжието и носиите на българските хайдути\". Организатори на събитията са общината и историческият музей. НЕДЕЛЯ  Ателието  \"Райски птици-танцьори: част 2\"  очаква децата в природонаучния музей. На него те ще научат отговорите на въпросите: Кои са семейство райски птици? Защо танцуват? Къде живеят? Можем ли да танцуваме като тях? Занятието е от 11 до 12.30 ч. за деца между 5- и 7-годишна възраст. От 10.30 ч. всички над 2-годишна възраст са поканени на музикално куклено представление с Маша и Мечока. Децата ще се запознаят с класическата приказка, озвучена с песните и музикалните инструменти на актрисите Мария и Цвети. Представлението ще изненада и с неочакван финал.  Мястото е \"Приказка без край\" , а цената на билетите е 7 лева, могат да бъдат купени от  тук .  - от 10 до 16 ч. всички са поканени в кв. \"Суходол\", където  ще се сади гора . Инструментите и ръкавиците са осигурени от организаторите от \"Новата гора на София\".", "date": "2018.04.13", "title": "С децата в почивните дни (14 и 15 април)"}
{"url": "https://www.dnevnik.bg/photos/2018/04/13/3162489_snimka_na_denia_shiva_gleda_prez_prozoreca/", "text": "Мъж, облечен като индийския бог Шива, очаква началото на фестивала \"Шива Гаян\" в Агартала, Индия", "date": "2018.04.13", "title": "Снимка на деня: \"Шива\" гледа през прозореца"}
{"url": "https://www.dnevnik.bg/sport/2018/04/13/3162579_arsenal_shte_igrae_s_atletiko_v_polufinalite_na_liga/", "text": "Арсенал\" ще играе с двукратния носител на трофея \"Атлетико\" (Мадрид) в полуфиналите на Лига Европа. Английският и испанският отбор ще се изправят един срещу друг за пръв път в европейските турнири. Другият полуфинал противопоставя \"Марсилия\" и \"Ред бул\" (Залцбург), които бяха заедно в груповата фаза на турнира. Австрийският отбор спечели групата с четири точки аванс пред французите, като в директните мачове записа домакинска победа с 1:0 и нулево равенство като гост. \"Арсенал\" и \"Марсилия\" ще са домакини в първите полуфинали, които ще се изиграят на 26 април. Реваншите в Мадрид и Залцбург са една седмица по-късно. Финалът в Лион е на 16 май. Лига Европа остана единственият шанс на \"Арсенал\" да играе в Шампионската лига през следващия сезон. Тимът на Арсен Венгер е шести във Висшата лига, като изостава с цели 13 точки от топ 4. \"Артилеристите\" преследват втория си финал във втория по сила европейски клубен турнир. През 2000 г., когато надпреварата носеше името Купата на УЕФА, тимът от Лондон загуби битката за трофея срещу \"Галатасарай\" след дузпи. \"Атлетико\", който спечели Лига Европа през 2010 и 2012 г., ще опита да стигне до четвъртия си европейски финал в последните осем години. През 2014 и 2016 г. тимът на Диего Симеоне беше финалист в Шампионската лига, но се размина с трофея след драматични загуби срещу градския съперник \"Реал\". \"Атлетико\" е сигурен за участието си в Шампионската лига през следващия сезон, тъй като заема второто място в Испания и води с 19 точки пред петия \"Бетис\". Лига Европа обаче на практика остана единственият шанс за трофей пред \"дюшекчиите\", които изостават с девет точки от \"Барселона\" в Ла Лига и отпаднаха от \"Севиля\" в четвъртфиналите за Купата на краля. \"Ред бул\", който уверено върви към пета поредна титла в Австрия, ще опита да стигне до втория европейски финал в своята история. През 1994 г. тимът от Залцбург\" отстъпи пред \"Интер\" във финала на Купата на УЕФА след две загуби с 0:1. \"Олимпик\" (Марсилия) е двукратен финалист в надпреварата, но също никога не я е печелил. Френският отбор беше спрян от \"Парма\" (0:3) през 1999 г. и от \"Валенсия\" (0:2) през 2004 г. Тимът на Руди Гарсия води оспорвана битка на два фронта. Марсилци са четвърти в Лига 1 с равни точки с \"Лион\", като двата отбора ще определят кой ще бъде третият френски участник в Шампионската лига през следващия сезон след ПСЖ и \"Монако\".", "date": "2018.04.13", "title": "\"Арсенал\" ще играе с \"Атлетико\" в полуфиналите на Лига Европа"}
{"url": "https://www.dnevnik.bg/biznes/2018/04/13/3162575_turoperatori_sa_protiv_otmianata_na_pusheneto_v/", "text": "Асоциацията на българските туроператори и туристически агенти (АБТТА) изразява решително несъгласие със законодателна инициатива за отпадане на режима, забраняващ тютюнопушенето в заведенията за хранене и развлечение. Това съобщава до медиите организацията, след като по-рано днес се разбра, че партията на Валери Симеонов \"Национален фронт за спасение на България\" (НФСБ)  ще предложи законопроект  за промяна в Закона за здравето, с който да се разреши пушенето в обособени помещения. АБТТА изразява категорично мнение, че всички варианти за промяна в Закона за здравето чрез обособяване на зони за пушачи и непушачи са неефективни и не са в състояние да постигнат защитен ефект. Освен че не предпазват работещите в развлекателната индустрия - най-често жени и млади хора, от постоянните въздействия на съдържащите се в тютюневия дим канцерогенни и токсични вещества, частичните ограничения не осигуряват защита от вредните въздействия на пасивното пушене, тъй като най-често използваните вентилационни технологии нямат голям ефект върху степента на замърсяване с тютюнев дим, за излагането на който, както е известно, няма установено безопасно ниво, допълва организацията. Допълва се, че високата посещаемост в момента на заведенията, когато е валидна забрана за пушене на закрито, показва, че няма как това да е в ущърб на обществения интереси и причина за сътресения в туристическия бизнес. Асоциацията, освен че се противопоставя на отмяната на забраната, но и призовава да се засили контролът по спазването й.", "date": "2018.04.13", "title": "Туроператори са против отмяната на пушенето в заведения"}
{"url": "https://www.dnevnik.bg/sviat/2018/04/13/3162603_skandal_za_seksualen_tormoz_svali_lidera_na/", "text": "Сара Даниус, пожизнен секретар на Шведската академия, която присъжда Нобеловите награди за литература, подаде оставка след вътрешна криза в престижната институция, предаде агенция \"Асошиейтед прес\". Даниус обяви решението си след тричасово заседание на членовете на академията, чието доверие тя каза, че е загубила, но не отговори на въпроса дали на заседанието е имало гласуване за оттеглянето ѝ. \"Волята на академията е да напусна поста на пожизнен секретар. Оттеглям се от своето кресло номер 7. Решението ми влиза в сила незабавно\", каза Даниус. През ноември в. \"Дагенс нюхетер\" публикува свидетелства на 18 жени, които пострадали от  сексуално насилие  или тормоз от мъж с френски произход, женен за една от членовете на академията - поетесата и драматург Катарина Фростенсон. Той получавал субсидии за управляван от него културен център за изложби и пърформънси в Стокхолм. Академията започнала вътрешно разследване и наела адвокатска кантора, но заключенията ѝ не са известни, тъй като академиците са длъжни да пазят пълна дискретност. Въпреки това институцията, която е на пряко подчинение на монарха, бе опетнена от скандала, отбелязва агенция \"Франс прес\". 56-годишната Даниус, специалист по история на литературата и преподавател в Стокхолмския университет, през 2015 г. стана първата жена, заела поста пожизнен секретар на Шведската академия. Тя каза, че кризата в академията сериозно се е отразила върху  Нобеловите награди . Управителният съвет на Нобеловата фондация обвини Шведската академия, че е опетнила престижа на Нобеловите награди. Академиците са пожизнени и по правило не могат да подават оставка, но могат да овакантят креслата си. От 18-те членове на академията сега са активни 11, отбелязва АФП.", "date": "2018.04.13", "title": "Скандал за сексуален тормоз свали лидера на академията за литературния \"Нобел\""}
{"url": "https://www.dnevnik.bg/gradska_sreda/2018/04/13/3162501_obshtinata_prochistva_sofiia_ot_vizualnoto/", "text": "В центъра на София да не бъде възможно поставянето на т.нар. зимни градини към заведенията за консумация на открито, а по покривите на сградите да няма реклами. Те също така няма да могат да излъчват видео, мигащи светлини или образи, които се променят на по-често от 8 секунди. Също така рекламите няма да могат да бъдат озвучавани. Това предвиждат някои от измененията в Наредбата за рекламните и преместваемите обекти, които предлагат общински съветници и главният архитект на София Здравко Здравков. Промените целят да се въведат по-строги и ясни изисквания за поставянето на т.нар. зимни градини пред заведенията и ограничаването на броя, големината и местата, на които могат да се разполагат рекламните обекти. По този начин ще се подобрят \"естетическото въздействие на градската среда\", достъпността, като се освободят публичните пространства от \"физически препятствия\", се казва в мотивите на проектонаредбата,  качена на сайта на общината за обществено обсъждане . В тях се оказа още, че промяната се налага, защото \"действащата наредба позволява твърде голяма наситеност на средата с преместваеми, рекламни и информационни елементи\", което е довело до прекалено \"визуално замърсяване\" на средата. Главният архитект на София се опитва да освободи града от рекламите и \"зимните градини\" от края на 2016 г. Оттогава на няколко пъти с негови заповеди бяха премахнати различни рекламни обекти в града, чиито договори отдавна бяха изтекли. Опитът му да намали броя и размерите на \"зимните градини\" по пешеходната част на бул. \"Витоша\" обаче доведе до протести на собствениците на заведенията. С промените се премахва възможността за поставяне непреместваеми обекти и рекламни елементи, с изключение на тези към спирките на масовия градски транспорт и обслужващите дейностите по осигуряване на сигурността на представителни институции на държавна и общинска власт. Така в промените в наредбата вече не се допуска поставянето на \"преместавеми обекти\" в първа зона на центъра. Тя обхваща участъка между бул. \"Цар Освободител\", бул. \"Васил Левски\", ул. \"Екзарх Йосиф\", ул. \"Позитано\", \"Лавеле\" и площадите \"Света Неделя\", \"Народно събрание\", \"Орлов мост\" и \"Паметник Васил Левски\". За поставянето на маси и столове към заведенията на открито таксата за ползване на общинската площ да бъде със 100% по-висока, е друго от новите предложения. Рекламните обекти ще продължават да се поставят по определена от главния архитект схема. Те обаче ще трябва да са с определени размери, разстояния от кръстовище и улици. Няма да се разрешава рекламите да на са площ, по-голяма от 20% от витрините, на които са поставени. При строежи пък рекламата върху защитната мрежа, която спира падащи обекти, няма да може да е повече от 30%.", "date": "2018.04.13", "title": "Общината ще прочиства София от \"визуалното замърсяване\" с промени в наредба"}
{"url": "https://www.dnevnik.bg/sviat/2018/04/13/3162602_bulgarskata_curkva_greshki_kato_podkrepia_makedonskata/", "text": "Вселенският патриарх Вартоломей критикува Българската православна църква заради подкрепата за непризнатата църква на Македония, съобщава  в. \"Катимерини\" , цитиран от БТА. Причината е, че БПЦ според него няма право да помага на други църковни организации да решават въпроси за своя статус. Вартоломей, номинално духовен лидер на православните християни, е направил в сряда вечерта изявление със силен укор, след като Българската православна църква се  съгласи да бъде църква майка  на македонската,  смятана за \"схизматична\"  от Вселенския патриарх, базиран в Истанбул. Според македонската агенция МИА изявлението е било пред професори и студенти от Православния богословски факултет в Скопие на среща в Истанбул.", "date": "2018.04.13", "title": "Българската църква греши като подкрепя македонската, каза Вселенският патриарх"}
{"url": "https://www.dnevnik.bg/kultura/2018/04/09/3159088_otkus_ot_makara_sus_sin_konec_na_an_tailur/", "text": "Авторката на \"Уроци по дишане\" и \"Турист по неволя\" Ан Тайлър се завръща с романа \"Макара със син конец\" - финалист за наградата \"Букър\", една от най-добрите книги на 2015 г. за \"Вашингтон Пост\", \"Пийпъл\" и \"Чикаго Трибюн\". \"Макара със син конец\" ни запознава с Аби Уитшенк чрез разказа й за онзи юлски ден през 1959 година, в който се е влюбила в съпруга си Ред. Макар Уитшенкови да са убедени, че не са като другите, поне в това отношение те са едно съвсем обикновено семейство и историите, които си разказват, разкриват само част от цялата истина. През годините между Аби, Ред и четирите им пораснали деца са се натрупали не само мигове на нежност, смях и веселие, а и ревност, разочарование и внимателно пазени тайни. В този роман, написан с ведро чувство за хумор и човешка топлина, пред нас се изправят четири поколения на една фамилия – от родителите на Ред, пристигнали в Балтимор в годините на Голямата депресия, до внуците, прекрачили прага на двайсет и първи век, – чийто живот се върти около голямата, уютна къща, която винаги е била техният пристан и с която сега трябва да се разделят. Ан Тайлър е сред най-уважаваните и награждавани стилисти на съвременна Америка, нищо че избягва светлините на прожекторите. Романът й \"Вечеря в ресторант \"Носталгия\" е финалист едновременно за наградата \"Пулицър\" и за престижното литературно отличие ПЕН/Фолкнър, а \"Турист по неволя\" получава Националната награда на критиците за най-добра книга и също е финалист за \"Пулицър\". За \"Уроци по дишане\", издаден у нас от \"Колибри\", Ан Тайлър печели \"Пулицър\" през 1988 година. Проникновен и затрогващ, без да е сантиментален, \"Макара със син конец\" е сред фаворитите за наградата \"Букър\" и става рекордьор по номинации за литературни отличия, включително за медала \"Андрю Карнеги\" за белетристика през 2016 г. превод Владимир Молев Първа глава ДЕНИ, синът на Ред и Аби Уитшенк, се обади по телефона една вечер през юли 1994 година. Те тъкмо се приготвяха да си лягат. Аби беше по комбинезон пред тоалетката и измъкваше фибите от вече поразпадналия се кок. Ред, тъмнокос, жилав мъж по раирано долнище на пижама и бяла тениска, беше седнал на леглото да си свали чорапите и когато телефонът на нощното шкафче звънна, той веднага вдигна. – Семейство Уитшенк. След миг добави: – А, здрасти! Аби се завъртя, както беше със заровени в косата пръсти. – Какво – рече Ред, но без въпросителна интонация. – А? Е, стига, Дени! Аби отпусна ръце. – Ало? – извика той. – Не ми... Ало? Ало? Ред замълча, после остави слушалката. – Какво става? – попита Аби. – Каза, че е гей. – Какво?! – Каза, че трябвало да ми каже нещо, бил гей. – И ти му затвори! – Не, Аби, той ми затвори. Аз само възкликнах: \"Е, стига, Дени!\" и той ми затвори. Ей така, щрак и готово. – О, Ред, как можа! – изрева жално Аби. Тя се обърна и взе халата си, по изтънелия с годините хавлиен плат трудно можеше да се познае, че някога е бил розов. Облече го и стегна здраво колана. – Какво ти става, защо му говориш така? – Не го казах с лошо! Когато някой ти изтърси нещо такова, нормално е да възкликнеш: \"Е, стига!\", нали? Аби стисна в шепа падналите над челото кичури. – Мисълта ми беше – продължи Ред, – \"Е стига, какво ще ни сервираш следващия път, Дени? Какво още ще измислиш да ни тревожиш?\". И той знаеше, че това имах предвид. Повярвай ми, много добре го знаеше. Но сега може да ме изкара мен виновен, да обвинява моето тесногръдие, моята изостаналост или както там реши да я нарече. Ясно беше, че се зарадва на реакцията ми. Пролича си по това как веднага ми затвори, точно на такъв отговор се е надявал. – Добре... – измърмори Аби и превключи на практична вълна. – Откъде се обади? – Откъде да знам? Няма постоянен адрес, не сме го виждали цяло лято, вече два пъти си сменя работата – поне за толкова знаем, а за още колко не знаем... Той е само на деветнайсет, а нямаме представа в коя част на планетата се намира! Няма как да не се запиташ какво тук не е наред, нали? – Звучеше ли като междуградски разговор? Чуваше ли се онова пращене, сещаш се, нали? Мисли! Или пък е тук, в Балтимор? – Не знам, Аби. Тя седна до него. Матракът потъна, Аби беше едра, здрава жена. – Трябва да го намерим – рече тя. След миг добави: – Трябва да си сложим онова, как се казваше, за изписване на номера, от който ти се обаждат. – Тя се приведе напред и се взря настойчиво в телефона. – О, ако можехме веднага да го направим! – И за какво ти е? Да му се обадиш и той да не ти вдигне? – Ще вдигне. Ще се сети, че съм аз. Ако знае, че съм аз, ще вдигне. Тя скочи от леглото и закрачи напред-назад по персийската пътека, която в средата беше протъркана и олисяла от хилядите подобни кръстосвания по нея. Стаята беше хубава, просторна и добре обзаведена, излъчваше улегналото спокойствие на помещение, чиито обитатели отдавна са престанали да му обръщат внимание. – Как звучеше гласът му? – попита тя. – Притеснен ли беше? Смутен? – Добре звучеше. – Така ти се е сторило. Да не е бил пийнал? – Не знам. – Имаше ли други хора около него? – Не знам, Аби. – Или е бил със своя... приятел? Той я стрелна с поглед. – Нали не смяташ, че говори сериозно? – Разбира се, че говори сериозно! Иначе защо да ти се обажда? – Той не е гей, Аби. – Откъде знаеш? – Просто не е. Помни ми думата. После ще се чувстваш глупаво и ще се тюхкаш, че си се хванала на въдицата. – Ще ти се да е така. – Къде отиде женската ти интуиция? Та той вкара в беля едно момиче още в гимназията! – Е, това нищо не означава. Даже може да е било знак за другото. – В какъв смисъл? – Човек няма как да знае какви влечения изпитват тези около него. – И слава богу – измърмори Ред. Той се наведе, пъшкайки, и измъкна изпод леглото чехлите си. Междувременно Аби беше престанала да крачи напред-назад и отново се взираше в телефона. Сложи ръка на слушалката. Поколеба се. След това я вдигна рязко и я притисна към ухото, после я затръшна обратно на вилката. – Онова за разпознаване на номера, от който ти се обаждат – заговори Ред като че ли на себе си, – е някакво хитруване на дребно. Като вдигне, човек поема риск и трябва да е готов за това. В общи линии това е идеята на телефоните, поне според мен. Той се надигна и пое към банята. Зад гърба му Аби се обади: – Това би обяснило много неща. Нали? Ако се окаже, че е хомосексуален. Ред вече затваряше вратата на банята, но подаде глава и я изгледа мрачно. Тънките му черни вежди, които обикновено бяха в две прави линии, сега почти се бяха слели. – Понякога – рече той – страшно съжалявам, че се ожених за социален работник. И след това затръшна вратата. Когато Ред излезе от банята, Аби седеше в леглото по нощница със скръстени на гърдите ръце. – Не се и опитвай да хвърлиш вината за проблемите на Денис на моята професия – поде тя. – Исках да кажа, че понякога човек може да прекали – отвърна той. – Да бъде прекалено състрадателен и милостив. Непрестанно да човърка в душата на детето. – Няма такова нещо като \"прекалено състрадателен\". – Е, точно така смятат социалните работници. Тя изсумтя раздразнено и отново хвърли поглед към телефона. Той беше от страната на Ред, не от нейната. Ред вдигна завивката и се мушна в леглото, препречвайки погледа й. Протегна ръка и угаси лампата на нощното шкафче. Стаята потъна в мрак, слабо сияние очертаваше двата високи прозореца с прозрачни завеси, гледащи към моравата. Ред се беше изтегнал по гръб, Аби обаче още беше седнала. – Мислиш ли, че ще ни се обади пак? – попита изведнъж тя. – О, да. Рано или късно. – Трябвало е да събере всичката си смелост, за да вземе телефона и да набере номера – продължи тя. – Може да не му е останала повече. – Смелост? Каква смелост? Ние сме неговите родители! За какво му е притрябвала смелост, за да се обади на родителите си? – Заради теб има нужда от смелост – рече Аби. – Глупости. И шамар не съм му удрял. – Да, но го гледаш неодобрително. Все му намираш кусури. С момичетата си мек като памук, Стем е същият като теб, а Дени... С Дени ти е трудно. Даже понякога ми се струва, че не го харесваш. – Стига, Аби. Знаеш, че това не е вярно. – Не, обичаш го, в това няма съмнение. Но съм те хващала как го гледаш, все едно се чудиш откъде се е взел, и хич не си мисли, че той не го е забелязал. – А защо става така, че той все се опитва да избяга не от друг, а от теб? – Не се опитва да избяга от мен! – Още от пет-шестгодишен не ти даваше да влизаш в стаята му. Предпочиташе сам да си сменя чаршафите, отколкото да те пусне ти да го направиш! Почти не водеше приятели у дома, криеше имената им, даже не ти отговаряше какво са правили в училище. Все ти повтаряше да го оставиш на мира, да не му се бъркаш в живота, да не му се месиш. \"Престани да ми дишаш във врата\", така ти викаше, нали? Онази книжка, която не харесваше, дето я накъса цялата, за малкото зайче, което искаше да се превърне в риба или в облак, за да избяга, а майка зайка му отговаряше, че тя също ще се превърне в риба или в облак и ще тръгне след него... Дени толкова я мразеше, че накъса на ей такива парченца дебелите картонени страници! – Това няма нищо общо с... – И сега се чудиш защо е станал гей. Не че е станал, но дори и да беше, дори и да му е минало през ума, че това е чудесен начин да ни пощури, причината за това е само една. И аз ще ти кажа каква е тя: майката. Винаги е заради майката орлица. – О! – извика Аби. – Това е толкова остаряло и глупаво, и... невярно, не си струва даже да ти отговарям. – Не си струва, ама ми отговаряш. – А бащата, щом държиш да се върнем към Средновековието с твоите теории? Какво ще кажеш за мачото, бащата строител, който само навиква сина си да се стегне в кръста, да покаже малко хъс, да престане да мрънка за глупости, да се качи на покрива и да закове керемидите? – Керемидите не се коват, Аби. – Е, какво ще кажеш? – Добре, добре. Така беше. Аз бях най-лошият баща на света. Било, каквото било. Възцари се мълчание. В тишината се долавяше шумът отвън, по улицата минаваше кола. – Не съм казала, че си лош баща – рече Аби. – Е... Отново мълчание. Аби попита: – Нямаше ли някакъв номер, който, като го набереш, ти казват номера, с който последно си говорил? – Звезда, шест, девет – отвърна веднага Ред. Прокашля се тихо. – Но ти няма да го направиш. – Защо? – Денис ми затвори, сложи край на разговора, ако ми позволиш да ти напомня. – Защото си го засегнал – отвърна Аби. – Ако го бях засегнал, нямаше да ми затвори. Нямаше толкова бързо да приключи. Той сякаш едва чакаше да тресне слушалката. Едва ли не потриваше доволно ръчички! Започна направо: \"Искам да ти кажа нещо...\". – Не беше ли \"Трябва да ти кажа нещо\"? – Ами или едното, или другото – отвърна Ред. – И все пак? – Има ли значение? – Има. Той се замисли. Замърмори под нос: – Трябва да ти кажа нещо... Искам да ти кажа нещо.... Тате, искам да ти... Честно казано, не помня. – Би ли набрал звезда, шест, девет, моля? – Но не ми е ясно какво си е мислил. Знае, че нямам нищо против хомосексуалните. Даже за бригадир на гипсокартонаджиите съм назначил гей, по дяволите! И Дени го знае. Не мога да схвана защо е решил, че това ще ме притесни. Ясно е, че няма да заподскачам от радост. Човек винаги иска животът на детето му да е лесен. Но... – Подай ми телефона – прекъсна го Аби. Телефонът звънна. Ред сграбчи слушалката в мига, в който Аби се хвърли към нея. Той първи я хвана, но в последвалото боричкане някак си слушалката се озова в нея. Аби се изправи и рече: – Дени? След това каза: – О... Джийни... Ред отново се отпусна по гръб. – Не, не сме си легнали още. – Няколко секунди мълчание. – Разбира се. Какво й е на твоята? – Отново мълчание. – Не, не е проблем. Утре в осем. Лека. Аби подаде слушалката на Ред, той я взе и се пресегна да я остави на мястото й. – Иска да вземе моята кола – каза тя и се върна в своята половина от леглото. След това добави с глух, унил глас: – И сега вече не можем да се обадим на звезда, шест, девет, нали? – Да – отвърна Ред, – няма смисъл. – О, Ред, какво ще правим? Никога повече няма да го видим! Няма да ни даде втори шанс! – Недей, скъпа. Ще го видим, обещавам ти. Той се пресегна, придърпа я леко и тя отпусна глава на рамото му. Полежаха така известно време, постепенно Аби замря и дишането й стана дълбоко и спокойно. Ред обаче продължаваше да се кокори в мрака. В някакъв момент замърмори тихо, сякаш искаше да пробва как ще прозвучат думите, изречени на глас: \"Трябва да ти кажа нещо... Искам да ти кажа нещо... Татко, искам да... Татко, трябва да...\". Завъртя глава изнервено на другата страна и подхвана отново: \"...да ти кажа нещо: аз съм гей... да ти кажа нещо: мисля, че съм гей... Аз съм гей... Мисля, че съм гей... Мисля, че може и да съм гей... Аз съм гей...\" Но накрая и Ред замълча и сънят го обори.", "date": "2018.04.13", "title": "Откъс от \"Макара със син конец\" на Ан Тайлър"}
{"url": "https://www.dnevnik.bg/bulgaria/2018/04/13/3162560_katastrofata_na_magistrala_trakiia_shest_jertvi_utre_e/", "text": "Поне шестима души загинаха и над 20 бяха ранени, след като днес около 11.20 ч. пътнически автобус на фирма \"Юнион Ивкони\" по линията Бургас-София се обърна на 27-ия километър на автомагистрала \"Тракия\" в района на Вакарел. Инцидентът е станал след сблъсък на автобуса с лек автомобил. По-рано през деня се появи информация за десет жертви, но по официални данни на \"Спешна помощ\" и на МВР досега потвърдените смъртни случаи са шест. Загиналите са 5 жени и един мъж. Общо 14 линейки с екипи превозваха ранените към \"Пирогов\", болница \"Света Анна\", \"Военномедицинска академия\", \"Царица Йоанна\" и \"Токуда\". По-късно през деня от здравното министерство обявиха, че са пострадали общо 26 души. Те са на възраст от 13 до 74 години. Движението по магистрала \"Тракия\" беше пуснато в 14:30 ч., но се извършваше двупосочно, само в едната лента, като за целта разделителната мантинела по средата бе прерязана. Чак в 19:25 ч. движението и по двете ленти беше пуснато. Първоначалната информация за инцидента - можете да прочетете  тук .  ", "date": "2018.04.13", "title": "Катастрофата на магистрала \"Тракия\": Шест жертви, утре е ден на траур"}
{"url": "https://www.dnevnik.bg/bulgaria/2018/04/13/3162612_s_18_mln_lv_varna_shte_poddurja_neraboteshta_biletna/", "text": "Община Варна е обявила търг за възлагане на обществена поръчка на стойност 1.8 млн. лв. за извънгаранционна поддръжка на автоматизираната си билетна система, която трябваше да обслужва градския транспорт. Тя е сред основните компоненти в проект на стойност 115 млн. лв., финансиран по оперативна програма \"Регионално развитие\", но се превърна в  един от най-големите провали на местната администрация  през последните години. срокът за окончателното приключване на проекта - 9 юли 2015 г.,  бе планиран за същата дата на 2016 г. Въпреки това автоматизираната билетна система в градския транспорт на Варна, чиято стойност е 8.3 млн. лв., беше демонстрирана в \"пилотен\" вариант едва в края на ноември м.г. По време на шумната ПР акция ръководителят на проекта Биляна Якова показа пред журналисти как работи само една от всички 304 машини монтирани по спирките и в автобусите на обществения транспорт в града. и до този момент  заради зле организирана обществена поръчка и пропуски при сключване на договора  между нейния изпълнител – консорциум \"Обединение модерен транспорт\" и Якова. След многократно отклоняване на въпроса какви са причините за това ръководителят на проекта отговори, че според сключения договор е трябвало да бъдат доставени \"фискални, но не и фискализирани устройства\". Затова нямало как те да бъдат свързани в системата на НАП. По тази причина с \"Обединение модерен транспорт\" в началото на януари т.г. бе сключен нов договор на стойност 1.5 млн. лв. за доставка на допълнително оборудване. Заради изтеклия срок за изпълнение на проекта обаче за покриване на разходите бе изтеглен заем от Европейската банка за възстановяване и развитие. Обявлението за възлагане на обществената поръчка за е публикувано на 4 април т.г. В него е записано, че при изпълнението й \"следва да се извърши извънгаранционна поддръжка, включваща техническо обслужване и системно администриране, както и услуги по актуализация и допълнителни консултантски услуги за обезпечаване на работата й\". Това трябва да стане чрез предоставяне на специализиран оперативно-технически персонал и допълнителна доставка на компоненти \"при необходимост\". Като начин за възлагане на поръчката е избран вариантът Основанието за това е, че софтуерът на автоматизираната билетна система е разработен от компанията \"Балистик сел\", съдружник в \"Обединение модерен транспорт\", което е доставило машините. По тази причина \"Балистик сел\" притежава авторските права, както и право на индустриална собственост върху софтуера. По силата на сключения договор обаче община Варна е получила само неограничено във времето право да го ползва. В обявлението за откриването на процедурата по възлагане на обществената поръчка е записано също, че това е станало \"при липсата на изрична уредба в договора и съгласно Закон за авторско право и сродните му права\". При така уредените отношения с \"Обединение модерен транспорт\" община и надгражда автоматизираната си билетна система, въпреки че още при сключването на договора е било ясно, че такава необходимост ще се прояви в рамките на извънгаранционната поддръжка на системата. Данни за надграждане на приложния софтуер на съществуващата автоматизирана билетна система не могат да бъдат предоставени на трети лица, тъй като това би довело до нарушаване на авторски права, чийто притежател е \"Балистик сел\". В продължение на вече две години от администрацията на варненския кмет Иван Портних  разпространяваха противоречива информация  за \"Интегриран градски транспорт на Варна\". Въпреки това още през август 2015 г., в навечерието на проведените тогава избори за местна власт, в рамките на кампанията за публичност по проекта бяха похарчени 800 хил. лв. за листовки, ПР публикации в медиите, организиране на събития и др. Част от кампанията бе и \"пилотно\" пътуване по т.нар. BRT коридор (бързо автобусно трасе), който трябваше да бъде най-мащабният компонент от системата за интегриран градски транспорт във Варна. За него обаче също  няма изгледи скоро да бъде въведен в експлоатация .", "date": "2018.04.13", "title": "С 1.8 млн. лв. Варна ще поддържа неработеща билетна система за градския транспорт"}
{"url": "https://www.dnevnik.bg/kultura/2018/04/13/3162544_postanovki_na_bina_haralampieva_i_ivan_panteleev/", "text": "Лисичета\" от Лилиан Хелман на Бина Харалампиева в Народния театър, \"Зимата на нашето недоволство\" на същата режисьорка в \"Зад канала\" и \"NeoДачници\" на Иван Пантелеев, отново в Народния, са представленията с най-много заявки за статуетки \"Аскеер\", стана известно на пресконференция днес, където организаторите от едноименната фондация обявиха номинациите си. Двадесет и осмото издание на наградите, създадени по инициатива на Театъра на българската армия, по традиция ще се състои на 24 май, а наградата за цялостен принос отново ще бъде присъдена на Васил Михайлов - въпреки че актьорът  вече отказа да приеме аналогичен приз от \"Икар\". За номинациите са били разгледани точно 100 представления (118, ако се включат и обявените по-рано претенденти  за най-добър театрален текст ), имали премиера между 1 април 2017 г. и 31 март 2018 г. 58 от тях са били реализирани в София, а 48 - в останалата част от страната. За първи път, с цел пълен поглед върху сцената, за наградите са били разглеждани и постановки на самия Театър на армията. От фондацията подчертаха, че за призовете гласува отделно жури, в което представителите на ТБА са малцинство. Негови членове през 2017 г. са Ангелина Славова, Асен Шопов, проф. д-р Атанас Атанасов, проф. д.н. Виолета Дечева, Жорета Николова, Илка Зафирова, Милен Миланов, Невена Калудова, Розалия Радичкова, Свежен Младенов и Станка Калчева.", "date": "2018.04.13", "title": "Постановки на Бина Харалампиева и Иван Пантелеев доминират в номинациите за \"Аскеер\""}
{"url": "https://www.dnevnik.bg/sport/2018/04/13/3162558_prezidentut_na_fifa_iska_svetovnoto_v_katar_da_e_s_48/", "text": "Президентът на ФИФА  Джани Инфантино  иска да увеличи броя на участниците на световни първенства още за турнира в Катар през 2022 г. В момента на шампионата на планетата има 32 отбора, които се класират, но през миналия януари Световната футболна централа прие предложение техният брой да бъде увеличен с 16 от 2026 година. Според BBC вече са проведени неофициални разговори между представители на ФИФА и домакините от Катар, които обаче са скептично настроени заради логистични проблеми. От емирството не вярват, че ще могат да приемат допълнително 16 отбора, затова и от ФИФА сами ще проведат проучване каква е възможността за увеличаване на броя на участниците. \"Това е много интересна идея и ние се отнасяме сериозно към тази възможност и проверяваме дали има шанс да задвижим процеса по-рано от първоначалното решение\", каза Инфантино след среща на Конфедерацията на Южна Америка (КОНМЕБОЛ) в Буенос Айрес. Президентът на ФИФА добави, че увеличаването на броя на участниците на световни първенства е за доброто на футбола и показва развитието на играта. В момента Катар планира да построи осем стадиона, с четири по-малко от страните, които кандидатстват за домакини на първенството през 2026 г. Турнирът след четири години беше преместен от лятото за ноември и декември, за да няма проблеми с прекалено високите температури в Арабския полуостров в средата на годината. Съществува вероятност ФИФА да предложи на съседни на Катар страни да приемат мачове от световното първенство.", "date": "2018.04.13", "title": "Президентът на ФИФА иска световното в Катар да е с 48 отбора"}
{"url": "https://www.dnevnik.bg/bulgaria/2018/04/13/3162614_obshto_44_sa_katastrofite_s_avtobusi_za_poslednite_11/", "text": "Общо 44 катастрофи с автобуси за последните 11 години - това сочи справката, която агенция \"Фокус\" разпространи след  днешния инцидент на магистрала \"Тракия\" , при която загинаха най-малко шестима души.  Катастрофа между превозващ деца автобус и лек автомобил в Севлиевско. Водачът на автобуса загива, няма пострадали деца.  Тежка верижна катастрофа на пътя Русе – Бяла в района на разклона за Две могили. Пострадали са шестима души. С леки наранявания са трима от пътниците в автобуса, шофьорът и детето от лекия автомобил.  Тежка катастрофа на пътя Видин – Монтана. Тежкотоварният автомобил, шофиран от турски гражданин, пътувал в посока Видин, навлязъл в насрещното платно и се врязал челно в автобуса. На място загива шофьорът на автобуса.  В участъка между селата Любен Каравелово и Зорница възниква тежко ПТП с участието на джип и училищен автобус. Двама души са загинали при инцидента. В автобуса не са превозвани деца.  Катастрофа между автобус и лек автомобил на Коматевско шосе в Пловдив. Няма пострадали от инцидента. Според очевидци катастрофата става по вина на шофьора на колата.  9 души са откарани в болница след катастрофата между трамвай и бус на кръстовището на булевардите \"Никола Петков\" и \"Цар Борис III\".  Катастрофа между лек автомобил и автобус в Бургас. Няма пострадали пътници, и двамата ранени са били в лекия автомобил.  Линейка и автобус, превозващ 40 пътници, се удрят край Омуртаг. Шофьорът на линейката загива, сред пътниците в автобуса няма сериозно пострадали. Инцидентът става рано сутринта в района на село Камбурово. Виновен за катастрофата е шофьорът на линейката, който се движи с несъобразена скорост.  Двама души загиват, след като автобус с работници се удря в дърво на пътя между новозагорските села Сокол и Еленево. Петима души са ранени. Жертвите на катастрофата са шофьорът на автобуса и един от пътниците. При челен сблъсък между автобус и камион край село Микре загиват 9 души, а 17 са ранени. Инцидентът става при неправилно изпреварване на шофьора на автобуса.  Автобус, управляван от 56-годишен шофьор, се удря в лек автомобил. Ранени са двама души от автобуса и двамата пътници в колата. Виновник за катастрофата е шофьорът на автобуса, който отнема предимството на лекия автомобил.    Автобус се обръща на пътя между Владая и пътен възел Драгичево след опит да избегне удар с автомобил, чийто шофьор губи контрол над автомобила. Автобусът е пътувал с 30 души от София за Дупница. Причината за инцидента е загуба на контрол на шофьора на автомобил, каращ пред автобуса. 21-годишна жена загива, а други осем души са в болница след тежка катастрофа между автобус и камион край монтанското село Смоляновци.    Два пътнически автобуси катастрофират на пътя Бургас - Созопол. Причината за катастрофата е ненавременно спиране на един от автобусите в района на спирка \"Моряк\".   Четирима души загиват след катастрофа между автобус и лек автомобил на пътя Плевен - Ловеч.  Автобус с 38 служители на общинската администрация в Лясковец се удря челно с лек автомобил край село Микре. Причината за катастрофата е неправилна маневра.  Автобус с 30 учители катастрофира до Сливен. При тежката катастрофа са пострадали 16 души, но няма жертви. Шофьорът внезапно навлиза в отсрещната лента, където се движи камион, и се удрят челно.  Катастрофа с автобус, пътуващ по линията София - Силистра, става в близост до разклона за село Ситово, община Силистра. Десетима от пътниците, пътували в автобуса, са откарани в Спешния център на МБАЛ - Силистра, без опасност за живота.  Автобус, превозващ 49 деца за лагер в курорта Св. св. Константин и Елена, катастрофира край Търговище. Няма тежко пострадали, три от децата са откарани в болницата и след преглед са освободени. Един загива, а други 28 души са ранени, след като малък камион буквално връхлетява върху работнически автобус в прохода Боаза край Търговище. Катастрофата става към 15.05 часа. Камионче \"Ивеко\" с шуменска регистрация, пътуващо в посока Варна, излетява от завой и се забива в автобус \"Мерцедес\". В него има около 40 работници от кабелния завод в Търговище, които се прибират към селата си Омуртаг и Антоново.  Пиян шофьор на автобус, превозващ работници на ТЕЦ \"Бобов дол\", катастрофира в Дупница. Проверка с дрегер установява, че шофьорът е карал с 1.39 промила алкохол. Мъж загива след катастрофа между автомобил и автобус на пътя Бургас - кв. Долно Езерово.  Автобус, превозващ 20 души, и лек автомобил катастрофират край Павел баня. Няма тежко пострадали.  ТИР и пътнически автобус катастрофират близо до прохода Предел край симитлийското село Градево. При инцидента са пострадали 5-ма души, без опасност за живота. Пътнически автобус, превозващ 40 пътници, пътуващ по линията София - Кулата, катастрофира в друг автобус, превозващ служители на БДЖ. Причината за катастрофата е навлизане на пътническия автобус в насрещното платно. Шофьорът на пътническия автобус и един от пътниците са тежко пострадали.  Автобус и лек автомобил катастрофират на автомагистрала \"Хемус\". Леката кола навлиза в изпреварващата лента и е ударен отзад от автобуса, извършващ редовен курс София - Силистра. Водачката на лекия автомобил е настанена в болница с опасност за живота.  Един човек загива при тежка катастрофа между лек автомобил и автобус в района на село Горни Дъбник, Плевенско.  Две жени загиват при удар на лек автомобил с автобус на пътя София - Перник. Катастрофата е станала в отсечката между Владая и село Мърчаево. Водачката на автомобила губи контрол и е блъсната от идващия след нея автобус, движещ се по линията Дупница - София.  Шофьор на лек автомобил загива след челен удар с пътнически автобус на пътя Павел баня - Казанлък. При инцидента няма пострадали пътници от автобуса.  Тежка катастрофа на входа на гр. Шипка между лек автомобил и автобус. Автобусът е блъснал лек автомобили, управляван от 22-годишен мъж, който не спрял на знака \"Стоп\".  Автомобил и автобус катастрофират след челен сблъсък на 3 км след Симитли в посока Кресненското дефиле. Причината е заспиване и навлизане в насрещното платно от страна на шофьора на лекия автомобил. Шофьорът на автомобила е приет в болница с опасност за живота.  Осем пътници на автобус загиват след тежка катастрофа на автомагистрала \"Тракия\" при разклона за Карлово. Автобусът се блъска в мантинела, преобръща се и се запалва. На място загиват шест души, а по-късно и още двама в болница.  Автобус с 18 пътници се преобръща в канавка край село Конуш, Пловдивско. Няма пострадали. Причината за катастрофата е неправилно изпреварване.  16 души загиват а други 20 са ранени при катастрофа с автобус край Ямбол. Автобусът бил технически неизправен и помел пешеходци, докато се спускал от връх Бакаджик.  Шестима души загиват в катастрофа край Стара Загора. Автобус се е обърнал и паднал върху лек автомобил. Загинали са две жени, пътували в автобуса, и четирима младежи, които са били в лекия автомобил.  Пътнически автобус катастрофира на автомагистрала \"Тракия\" в района на Вакарел. Автобусът е изпълнявал редовна линия Ямбол – София. Причината за катастрофата е, че автобусът е бил с летни гуми.  Автобус се преобръща на пътя Хасково - Симеоновград. Заледен участък е причината шофьорът да не може да овладее рейса, който е влязъл в крайпътна канавка. Няма ранени при инцидента.  Автобус, превозващ 21 пътници за Варна, се блъска странично в товарен автомобил, паркиран в аварийната лента. При катастрофата на място загива 22-годишна жена.  Трима души загиват при катастрофа между лек автомобил и автобус на пътя Варна – Бургас край село Приселци.  Трима души загиват, a четирима са ранени, след като автобус и два леки автомобила катастрофират на магистрала \"Тракия\" край Вакарел.  Тежка катастрофа между автобус, пътуващ от Силистра към София, и циментовоз край Ябланица. Причината за катастрофата е несъобразената скорост на автобуса по мокра настилка. На място загива шофьорът на автобуса.  Пътнически автобус катастрофира край Ябланица – на 6 км от автомагистрала \"Хемус\", заради несъобразена скорост на автобуса и хлъзгава пътна настилка. Загива шофьорът на автобуса.  Автобус, превозващ 30 души, катастрофира на главен път София - Варна, до разклона за село Градище, след като излиза от пътя и се удря в крайпътни тополи.", "date": "2018.04.13", "title": "Общо 44 са катастрофите с автобуси за последните 11 години"}
{"url": "https://www.dnevnik.bg/photos/2018/04/13/3162327_chitatelska_fotogaleriia_gyoreme/", "text": "Гьореме, чиито по-стари имена са Корама, Матиана и Макан, се намира на 10 км от центъра на провинция Невшехир, Кападокия, Турция.", "date": "2018.04.13", "title": "Читателска фотогалерия: Гьореме"}
{"url": "https://www.dnevnik.bg/bulgaria/2018/04/13/3162626_shefut_na_junion_ivkoni_avtobusut_se_e_dvijil_s_96_km/", "text": "Катастрофиралият  автобус  на магистрала \"Тракия\" се е движил с 96 км в час. Това заяви за \"Нова телевизия\" Георги Атанасов, изпълнителният директор на фирмата, собственик на превозното средство - \"Юнион Ивкони\". Скоростта е засечена през джипиес система на компанията. Автобусът е произведен през август 2017 г, каза Атанасов пред \"Фокус\". \"Като техническо състояние няма как да коментирам каквото и да било, тъй като той е чисто нов. Прегледан е и съвсем скоро е влязъл в техническа експлоатация\", добави той. По думите на Атанасов шофьорът на автобуса е с 12-13 години професионален стаж като шофьор. Той е поел курса в Сливен, а преди това е почивал три дни. \"Бил е изключително адекватен и в момента на инцидента. Това е ужасяващо, което се е случило\", заяви още шефът на компанията. Според информация, която той има, автобусът е бил изхвърлен от засякъл го автомобил с плевенска регистрация. Главният секретар на МВР Младен Маринов съобщи, че се извършват процесуални действия с двамата шофьори, които представят своите версии. При инцидента по последна информация загинаха поне 6 души, а над 20 бяха ранени. Движението по магистралата в района на катастрофата - около Вакарел - се осъществява само в едното платно в посока Бургас.", "date": "2018.04.13", "title": "Шефът на \"Юнион Ивкони\": Автобусът се е движил с 96 км в час"}
{"url": "https://www.dnevnik.bg/sport/2018/04/13/3162545_baiern_sreshtu_real_v_polufinalite_na_shampionskata/", "text": "Фаворитите за трофея \"Реал\" (Мадрид) и \"Байерн\" (Мюнхен) ще се изправят един срещу друг в полуфиналите на Шампионската лига. \"Ливърпул\" и \"Рома\" ще определят другия финалист в турнира. Първите мачове са на 24 и 25 април, а реваншите в Рим и Мюнхен - на 1 и 2 май. Финалът e на олимпийския стадион в Киев на 26 май. \"Байерн\" и \"Реал\" ще се срещнат за втора поредна година. Баварците ще търсят реванш за драматичното отпадане в четвъртфиналите. След като загуби първия мач у дома с 1:2, германският шампион стигна до продължение в реванша, но със съдийско рамо мадридчани спечелиха с 4:2. Двата отбора са изиграли рекордните в историята на европейските клубни турнири 24 мача помежду си. Те са си разменили по 11 победи и два пъти са завършвали наравно, като всичките им срещи са в Шампионската лига и Купата на европейските шампиони. \"Байерн\" и \"Реал\" са се срещали 11 пъти в директните елиминации на най-силния клубен турнир. Тимът от Мадрид има минимално предимство, като е излизал краен победител в шест от тези случаи. За рекорден седми път двата отбора ще бъдат един срещу друг в полуфинален сблъсък. В битките за място на финала германският отбор има предимство, като е елиминирал испанския си съперник четири пъти - през 1976, 1987, 2001 и 2012 г. \"Реал\" печели полуфиналните битки с \"Байерн\" през 2000 и 2014 г. \"Ливърпул\" и \"Рома\" се срещат в повторение на финала за Купата на европейските шампиони от 1984 г. Toгава английският отбор печели с дузпи на \"Олимпико\" в Рим и вдигна четвъртата от петте си европейски купи. Двата тима са изиграли още четири мача помежду си. През 2001 г. те бяха един срещу друг в осминафиналите на Купата на УЕФА. \"Ливърпул\" спечели с 2:0 в Рим с два гола на Майкъл Оуен и след загуба с 0:1 в реванша продължи напред, а впоследствие спечели турнира. Още следващия сезон \"Ливърпул\" и \"Рома\" се събраха във втората групова фаза на Шампионската лига. Първата среща в Рим завърши при нулево равенство, след което червените спечелиха с 2:0 на \"Анфийлд\" и продължиха към четвъртфиналите заедно с \"Барселона\". \"Реал\" ще участва за 29-и път в полуфиналите на Шампионската лига или Купата на европейските шампиони. Белите са излезли победители в 15 от тези случаи, а 12 пъти са вдигали трофея. Последното им отпадане в полуфиналите беше от \"Борусия\" (Дортмунд) през 2013 г. \"Байерн\" ще изиграе своя 19-и полуфинал в най-силния клубен турнир, което му отрежда второто място във вечната класация. Баварците имат пет европейски титли и общо десет финала. Те обаче не са достигали до битката за трофея от 2013 г. През 2014, 2015 и 2016 г. \"Байерн\" неизменно беше спиран в полуфиналите от испански отбор - съответно \"Реал\", \"Барселона\" и \"Атлетико\". \"Ливърпул\" ще бъде част от полуфиналите за десети път, като само два пъти е отпадал - при първото и при последното си участие във финалната четворка. През сезон 1964-1965 червените губят от бъдещия шампион \"Интер\", а преди десет години бяха елиминирани от \"Челси\". За \"Рома\" предстои втори полуфинал след този с \"Дънди юнайтед\" през 1984 г.", "date": "2018.04.13", "title": "\"Байерн\" срещу \"Реал\" в полуфиналите на Шампионската лига"}
{"url": "https://www.dnevnik.bg/photos/snimka_na_denia/2018/04/13/3162633_snimka_na_denia_trite_lica_na_karl_marks_v_trir/", "text": "Михаел Тийлен и Хенинг Лауфер, двойници на Карл Маркс, се събраха по необичаен повод - негов паметник, висок 5.5 м, се появи в родния му град Трир в западната част на Германия. Събитието е част от мероприятията по случай 200 години от рождението му, предаде ДПА, цитирана от БТА.", "date": "2018.04.13", "title": "Снимка на деня: Трите лица на Карл Маркс в Трир"}
{"url": "https://www.dnevnik.bg/politika/2018/04/13/3162642_dbg_shte_reshi_dali_izliza_ot_reformatorskiia_blok_utre/", "text": "Партия \"Движение България на гражданите\" (ДБГ) ще проведе в събота Национален съвет. Според източници на \"Дневник\" ще бъде взето решение за окончателно напускане на Реформаторския блок (РБ). На 10 март ДБГ реши, че  замразява членството  си в блока, тъй като не вижда достатъчна опозиционност в действията на коалицията. От партията, основана от Меглена Кунева, настояха тогава за незабавни действия от страна на РБ за падане на кабинета \"Борисов 3\". До днес отговор от РБ все още няма. Така в дясната коалиция ще останат само СДС и партията на Борислав Великов – БНД, която преди месец също поиска \"ясно опозиционно поведение на коалиция \"Реформаторски блок\" спрямо правителството на ГЕРБ - \"Обединени патриоти\". На Националния съвет трябва да бъде взето решение за бъдещите действия на партията. От ДБГ водят неофициални сондажи за коалиране с  обединението \"Демократична България \" на ДСБ, \"Да, България\" и \"Зелените\", което беше обявено в четвъртък. Възможно е и да търсят друга коалиция, както и да се явят сами на избори.", "date": "2018.04.13", "title": "ДБГ ще реши дали излиза от Реформаторския блок утре"}
{"url": "https://www.dnevnik.bg/bulgaria/2018/04/13/3162604_koia_e_junion_ivkoni/", "text": "Автобус се обърна на магистрала \"Тракия\"  - това заглавие е не от днес, а преди малко повече от 5 месеца - 30 октомври 2017 г. Тогава се разминава без загинали, но превозвачът е същият - \"Юнион Ивкони\". Според сайта на компанията тя съществува от 1992 г., а сега е един от водещите вътрешни и международни превозвачи в страната. Тя се представя като предлагаща всекидневен автобусен транспорт до над 150 града в Европа, обслужва три маршрута на Столичната община и има 710 души персонал. Дружеството се саморекламира и като официален превозвач на \"Пирин Фолк\", \"Планета\", на фестивали за хора със специфични потребности, шоупредаванията \"Ясновидци\", \"Биг Брадър\" и \"Мюзик Айдъл\" и др. Според Търговския регистър дългогодишни съсобственици в компанията са Светлозар Любенов и Ивайло Константинов с равни дялове. По-известният от двамата е Константинов, който  до края на миналата година беше депутат от ГЕРБ . След като влезе в парламента след последните парламентарни избори той запази собствеността си, но излезе от ръководството на \"Юнион Ивкони\". През декември подаде оставка като депутат заради предишния инцидент и конфликта на интереси, в който изпадна заради участието си в парламентарната транспортна комисия. От 2000 г. насам е президент на волейболния \"Марек Юнион Ивкони\", за известно време беше и в управителния съвет на федерацията по волейбол. През 2014 г. в превозвача влиза холдингът \"Синтетика\", свързан с \"Еврохолд България\", чиито дъщерни дружества оперират в областта на застраховането, лизинга, недвижимите имоти и промишлеността. Влизането на \"Синтетика\" в транспортната компания стана след като тя изкупи лизингови вземания от превозвача и с тях като апортна вноска участва в поискано от самата нея увеличение на капитала и така получи мажоритарния дял. Намерението тогава беше да бъде привлечен стратегически инвеститор. През годините името на автобусния превозвач понякога се свързваше с това на депутата от ДПС Рамадан Аталай заради участието на сина му Ревин Рамадан Аталай в свързаната с \"Юнион Ивкони\" \"Ивкони\" ООД, занимаваща се с търговия на дребно с автомобилни горива и смазочни материали, но към сегашния момент такава връзка липсва в Търговския регистър. След предишния инцидент в ДАИ бяха констатирали, че автобусът е бил със стара тахографска шайба на името на друго лице и не може да се установи маршрутът и дали са били спазвани изискванията за почивка. Тогава от фирмата също излязоха с версията, че лека кола е засякла автобуса й. Фирмата изнесе данни, че била сред най-проверяваните, но официален резултат от задълбочената инспекция не беше оповестен. Очаква се по-късно изявление на транспортния министър Ивайло Московски и отговорния за пътищата министър на регионалното развитие Николай Нанков.", "date": "2018.04.13", "title": "Коя е \"Юнион Ивкони\""}
{"url": "https://www.dnevnik.bg/bulgaria/2018/04/13/3162638_glavniiat_sekretar_na_mvr_predi_da_se_oburne_avtobusut/", "text": "Данните са, че преди да се обърне, автобусът е имал странично съприкосновение с друг автомобил. Това заяви главният секретар на МВР Младен Маринов, който направи изявление от мястото на катастрофата, при която по последни данни има поне шестима загинали и над 20 ранени. Малко след 11 часа автобус на \"Юнион Ивкони\" се обърна на 27-мия километър на магистрала \"Тракия\" в посока София. На място са загинали шестима души, а 22-ма са настанени в болници в София. За тяхното състояние Маринов заяви, че няма информация, те са с различни травми. Според главния секретар все още е рано да се изказват версии, защото все още се извършват процесуални-следствени действия. \"И двамата водачи (на автобуса и на автомобила - бел. ред.) дават своите версии. Имало е съприкосновение с автобуса, преди да навлезе в канавката. Данните са, че автомобилът е влязъл в странично съприкосновение с автобуса, оттам са последвали следващите движения на автобуса към канавката. Това трябва да се потвърди с експертизите\", заяви още Маринов. \"Ние говорим с факти, ще говорим за тях, когато е готова експертизата\", заяви главният секретар на МВР, попитан каква е била скоростта на автобуса. Според шефа на компанията \"Юнион Ивкони\"  автобусът се е движил с 96 км/ч", "date": "2018.04.13", "title": "Главният секретар на МВР: Преди да се обърне, автобусът е бил ударен от кола"}
{"url": "https://www.dnevnik.bg/sport/2018/04/13/3162630_niko_kovach_zastava_nachelo_na_baiern_ot_1_juli/", "text": "Хърватинът Нико Ковач ще е следващият треньор на \"Байерн\" (Мюнхен). Германският шампион обяви, че вече има постигнато споразумение с 46-годишния специалист. Договорът е за три години и влиза в сила от 1 юли. До края на настоящия сезон начело на \"Байерн\" е Юп Хайнкес. Опитният треньор  излезе от пенсия , за да помогне на баварците след раздялата с Карло Анчелоти през есента.  Хайнкес мигновено вдигна отбора на крака и го изведе убедително начело. Баварците вече спечелиха шестата си поредна титла, играят за Купата на Германия и очакват двубои с \"Реал\" (Мадрид) в полуфиналите в Шампионската лига. Ковач е в треньорската професия от 2009 г., като два сезона беше в академията на \"Залцбург\", а след това стана помощник в първия отбор. През 2012 и 2013 г. той ръководи младежкия национален отбор на Хърватия, а след това стана селекционер и на мъжкия отбор. През 2016 г. Ковач започна работа в \"Айнтрахт\", като миналия сезон успя трудно да задържи тима в елита. Сега отборът от Франкфурт се представя силно и е пети в Бундеслигата.", "date": "2018.04.13", "title": "Нико Ковач застава начело на \"Байерн\" от 1 юли"}
{"url": "https://www.dnevnik.bg/biznes/2018/04/13/3162653_kadur_na_goldman_saks_oglavi_londonskata_borsa/", "text": "Лондонската фондова борса назначи днес ветерана от \"Голдман Сакс\" (Goldman Sachs) Дейвид Шуимър за изпълнителен директор след спречкване в заседателна зала, довело до напускането през ноември на заемащия поста Ксавие Роле, предаде \"Ройтерс\", цитирана от БТА. Назначението на Шуимър, който е работил 20 години за \"Голдман Сакс\" и е отговарял за пазарната структура и инвестиционното банкиране в метали и минния сектор, ще влезе в сила на 1 август. Роле се оттегли от поста миналата година, след като беше начело на Лондонската фондова борса почти десетилетие, през което промени значително компанията с поредица от сделки, повишавайки пазарната й стойност до почти 14 млрд. паунда. Шуимър поема поста по време, когато излизането на Великобритания от ЕС, планирано за 2019 година, поставя въпроси за стратегията на фондовата борса в сърцето на най-големия финансов център в Европа. Новият изпълнителен директор ще ръководи и усилията на институцията да привлече петролния гигант \"Сауди Арамко\" (Saudi Aramco) за излизането му на борсата в Лондон, което се очаква да бъде най-голямото първично публично предлагане в света.", "date": "2018.04.13", "title": "Кадър на \"Голдман Сакс\" оглави Лондонската борса"}
{"url": "https://www.dnevnik.bg/evropa/2018/04/13/3162675_hurvatiia_ratificira_istanbulskata_konvenciia_vupreki/", "text": "Парламентът на Хърватия ратифицира Истанбулската конвенция, предаде \"Ройтерс\". Опонентите на Конвенцията на Съвета на Европа за предотвратяване и борба с насилието над жени и домашното насилие казват, че подкрепят целта й за борба срещу домашното насилие, но са против определението в нея за  ''социален пол'' . По време на гласуването 110 депутати в 151-местния парламент подкрепиха договора. За да успокои противниците му, воденото от консерваторите коалиционно правителство, прие отделно изявление за ратификацията, в което се посочва, че договорът няма да промени законовото определение в Хърватия за брака като съюз между мъжа и жената. \"Целта на тази конвенция е да предотврати насилието срещу жените и в семействата\", каза премиерът Андрей Пленкович пред парламента по-рано тази седмица. ''Няма правно задължение да се признае третият пол, да се промени определението за брак или нашата образователна програма'', подчерта той. Някои депутати във водената от консерваторите на Пленкович коалиция, която разполага с крехкото мнозинство от 77 членове на парламента, също отказаха да подкрепят договора, но депутати от опозицията помогнаха да се осигури ратификацията. Църквата и консервативни групи се присъединиха към някои от членовете на партията на Пленкович HDZ в съпротивата им срещу договора, който няколко страни от Европейския съюз вече са ратифицирали. Миналия месец хиляди хора излязоха на  протест  в Загреб с искане правителството да се откаже от ратификацията. Подобен протест се проведе във втория по големина град Сплит в четвъртък. Консервативни групи заявиха, че сега ще поискат референдум по въпроса с надеждата правителството да отмени договора. За да се организира вот, те трябва да съберат подписите на 10% от всички избиратели, или около 380 000 души. Според правни експерти обаче хърватският Конституционен съд може да отхвърли възможността за референдум по международен договор, който се отнася до човешките права. По-рано тази година  България  и  Словакия  се отказаха от ратификацията на конвенцията заради подобни възражения около определянето на социалния пол като \"социални роли, поведение, дейности и характеристики, които дадено общество смята за присъщи за жените и мъжете\".", "date": "2018.04.13", "title": "Хърватия ратифицира Истанбулската конвенция въпреки протестите"}
{"url": "https://www.dnevnik.bg/biznes/2018/04/13/3162688_folksvagen_ima_nov_direktor/", "text": "Германският автомобилен гигант \"Фолксваген\" има нов президент и генерален директор и това е Херберт Дис, предаде \"Франс прес\", цитирана от БТА. Решението е взето като част от пълна трансформация на ръководната структура на компанията. Дис заменя незабавно Матиас Мюлер, който оглави компанията през 2015 г. в разгара на скандала с манипулираните дизелови двигатели.  В ръководния съвет на компанията влиза и президентът на нейния филиал \"Порше\" Оливър Блум. В изявление на автомобилния гигант се казва, че Мюлер напуска по взаимно съгласие.  Бившият президент на \"Порше\" Мюлер бе подписал договор да е начело на \"Фолксваген\" до 2020 г. Той поде голямо преструктуриране, насочено към намаляване на цените и разходите и към електрифицирането на колите. Мерките целяха да извадят \"Фолксваген\" от затрудненото положение, в което се намираше. Мащабното преструктуриране и промените в управлението на най-големия автомобилен производител в света бе приветствано от председателя на влиятелния работнически съвет Бернд Остерло днес, предаде ДПА. Остерло каза пред надзорния съвет на компанията, че промените срещат пълната подкрепа на работниците, а в писмо до персонала обяви, че приветства начина, по който марките на фирмата ще бъдат ръководени.  Новият главен изпълнителен директор Херберт Дис ще поема оперативното управление на 12-те отделни марки на автомобилния производител, сред които са \"Фолксваген\", \"Шкода\" (Skoda), \"Ауди\" (Audi), \"Порше\" (Porsche) и \"Бентли\" (Bentley). Остерло добави, че такова е било и дългогодишното искане на работническия съюз.", "date": "2018.04.13", "title": "\"Фолксваген\" има нов директор"}
{"url": "https://www.dnevnik.bg/kultura/2018/04/13/3162694_fond_13_veka_bulgariia_obiavi_nominaciite_si_za_roman/", "text": "Националният дарителски фонд \"13 века България\" обяви шестте книги на изминалата година, номинирани за Националната литературна награда за български роман на годината. Тя ще бъде връчена на 9 май от 18 ч. в столичния Литературен клуб \"Перото\" в НДК. Това са \"Катафалка, два носорога\" на Петър Крумов (\"Колибри\"), \"Невидими\", Наталия Делева (\"Жанет 45\"), \"Пътят към Тива\" на Яница Радева (\"Парадигма\"), \"Фини прахови частици\" на Ангел Игов (\"Жанет 45\"), \"Хавра\" на Захари Карабашлиев (\"Сиела\") и \"Чамкория\" на Милен Русков, отново издадена от \"Жанет 45\" Тази година журито е в състав Владимир Зарев ― председател, проф. дфн Амелия Личева, доц. д-р Борис Минков, Марин Бодаков и доц. дфн Пламен Дойнов.", "date": "2018.04.13", "title": "Фонд \"13 века България\" обяви номинациите си за роман на годината"}
{"url": "https://www.dnevnik.bg/sviat/2018/04/13/3162729_meri_alis_i_viktoriia_sa_favoritite_za_imeto_na/", "text": "Мери, Алис и Виктория са имената, с които е най-вероятно  принц Уилям и херцогиня Катрин  да кръстят третото си дете, показват данните на букмейкъра \"Уилям Хил\", цитирани от агенция \"Ройтерс\". Залозите са Мери са най-високи – 3 към 1, за Алис – 6 към 1, и за Виктория – 8 към 1. Предположенията за момчета са Албърт, Артър и Фред/Фредерик, всички с вероятност 12 към 1. Сред останалите имена, с които се спекулира, са Филип, Джеймс. В последните дни се увеличиха и залозите за Джак. Според в. \"Мирър\" по време на футболен мач миналата седмица  принц Уилям казал  пред други фенове \"Ще настоявам да кръстим бебето Джак... или Джаки\", на футболиста Джак Грийлиш. По традиция кралското семейство обявява пола на детето едва след раждането му.  Уилям и Кейт  вече имат две деца – принц  Джордж Александър Луи  и принцеса  Шарлът Елизабет Даяна . Заради  Шарлът  законът за наследяването бе така променен, че тя е четвърта в реда на наследството на короната (след дядо си Чарлз, баща си Уилям и принц  Джордж ) и не може да бъде изместена от родени след нея братя. Миналата година дворецът Кенсингтън обяви, че Катрин очаква третото си дете през април, според в. \"Сън\" терминът е на 23-ти. Както и при предишните си две бременности, херцогинята страдаше от тежко сутрешно гадене (хиперемезис гравидариум), което наложи бременността ѝ да бъде обявена по-рано от традиционния трети месец. Хиперемнезис гравидариум засяга около 1 на двеста жени и се изразява в остро неразположение и повръщане, което може да бъде опасно заради дехидратацията.", "date": "2018.04.13", "title": "Мери, Алис и Виктория са фаворитите за името на третото кралско бебе"}
{"url": "https://www.dnevnik.bg/sport/2018/04/13/3162683_znaeshe_li_roma_predvaritelno_che_shte_igrae_s_livurpul/", "text": "Рома\" показа  забележителни футболни умения и дух при обрата срещу \"Барселона \". Но показа ли клубът и способности да предвижда бъдещето? В четвъртък - ден преди тегленето на жребия за полуфиналите в Шампионската лига, в сайта на \"Рома\" се появило предложение за билети за полуфиналите. \"Вълците\" рекламирали пропуски за мач с \"Ливърпул\" на 2 май. Техническата грешка бързо е била поправена, но наблюдателен запалянко направил скрийншот. В социалните мрежи запалянковците започнаха да си задават въпроса кой ще е съперникът на \"Рома\" и дали няма да е именно \"Ливърпул\".  В петък по обед  жребият отреди \"вълците\" да играят тъкмо с английския отбор . Нещо повече - мачът в Рим е на 2 май. Това не е първият случай, в който около жребия за Шампионската лига се появяват съмнения. През декември 2012 г. тегленето на репетицията  съвпадна изцяло с това, което се получи ден по-късно при определянето на осминафиналистите .", "date": "2018.04.13", "title": "Знаеше ли \"Рома\" предварително, че ще играе с \"Ливърпул\""}
{"url": "https://www.dnevnik.bg/analizi/2018/04/13/3162434_novoruski_legendi_i_mitove/", "text": "На 9 април - сега - излезе една статия [1] в официозното списание \"Россия в голобалной политике\", озаглавена \"Самотата на метиската (14+)\". Самотната метиска според автора е Русия; (14+) е многозначителна добавка, която ще разясня по-долу; а авторът е Владислав Сурков – \"дясната ръка\" на Путин до уволнението му от официален свръхвластови пост през 2013 г. Оттогава Сурков е използван като \"момче за специални поръчки\", изискващи нечиновническа инициативност и поемане на рискове (примерно при заграбването на Крим); официалният му ранг е – прощавайте, звучи комедийно, както всички имперски рангове, преведени през ХVІІІ век от немски, които Путин възстанови – \"Действителен държавен съветник на Руската федерация първи клас\", което го било изравнявало с армейски генерал или с адмирал. Игривият тон на заглавието подготвя читателя, че авторът може да говори за Русия най-глобално-дълбинно сериозно – но с иронично-самоиронично пламъче: човекът се е освободил. Далеч е Сурков от Иван Илин, официалния идеолог на Путин от ХХ век, който твърдеше, че за Русия може само молитвено да се мълчи: \"Нима за нея може да се говори? Тя е като жива тайна: с нея можеш да живееш, по нея можеш да въздишаш, на нея можеш да се молиш; и непостигайки я, да я лелееш в себе си; и да благодариш на Твореца за това щастие; и да мълчиш...\" [2] Путиновите чиновници тъкмо усвоиха мъдростта на Илин, и ето ти сега – Сурков, който и свален има неизвестно колко голяма власт, който сам е метис от чеченец и славянка – вменява това състояние на мелез на Майка Русия!? И така, защо Русия да е метиска? Защото е! – твърди Сурков, метиска, родена от съешаването на Запада с Изтока. Поради което може да бъде част и от Запада, и от Изтока. Първо опитва да е от Изтока и почти си туря един \"татаро-монголски завоевател\" за цар. Но се осъзнава в последния момент и се отплесва по Запада чрез славянските царе Лъжедимитрий и Петър І. Западна Европа - която, пояснява Сурков, \"може да се смята за най-склонният към масово насилие и най-кръвожаден от всички континенти\" - я прелъстява да участва в постоянните му гадни войни; Русия, благодарение на руското в себе си (а не на получената наготово от Запада военна наука и техника), постоянно побеждава, но постоянно е нещастна. Не защото Западът не я иска – той я иска (за да я пороби); и тя се оставя – като туря тоя път разни немкини на престола си, после Западът я заразява с комунизъм – тя и тази невярна болест успява да преболедува; но Западът не я оставя на мира – дава й демокрация, като я лъже, че това било лекарство за комунизъм – и почти успява да я унищожи този път! Но – идва Путин и донася 2014 година! Не са казва какво се случва в тази година – само, че от нея нататък, така едно 100-200-300 години, Русия вече няма да ходи ни на Изток, ни на Запад, а ще си стои у дома и ще пребъде сама себе си. Оттук - загадъчното 14+ в заглавието. Можеше да бъде +безкрайност, можеше, като Райха, да е хилядолетие – но службата на Сурков е да съветва държавата, затова той е реалист: 300 години максимум – като русалките на Андерсен. Защо в случая смятам, че Сурков е сътворил поредния руски властови мит – е не просто хвърля поредната им лъжа? Защото за пръв път официален руснак отговаря на два въпроса, които до онзи ден в Русия отговор нямаха (а именно митът отговаря на \"въпроси без отговор\" – отговаря, а не просто подменя верния отговор): \"Защо Русия се отказа от демокрацията?\" и \"Защо Русия заграби Крим?\" Не само нямаха отговор – самите въпроси бяха табу, под страх от президентски гняв. Лично Сурков навремето измисли как Русия да лъже, че не се е отказала от демокрацията – тя си строяла \"суверенна демокрация\". На въпроса \"Суверенна от кого?\" – Сурков и тути кванти мълчаха. А сега става ясно, че още тогава идеята е била – \"суверенна от Запада\". Знаем, че понякога прилагателното отрича същината на съществителното – златната ябълка не се яде, суверенната демокрация не е народовластие. Лъжата за суверенната демокрация бе последвана от други лъжи, в тях златната вече ябълка бе подменена с пластмасова ябълка, само боядисана със злато, а тя на свой ред – с пластмасова ябълка, боядисана с фалшиво злато. Знаем, че такива ябълки стават само за играчки на малки деца. А Сурков знае, че ние от заграницата на Русия деца не сме и няма да се заиграем. Очевидно адресатът на Сурковите лъжи е бил собственият му народ. Но те явно са се натрупали толкова, че дори на руснаците им е дошло много. Затова Сурков рязко сменя говоренето, сменя лъжите с \"истината\": Русия се е отказала от демокрацията – поне от 2014 г. насам. Това там за \"суверенната демокрация\" бяха последните ни опити да излъжем Запада и себе си, че сме като него. Сега можем да въздъхнем с облекчение и да кажем честно пред своите си – и който чужд иска да слуша – че Русия вече няма да се мъчи и маймуносва: демократичните блянове - дотук. Сега вече ще бъдем себе си и ще се управляваме по нашему. (Казват, че той е измислил и името на путинисткото движение \"Нашите\".) Защо е възможно всичко това днес? Защото бил настъпил историческият момент. И как го познахме, че е настъпил? Сурков може да отговори: ами псковският монах Филотей как позна през ХVІ век, че Москва е третият Рим? Позна, защото оттогава Русия се държи така, че да стане Рим-3! И аз сега ви казвам: Русия ще започне – и започна вече – да пребивава в себе си. Това не значи, че няма да има сношения с неруския свят – но в тях ще остава себе си, няма да се прави на Запад или Изток за чужда угода. Русия ще си поиска своите \"права\". Последната дума не е преразказ, а цитат – а какво значи тя не ни се казва, нека всеки свободно си я пълнят със съдържание от сегашни и бъдещи действия: за руснака ще бъде радост, а за неруснака - плач и скърцане на зъби! Кой й е дал тия права? Сама си ги е дала. И няма да се съобразява с никакви конвенции, валидни в неруския свят. Защото вече има силата, която нямаше – или не демонстрираше - до 2014. Тук има пряко подменяне на правото със силата – но новомитологична Русия може само да се гордее с това. Така говори митът - а дали Русия реално има такава сила е друг въпрос, който в рамките на мита не се задава. Пък за външна консумация - надеждата е, че наглото безсрамие, ако не обезоръжава, поне внася объркване. Поне в началото. По този начин Путин има още една опция за словесни маневри: когато му изнася, може да си кара по досегашните лъжи а ла Лавров: не сме ние, наши там няма, вие сами сте се нашибали (по Гогол...). А може и да обърне а ла Сурков: вие кво искате бе, басма ли да ви цепим? Ние, великата-могъща Русия!? Същите две линии държаха комунистическите партии на власт: всички са братя, другарки и другари, ние сме за мир в целия мир... – но при желание веднага обръщаха дебелия край: ти си враг, враговете ние нали знаеш кво ги правим?! Като споменахме комунистическата рационалност на Сурковото митотворчество, можем да се сетим, че Маркс като че с учудване беше отбелязал: дори идеята може да стане материална сила – стига да овладее масите. Сурков е разбрал друга истина, за Путин през ХХІ век (но и за Хитлер и Пол Пот през ХХ): и най-голямата глупост може да стане материална сила – стига да овладее ума на един-едничък диктатор. И няма значение дали това се преживява като бълнуваща обсесия или студена калкулация: важното е, че оправдава всякакви действия на самодържеца – минали и бъдещи.  Виж Ильин, И. О России. Три речи. 1926-1933. София, изд. \"За Россию\", 1934. ", "date": "2018.04.13", "title": "Новоруски легенди и митове"}
{"url": "https://www.dnevnik.bg/zdrave/2018/04/13/3162738_zdravni_kasi_kum_sindikati_i_partii_obmislia_resornoto/", "text": "Работна група в Министерството на здравеопазването е обсъждала създаването на частни здравни каси към синдикатите и политическите партии по белгийски модел. Това е било съобщено от заместник-министъра на здравеопазването д-р Бойко Пенков на участващите в срещата, като представителите на синдикатите не са се обявили против. Това съобщава  capital.bg . Изданието припомня, че в момента на политическите партии е забранено да извършват стопанска дейност. Самите синдикати обаче се занимават с такава. Здравният министър Кирил Ананиев обеща през юни да представи вижданията си за промени в здравноосигурителния модел. Според програмите на повечето политически партии през следващите години ще започне процесът на демонополизация на здравната каса. Ако бъде приет белгийският модел обаче, допълнителните вноски за здраве ще бъдат управлявани и от компании на политическите партии и синдикатите. Самият министър потвърди по време на пресконференция, че е поискал анализ на всички модели на здравната система в останалите 27 европейски страни. Социалното осигуряване в Белгия, което включва покриване на рискове от болест и пенсионно осигуряване, е с модел от 19-и век. Според сайта на една от най-големите европейски финансови групи ING обществените фондове, в които гражданите се осигуряват за здраве (mutuelle), в основата си са собственост на синдикати и на белгийските политически партии и така съществуват фондове, които са например филиал на социалистическата или либералната партия. Отделно от това работят и частни застрахователи, които предлагат различни пакети, които покриват доплащането за различни здравни услуги. В момента в България само здравната каса в момента плаща здравни услуги за 3.8 млрд. лв., отделно от това гражданите доплащат за здраве същата сума по изчисления на Световната банка. Така в здравеопазването има плащания за лечение, лекарства, медицински услуги и др. в размер на 8-10 млрд. лв. годишно. Промяната в модела цели да намали доплащането за здраве и да изсветли парите, които се дават извън здравната каса. Въпросът при предишни дискусии за промяна в модела на финансиране на здравните услуги е бил вторият и третият стълб да бъдат стабилни. Именно като подготовка за това бяха поставени високи изисквания към всички около 30 застрахователя, които сключват медицински застраховки, независимо дали в общото или в животозастраховането. Синдикатите за разлика от партиите през годините са били собственици на различни търговски дружества – като приватизационни и пенсионни фондове, стопанисвали са почивни станции, обекти за търговия и т.н., като в повечето случаи са се разделяли със собствеността си, защото не са имали капацитет да я управляват, припомня изданието.", "date": "2018.04.13", "title": "Здравни каси към синдикати и партии обмисля ресорното министерство"}
{"url": "https://www.dnevnik.bg/sviat/2018/04/13/3162757_rusiia_shpionirala_skripal_pone_ot_5_g_suobshti/", "text": "Руските разузнавателни служби са шпионирали бившия агент Сергей Скрипал и дъщеря му Юлия от поне пет години, съобщи съветникът на британския съвет за национална сигурност Марк Седуил в писмо до НАТО, цитирано от агенциите \"Прес асосиейшън\", \"Ройтерс\" и \"Франс прес\", предаде БТА.  \"Според нашата информация интересът на руските разузнавателни служби към Скрипал датира най-малко от 2013 г., когато адреси в електронната поща на Юлия Скрипал са били хакнати от киберспециалисти на ГРУ\" (руското военно разузнаване), се казва в писмото на Седуил до шефа на НАТО Йенс Столтенберг. В писмото Седуил казва, че става дума за период от поне 5 г. преди покушението в Солсбъри, от което Сергей и Юлия Скрипал се възстановяват според британските власти. В отговор посланикът на Москва в Лондон Александър Яковленко каза, че твърденията за шпионаж от страна на руските служби са \"голяма изненада\". \"Ако някой шпионира, защо британските служби не са се оплаквали\", каза той пред репортери, цитиран от \"Ройтерс\".  \"Те винаги се оплакват, ако нещо се обърка. Не видяхме никакви знаци, никакви насоки от британска страна, че те са недоволни от начина, по който живеят (Сергей и Юлия) Скрипал в Солсбъри\", каза още Яковленко. Той обаче добави, че не е виждал писмото до НАТО. Седуил каза и че електронните пощи на Юлия Скрипал са били подложени на хакерска атака от специалисти на ГРУ през 2013 г., без да навлезе в подробности.", "date": "2018.04.13", "title": "Русия шпионирала Скрипал поне от 5 г., съобщи Великобритания на НАТО"}
{"url": "https://www.dnevnik.bg/sport/2018/04/13/3162733_salah_schupi_rekord_s_treta_nagrada_za_igrach_na/", "text": "Голмайсторът на \"Ливърпул\" Мохамед Салах влезе в историята на Висшата лига, след като беше избран за №1 в Англия през март. 25-годишният египтянин е първият играч, който печели три награди за футболист на месеца в рамките на един сезон. Салах отбеляза шест гола и записа една асистенция в четирите шампионатни мача на \"Ливърпул\" през март. В тях \"мърсисайдци\" записаха победи срещу \"Нюкасъл\" (2:0), \"Уотфорд\" (5:0) и \"Кристъл палас\" (2:1) и загуба от \"Манчестър юнайтед\" (1:2). Салах, който беше привлечен през лятото от \"Рома\" срещу 42 млн. евро, има 29 гола в 31 мача във Висшата лига от началото на сезона. Той има пет мача на разположение, за да достигне рекорда за най-много попадения в рамките на един шампионат - 34 на Анди Коул (1994 г.) и Алън Шиърър (1995 г.). С 29-те си попадения египетският футболист разделя първото място с Лионел Меси от \"Барселона\" в надпреварата за \"Златната обувка\". Чиро Имобиле от \"Лацио\" с 27 гола и Роберт Левандовски от \"Байерн\" с 26 са останалите основни претенденти. Салах има общо 39 попадения в 44 срещи във всички турнири, което го прави вторият най-резултатен футболист в европейския футбол през този сезон след Меси, който има 41 гола. Салах се изравни с Роби Кийн, Гарет Бейл, Рууд ван Нистелрой, Дуайт Йорк, Ашли Йънг и Питър Одемвинге, които също са печелили наградата за футболист на месеца по три пъти. Денис Бергкамп, Тиери Анри, Франк Лампард, Кристиано Роналдо, Пол Скоул и Шиърър имат по четири отличия, а с по пет са Серхио Агуеро, Уейн Рууни и Робин ван Перси. Стивън Джерард и Хари Кейн държат рекорда с по шест награди. Българският нападател Димитър Бербатов също присъства в класацията с две отличия за играч на месеца - през април 2007 г. с екипа на \"Тотнъм\" и през януари 2011 г. като футболист на \"Манчестър юнайтед\".", "date": "2018.04.13", "title": "Салах счупи рекорд с трета награда за играч на месеца в Англия"}
{"url": "https://www.dnevnik.bg/video/novinite_na_bnt/2018/04/13/3162813_video_drugite_novini/", "text": "\"Инстаграм\" дава възможност за сваляне на всички данни Евродепутатите очакват Марк Зукърбърг на изслушване Номинации за \"Аскеер\" за водеща мъжка и женска роля Изрисувано градче е хитът на туризма в Италия \"Квадратът\" тръгва по кината Топло и приятно време за почивка", "date": "2018.04.13", "title": "Видео: Другите новини"}
{"url": "https://www.dnevnik.bg/sport/2018/04/13/3162807_hristo_stoichkov_tova_beshe_chista_duzpa_za_real_madrid/", "text": "Христо Стоичков определи за \"чиста\"  дузпата, с която \"Реал\" (Мадрид) спечели драматично четвъртфинала с \"Байерн\" . Изказването му бързо привлече вниманието, като мнозина го определиха за изненадващо. \"Няма много за обсъждане дали е дузпа. Ясно е, че има контакт, няма значение дали е първата или 93-ата минута\", каза Стоичков пред телевизионна камера. \"Жалко е, че \"Ювентус\" греши и допуска в 93-ата минута да има двама свободни играчи в малкото наказателно поле. Така че няма какво да се обсъжда - лошо решение на футболистите на \"Ювентус\", добави коментаторът на мексиканската \"Унивисион\".  Стоичков е определян за един от най-големите противници на \"Реал\", като заради привързаността си към \"Барселона\" често става обект на критики от привърженици на мадридчани. Дузпата, която Роналдо вкара, предизвика огромни спорове. В 93-ата минута съдията Майкъл Оливър отсъди нарушение на Бенатия срещу резервата Лукас Васкес, а целият отбор на \"Ювентус\" му се нахвърли. При разправиите Джанлуиджи Буфон получи директен червен картон. След мача опитният вратар на \"Ювентус\" заяви, че  съдията няма сърце, а боклук в гърдите .", "date": "2018.04.13", "title": "Христо Стоичков: Това беше чиста дузпа за \"Реал\" (Мадрид)"}
{"url": "https://www.dnevnik.bg/politika/2018/04/13/3162716_shest_meseca_sled_razporejdaneto_na_borisov_merkite_za/", "text": "Шест месеца след  тежката катастрофа с автобус край ловешкото село Микре , в която загинаха десет души, мерките за безопасност в обществените превозни средства все още не са приети. Става въпрос за идеята във всички автобуси да има колани за всички пътуващи, които на свой ред да бъдат принудени да ги слагат, както и видеорегистратори, които да записват в реално време пътната обстановка около съответното возило. Мерките бяха начертани на спешно неделно заседание при премиера Бойко Борисов на 19 ноември м.г. След него транспортният министър Ивайло Московски обяви, че \"с наредби в най-кратки срокове\" ще се въведе задължение всички превозни средства, които изпълняват обществен превоз, да бъдат оборудвани с колани за всички пътници и видеорегистратори. От отговор на въпрос на \"Дневник\" към Ивайло Московски, който даде брифинг за  тежката катастрофа с шест жертви и над 20 ранени с автобус на магистрала \"Тракия\" , се разбра, че се е работило по тези мерки, но промените в наредбите ще бъдат приети най-рано след няколко месеца. Първо ще бъдат приети три нови закона, които ще заменят сегашния Закон за движение по пътищата. Техните текстове са готови и ще бъдат публикувани за обществено обсъждане на 23 април. Едва след като бъдат окончателно гласувани от парламента, ще се променят и наредбите. Днес министър Московски обяви, че в по-новите транспортни средства има колани за пътниците, и предположи, че би трябвало да има такива и в катастрофиралия автобус на фирма \"Юнион Ивкони\". Към момента няма информация, но има предположения на експерти, че пътниците са били без колани. На въпрос на журналисти дали има регламентирано задължение пътниците да използват колани в автобусите министър Московски обясни: \"Към момента не е задължително да се използват колани, но, както казах, новите превозни средства са оборудвани с колани, но очевидно не се използват.\" В сегашния Закон за движение по пътищата обаче е записано, че всички пътници трябва да използват системите за обезопасяване, с които са снабдени обществените превозни средства. Предвижда се още пътниците да бъдат информирани за задължението да слагат колани от шофьора, чрез аудио-визуални средства или чрез табели. Не е известно дали досега са правени проверки за колани в автобусите. Днес министър Московски обяви, че катастрофиралият автобус на магистрала \"Тракия\" има удостоверение за техническа изправност и валиден технически преглед, а водачът в момента на инцидента има валидна карта за квалификация. Той каза, че вероятно става въпрос за пътно-транспортно произшествие между две превозни средства, а колегата му Николай Нанков обяви, че пътната мрежа е била в добро състояние и не е причина за катастрофата. В момента тече проверка на фирмата превозвач \"Юнион Ивкони\", в която участва и МВР, съобщи още транспортният министър. Миналата есен  автобус на същата фирма се преобърна в канавка на магистрала \"Тракия\" , а при инцидента имаше 17 пострадали. Тогава министър Московски разпореди проверка на \"Юнион Ивкони\", а на въпрос на \"Дневник\" днес обясни, че са за установените нарушения са наложени глоби на значителна стойност. Два месеца след инцидента  съсобственикът на \"Юнион Ивкони\" Ивайло Константинов напусна парламента , където бе депутат от листата на ГЕРБ.", "date": "2018.04.13", "title": "Шест месеца след разпореждането на Борисов мерките за безопасност в автобусите още се пишат"}
{"url": "https://www.dnevnik.bg/sport/2018/04/13/3162893_stamen_belchev_iska_harakter_ot_pulniia_s_kontuzeni/", "text": "Треньорът на ЦСКА Стамен Белчев се надява футболистите му да проявят характер в трудния момент, през който минават. Червените приемат \"Верея\" в събота, като влизат в мача след две поредни загуби и с липсата на основни играчи. Преди седмица  ЦСКА отстъпи с 2:3 в прекия двубой с водача \"Лудогорец\" , а след това  падна с 0:2 от \"Левски\"  в първия полуфинал за Купата на България. Контузени са Едвин Джеси, Кирил Десподов, Александър Барт и Георги Китанов, а под въпрос са Тиаго Родригес, Жан Бланко и Кристиян Малинов. Извън игра е и наказаният голмайстор Фернандо Каранга, но се завръщат Станислав Манолев и Жеферсон Телес. \"Огорчението от загубата от \"Левски\" е огромно, но трябва да се вдигнем и да покажем друго лице в следващите мачове. Трябва да покажем характер\", каза Белчев. Въпреки това според него психологическото състояние на футболистите е добро. \"Да, неприятно е след загуба, но трябва да се настроим за най-важния мач, а той е следващият - срещу \"Верея\". Трябва да сме забравили мача с \"Левски\" и да сме си извлекли нужните поуки, да гледаме напред.\"", "date": "2018.04.13", "title": "Стамен Белчев иска характер от пълния с контузени играчи ЦСКА (видео)"}
{"url": "https://www.dnevnik.bg/evropa/2018/04/13/3162365_turgovskata_voina_na_trump_tlaska_evropa_kum_kitai/", "text": "Търговската война между САЩ и Китай изправя Европейския съюз пред дилема - дали най-големият в света търговски блок трябва да избере страна? И ако да, коя? На теория САЩ е по-естественият съюзник на Европа: Сътрудничили са си тясно след края на Втората световна война, изграждайки многостранни институции, които сега са заплашени. При все това обаче безотговорният подход на Тръмп към търговската дипломация рискува да тласне ЕС в обятията на Китай. Главният стратегически интерес на ЕС в тази битка е да осигури оцеляването на многостранната търговска рамка, включително Световната търговска организация. В момента това притеснение се споделя повече от Пекин, отколкото от Вашингтон. И двете икономики са нетни вносители: търговският дефицит възлиза съответно на 351 милиарда долара и 178 милиарда долара по данни на \"Блумбърг\". Разбира се, до известна степен търговският дефицит отразява различните етапи на развитие на тези страни - голяма част от производството се изнесе в Китай заради по-ниското заплащане, а местното потребление едва неотдавна започна да се повишава. Дори да вземем предвид различните етапи на развитие, западните страни отдавна се жалват, че Пекин нечестно субсидира местната си промишленост. Например големите конгломерати се радват на субсидирани кредити от китайските държавни банки, което им дава несправедливо преимущество и дори така изкуствено се поддържат живи някои компании. По въпроса за стоманата,  която е обект на някои от митата на Тръмп , САЩ и ЕС са на мнение, че Китай трябва да направи повече за намаляване на свръхкапацитетите си. Вашингтон и Брюксел споделят и опасения, свързани с политиката на трансфер на технологии. Те обвиняват Пекин, че се опитва да присвои незаконно интелектуална собственост, като например придобива западни  високотехнологични компании . Това бе оправданието на  Тръмп, когато представи миналата седмица митата  върху около 50 милиарда долара годишен внос от Китай. САЩ също така започнаха дело в СТО, към което ЕС и Япония се присъединиха. Макар ЕС и САЩ да са естествени партньори в пренаписването на правилата на световната търговия с Китай, в същото време стратегията на Тръмп крие опасност да лиши Вашингтон от стратегически съюзник. Президентът неколкократно е критикувал ЕС за търговската му политика, която  според него е \"много нечестна\" към САЩ . Тръмп направи изключение за ЕС от митата си върху стоманата и алуминия едва в последната минута. Освен това изключването на ЕС е временно, тъй като Тръмп се опитва да окаже натиск върху европейските страни за отстъпки в области в търговията - това не точно отношението, което ЕС очаква от приятел. Най-важното - американската администрация проявява за чието създаване има принос. В петък Тръмп заяви, че СТО е нечестна към САЩ. Предложените от него мита опънаха рамката на СТО до краен предел - налагането на митата върху стоманата и алуминия беше оправдано с рядко използваното изключение за защита на националната сигурност. Китай пък се опитва да се придържа към правилата на многостранната търговия. Президентът Си Дзинпин многократно представя Китай като решителен защитник на глобализацията, включително с една историческа реч на Световния икономически форум в Давос миналата година. Сега Китай внесе иск срещу американските мита в СТО - знак, че Пекин има желание да запази съществуващия механизъм за уреждане на споровете. Тази позиция съвпада с позицията на ЕС, която е против страните да действат индивидуално, когато става въпрос за търговски спорове. Миналата година европейският комисар за търговията Сесилия Малмстрьом сравни света без СТО с Дивия запад. Чжан Мин, китайският посланик в ЕС, писа миналата седмица, че \"Китай и ЕС като големи членове на СТО и всеобхватни стратегически партньори трябва да имат ясна позиция срещу протекционизма\". Това понамирисва на двуличие, но е всичко, на което ЕС може да разчита на този етап. Има много области, в които са възможни единни действия на ЕС и Китай: Пекин търси стратегически партньори за инициативата си \"Един пояс, един път\" - стратегия за развитие, целяща изграждането на по-добра инфраструктура между Азия, Европа и Африка. Няколко страни, включително Франция и Германия, изразиха първоначален интерес към проекта, който би могъл да се засили. Освен това европейските страни биха могли да вземат по-активна роля в Азиатската инфраструктурна инвестиционна банка - китайската банка за развитие, която цели да подкрепя изграждането на инфраструктура в Азиатско-тихоокеанския регион. САЩ не се присъединиха към тази инициатива, тъй като я възприемат като конкуренция за Международния валутен фонд и Световната банка. Повечето европейски страни вече взеха участие и биха могли да инвестират повече. Далеч сме все още, разбира се, от това да станем свидетели как ЕС прави рязък завой настрани от САЩ и се насочва към Китай. ЕС все още има доста резерви към търговската политика на Пекин, като няма много признаци, че тези резерви ще изчезнат. От защитата на либералната демокрация до широките приоритети във външната политика - в трансатлантическата връзка има много. Тръмп обаче рискува бързо да изразходи огромните резерви на доверие и влияние, които САЩ са изградили спрямо Европа след войната. Това би могло да нанесе също толкова големи щети, колкото митата на Тръмп за американската и световната икономика.", "date": "2018.04.13", "title": "Търговската война на Тръмп тласка Европа към Китай"}
{"url": "https://www.dnevnik.bg/sviat/2018/04/13/3162895_deputatite_v_rusiia_shte_obsudiat_kontrasankcii/", "text": "Председателят на Държавната дума Вячеслав Володин и председателите на парламентарните групи внесоха законопроект, предвиждащ ответни действия на Русия във  връзка със санкциите на Съединените щати , предаде ТАСС, цитирана от БТА.  Става дума за ответна мярка срещу \"предизвикателствата на САЩ, на техни длъжностни лица, изразени в недружелюбни и неконструктивни действия, налагане на санкции и на Руската федерация като цяло, и на нейни граждани и юридически лица\", каза днес Володин пред журналисти. Неведнъж сме обсъждали недружелюбните действия по отношение на нашата страна, посочвайки, че трябва да отговорим на наглото поведение от страна на САЩ и създаването на спънки в работата на руския бизнес, добави той. Водачът на Либералнодемократическата партия Владимир Жириновски каза, че в проектът предлага да се забрани достъпа в Русия на много американски граждани. Ще бъде въведен списък, забраняващ достъп в Русия на граждани на САЩ и ще бъде прекратена дейността в Русия на американци, които може да са и специалисти с висока квалификация, а всички списъци ще се определят от правителството, допълни той.  Предвижда се проектът да бъде обсъден от Съвета на Държавната дума на 16 април с участието на депутати от всички групи, а после - на следващото заседание на парламента. Документът упълномощава руското правителство да предприеме редица мерки от икономически и политически характер. Стоки, услуги, сектори Законопроектът предвижда   на редица американски стоки и услуги, както и ограничаване на икономическите връзки, посочва \"Ройтерс\". Документът предлага рестрикции за вноса на американски   и   продукти, на американски  , които могат да се доставят от другаде, както и на  . Руските законодатели предлагат също забрана на сътрудничеството със САЩ в областта на  ,   и  . Предлага се и забрана на американски фирми да участват в руски   сделки. Нито Кремъл, нито руското правителство са изразили до момента подкрепа за мерките и не е ясно дали те ще се превърнат в закон в сегашния си вид. По официални данни на руските митници през 2017 г. Русия е внесла от САЩ продукти за общо 12.5 милиарда долара. Вносът включва летателни апарати, машини, фармацевтични и химически продукти. Западни компании като \"Форд мотър\", \"Пепси\" и \"Кока Кола\" се инвестирали милиарди в създаването на производствени предприятия в Русия след разпадането на Съветския съюз. През 2014 г. Русия забрани вноса на редица хранителни стоки от западни страни в отговор на наложените ѝ международни санкции заради конфликта в Украйна.", "date": "2018.04.13", "title": "Депутатите в Русия ще обсъдят \"контрасанкции\" срещу САЩ в понеделник"}
{"url": "https://www.dnevnik.bg/sport/2018/04/13/3162901_neftohimik_se_nasochi_kum_zashtita_na_titlata_s_vtora/", "text": "Волейболистите на \"Нефтохимик\" направиха голяма крачка към спечелване на втора поредна титла. Те се наложиха с 3:1 (25:23, 23:25, 25:19, 25:21) срещу ЦСКА във второто си домакинство. С това те поведоха с 2:0 победи във финалната серия и се нуждаят от още една. Сега серията преминава към домакинства на червените, но все още не се знае в коя зала ще се играят мачовете на 19 и 20 април. По подобие на  първата среща  сега \"Нефтохимик\" излезе с успех от трудните моменти и заслужи победата. ЦСКА отново може да съжалява, след като изпусна добри възможности. Първият гейм вървеше оспорвано, като в края воденият от Александър Попов отбор взе голяма преднина. Гостите допуснаха обрат за 23:25 след няколко неуспешни атаки. ЦСКА започна добре втората част и този път излезе победител, за да изравни. Мачът продължи оспорвано, но след силен завършен на третия гейм \"Нефтохимик\" поведе за втори път. С добра игра шампионите съумяха да измъкнат и четвъртата част и спечелиха мача.", "date": "2018.04.13", "title": "\"Нефтохимик\" се насочи към защита на титлата с втора победа срещу ЦСКА"}
{"url": "https://www.dnevnik.bg/sport/2018/04/13/3162910_grigor_dimitrov_popadna_v_potoka_na_rafael_nadal/", "text": "Григор Димитров попадна в една половина с десеткратния шампион Рафаел Надал в турнира в Монте Карло. Двамата биха могли да се срещнат в полуфиналите.  Българският тенисист  е четвърти в схемата  и ще започне от втория кръг. Първият му съперник ще е сърбинът Филип Краинович или Паоло Лоренци от Италия. След това на пътя на Димитров може да се окаже испанецът Алберт Рамос-Виньолас. В четвъртфиналите е възможна среща с белгиеца Давид Гофен или испанеца Роберто Баутиста Агут.  Надал тръгва от втория кръг с мач срещу Аляз Бедене или квалификант. В четвъртфиналите негов съперник може да бъде трикратният шампион в надпреварата Новак Джокович, който минава през труден момент. Още в първия кръг предстои вълнуващ двубой между 12-ия в схемата Томаш Бердих и японеца Кей Нишикори.", "date": "2018.04.13", "title": "Григор Димитров попадна в половината на Рафаел Надал в Монте Карло"}
{"url": "https://www.dnevnik.bg/bulgaria/2018/04/13/3162909_durjavata_ne_e_s_vurzani_ruce_po_sluchaia_s_jeliaz/", "text": "Министърът на правосъдието Цецка Цачева определи случая с Желяз Андреев като неприятен, но уточни, че държавата не е с вързани ръце. Тя добави, че България е поискала консултации на експертно ниво на изясняване на обстоятелства по казуса. Младият мъж беше задържан преди близо седмица по искане на САЩ. Те настояват за неговата екстрадиция, както и на още четирима българи, които са работили в кол център на американска компания. Те са обвинени, че са нарушили ембаргото за търговия със Сирия. \"Не сме без механизъм да защитим гражданите си\", допълни Цачева. Тя каза още, че има системно нарушаване на правилата в затворите и това е довело до бягството на двама лишени от свобода от Централния софийски затвор. Тя изрази недоволство, че 5 минути след бягството им се е организирало преследването им с моторно превозно средство. Цачева добави, че \"няма категорично допускане на жалбите като основателни, нито произнасяне по същество\" по искането на бившия премиер Симеон Сакскобургготски за връщането на част от наследствените му имоти. Вчера  Европейският съд по правата на човека в Страсбург даде срок на правителството  до 13 септември да представи възраженията си или да потърси споразумение със Сакскобургготски по две от трите жалби във връзка с върнатите му и впоследствие повторно отнети имоти.", "date": "2018.04.13", "title": "Държавата не е с вързани ръце по случая с Желяз Андреев, обяви Цецка Цачева"}
{"url": "https://www.dnevnik.bg/sport/2018/04/13/3162731_otborite_ot_visshata_liga_iskat_razsledvane_na/", "text": "Клубовете от  Висшата лига  искат разследване на връзката между \"Уулвърхемптън\" и агента Жорже Мендеш. Темата ще бъде поставена за разискване на среща на акционерите. Няколко от елитните клубове са изпратили запитвания до ръководството на Висшата лига, както и до Футболната асоциация на Англия. Собствениците на \"Уулвърхемтън\" - консорциумът \"Фосун\", е свързван с Мендеш, което води до конфликт на интереси. Водещите клубове са изразили притеснения, че връзките между \"вълците\" и Мендеш ще водят до нечестно предимство на клуба на трансферния пазар, ако тимът влезе в Премиършип. Китайският консорциум придоби клуба от Западен Мидландс през юли 2016 г. за 45 милиона паунда, а няколко месеца по-рано едно от дъщерните дружества на \"Фосун\" купи 20% от агенцията на Мендеш – Gestifute. След сделката много клиенти на португалския агент преминаха в отбора от \"Молиню\". Начело на тима в момента е мениджърът Нуно Еспирито Санто, а в състава има общо седем португалци. Основни фигури са Рубен Невеш, който преди дни донесе победата срещу \"Дарби каунти\", Иван Кавалейро, както и Диого Жота, който е под наем от \"Атлетико\" (Мадрид), но през лятото ще бъде купен за постоянно. Потърсен за коментар, Мендеш обяснил пред \"Дейли телеграф\", че съветва собствениците на клуба, но не вижда в това конфликт на интереси. Според агента на Жозе Моуриньо,  Кристиано Роналдо  и редица други треньори и играчи \"влиятелните личности във футбола често съветват собственици\". Въпреки недоволството на редица клубове не е ясно какво може да направи Висшата лига в момента. Футболната асоциация на Англия, както и Английската футболна лига обявиха още през 2016 г., че няма конфликт на интереси между Мендеш и новите собственици на \"Уулвърхемптън\". Това се случи при сделката по придобиване на клуба.", "date": "2018.04.13", "title": "Отборите от Висшата лига искат разследване на връзката между Жорже Мендеш и \"Уулвърхемптън\""}
{"url": "https://www.dnevnik.bg/bulgaria/2018/04/13/3162912_bulgariia_triabvashe_da_izgoni_edin_ruski_razuznavach/", "text": "Президентът на България от 2012 г. до 2017 г. Росен Плевнелиев заяви пред БНТ, че правителството е допуснало грешка, като не е изгонило руски дипломати в знак на солидарност с Великобритания. Обединеното кралство и Русия обтегнаха отношенията си след отравянето на двойния агент Сергей Скрипал в британското градче Солсбъри. Великобритания обвини Русия, че стои зад опита за убийство на шпионина и дъщеря му, като за целта е използвала веществото \"Новичок\". Последва и изгонването на десетки руски дипломати от Великобритания, както и ответна реакция от руска страна. След извънредно заседание на Съвета по сигурността към Министерския съвет  правителството реши да не гони руски дипломати , а да изчака да се съберат повече доказателства по случая. Чак тогава можело да се стигне до по-крайни действия. \"Трябваше да бъде изгонен един руски разузнавач, който е активен в България и има дипломатически паспорт. Това щеше да позиционира България по друг начин\", заяви Плевнелиев.", "date": "2018.04.13", "title": "България трябваше да изгони един руски разузнавач, смята Плевнелиев"}
{"url": "https://www.dnevnik.bg/sport/2018/04/13/3162914_huliganska_proiava_pomrachi_grumka_pobeda_na_slaviia/", "text": "Славия\" спечели ударно с 5:2 срещу \"Пирин\" в драматичен и напрегнат мач в Благоевград, белязан от грозен инцидент. След хвърлена от публиката бутилка пострада треньорът на гостите Златомир Загорчич, а за пет минути срещата беше прекъсната. Белите поведоха в 24-ата минута с гол на Ивайло Димитров от дузпа, отсъдена за нарушение срещу Цветелин Чунчуков. Въпреки положенията пред двете врати резултатът се запази до почивката. В началото на второто полувреме съдията Драгомир Драганов даде спорна дузпа за \"Пирин\", като видя фаул срещу Преслав Йорданов. Конър Хендерсън се възползва и изравни. \"Славия\" си върна преднината в 59-ата минута, когато Галин Иванов премина през няколко играчи на съперника и стреля в горния десен ъгъл. Секунди след това Загорчич беше улучен с пластмасова бутилка. Докато му се оказваше медицинска помощ, мачът беше прекъснат. \"Пирин\" изравни за втори път в 85-ата минута. Тогава Юлиян Попев центрира и Флорент Боджаджа вкара. Въпреки малкото време до края \"Славия\" вкара цели три гола. В 90-ата минута Иванов центрира от ъглов удар и Андреа Христов с глава стреля точно. Секунди по-късно след грешка в защитата на домакините Милев се възползва и вкара. В петата минута на добавеното време Димитров получи извеждащо подаване, излезе срещу вратаря и отбеляза. В другата среща от група А в осмицата \"Черно море\" се наложи с 2:0 срещу \"Витоша\". \"Славия\" е начело в групата с 37 точки, следвани от варненци с 34 и \"Пирин\" с 29. \"Витоша\" остава последен с девет, като след 29 мача все още няма победа.", "date": "2018.04.13", "title": "Хулиганска проява помрачи гръмка победа на \"Славия\" срещу \"Пирин\" в Благоевград"}
{"url": "https://www.dnevnik.bg/photos/2018/04/13/3162617_fotogaleriia_svetovnite_snimki_na_denia_-_13_april/", "text": "В зоологическата градина на Берлин, Германия, беше отбелязан 61-ият рожден ден на горилата Фатоу, смятана за един от най-старите представители от този вид маймуни.", "date": "2018.04.13", "title": "Фотогалерия: Световните снимки на деня - 13 април 2018 г."}
