{"url": "http://www.dnevnik.bg/sviat/2017/11/10/3075760_siriiskata_armiia_i_hizbula_obiaviha_che_sa_otkrili/", "text": "Издания, свързани със сирийската армия и ливанската шиитска групировка \"Хизбула\", съобщават, че лидерът на \"Ислямска държава\" Абу Бакр ал Багдади е бил забелязан в градчето Букамал близо до границата с Ирак - последната територия на джихадистката организация, която войските на Башар Асад обявиха за освободена в четвъртък. Това предават \"Ройтерс\" и \"Асошиейтед прес\", както и израелското издание \"Аарец\". По-рано базираната в Лондон Сирийска обсерватория за правата на човека съобщи, че \"Ислямска държава\" си е върнала контрола върху част от Букамал въпреки обявената победа в граничния град. Медията, близка то \"Хизбула\" и цитирана от АП, съобщава, че Багдади, който според някои публикации се укрива (а според други е  убит ), е бил в Букамал към момента на операциите по \"разчистване\" на джихадистите. Сирийската армия каза в четвъртък, че след превземане на града ѝ остават малки райони, в които все още има бойци на екстремистката групировка. Базираният в Ливан панарабски телевизионен канал Al Mayadeen пък цитира сирийски военни, според които Багдади най-вероятно се намира в Букамал. Междувременно водената от САЩ коалиция срещу \"Ислямска държава\" обяви, че не разполага с \"информация, която може да публикува\" за местонахождението на Багдади.", "date": "2017.11.10", "title": "Сирийската армия и \"Хизбула\" обявиха, че са открили лидера на \"Ислямска държава\""}
{"url": "http://www.dnevnik.bg/politika/2017/11/10/3075783_naznacheni_sa_trima_zamestnici_na_ministrite_na/", "text": "Министър-председателят Бойко Борисов назначи трима заместници на министрите на финансите и на здравеопазването, след като по-рано днес зам.-министърът на финансите  Кирил Ананиев встъпи в длъжност като здравен министър . Мястото на Ананиев във финансовото ведомство ще бъде заето от Росица Велкова-Желева. Тя има дългогодишен опит в Министерството на финансите, където е заемала различни експертни позиции, посочва правителствената информационна служба. До момента е началник на отдел в дирекция \"Държавни разходи\". Отговаряла за бюджетите, програмите и проектите, които се финансират от държавния бюджет. В Министерството на здравеопазването премиерът назначи Бойко Пенков и Жени Начева на местата на зам.-министрите Мирослав Ненков и Лидия Нейчева. Пенков е заемал различни позиции в здравния сектор, включително бе заместник-министър на здравеопазването във втория кабинет на Бойко Борисов. Жени Начева е отговаряла за бюджета и финансовите параметри на Националната здравноосигурителна каса, която по-късно оглавява. До момента е директор на дирекция в Министерството на финансите.", "date": "2017.11.10", "title": "Назначени са трима заместници на министрите на финансите и здравеопазването"}
{"url": "http://www.dnevnik.bg/sport/2017/11/10/3075550_v_presledvane_na_rekord_47-godishen_angliiski_vratar/", "text": "Рекордите са за това, да бъдат подобрявани\". Вероятно това е мотото на вратаря на аматьорския \"Уисбийч\" Пол Басток, който е на път за подобри върховото постижение за най-много мачове в английския футбол. До момента Басток е взел участие в 1249 срещи, колкото има и неговият идол от детството - легендарният страж на \"Нотингам форест\" и английския национален отбор през 70-те и 80-те години на 20 век Питър Шилтън. \"Котката\" или \"База\", както е наричан Басток, може да подобри рекорда, ако в събота застане под рамките на вратата за своя \"Уисбийч\" при гостуването на \"Тетфорд\" от United Counties League (деветото ниво в английския футбол). На финалната права \"Кариерата ми е като препускане със скоростно влакче. Не достигнах върховете във футбола, които исках, но съм близо до рекорд. Нещо, за което не съм и мечтал\", заяви Басток пред Би Би Си. Макар да няма бляскава кариера, той се е изправял срещу някои от най-големите имена в английския футбол. В младежката ФА Къп през сезон 1986-87 Басток играе срещу \"Саутхемптън\", чиято атака води Алън Шиърър, а в състава е още Мат льо Тисие. Той разказва, че в последните седмици усеща напрежението от \"сценичната треска\". Вратарят, който е на 47 години, признава, че мисълта да не се контузи или да претърпи някакъв инцидент се е превърнала в мания. Въпреки превантивните действия Басток участва в лека автомобилна катастрофа във вторник, но се измъква без сериозни наранявания. \"Мачовете наближават и си мисля: \"не се контузвай, не се контузвай\". Опитвам се да подредя всичко на мястото си, защото това може да се окаже една от най-добрите седмици в живота ми, с изключение на инцидента във вторник\", заяви шеговито Басток. Дългият път към рекорда \"База\" е роден в град Лемингтън, който е известен със своите лековити извори. Той е юноша на \"Ковънтри\", откъдето започва вратарската му кариера през 1988 г. Басток остава в клуба едва един сезон, след което започва приключението си в аматьорските дивизии на Англия. Вратарят оставя трайна следа в \"Бостън юнайтед\", където играе от 1992 до 2014 г. Той има важна роля при спечелването на титлата в Конференцията през сезон 2001-02. Басток признава, че се чувства странно да преследва рекорда на идола от детството си Шилтън. Легендарният вратар е част от състава на \"Нотингам форест\" при спечелването на двете европейски купи през сезони 1978-79 и 1979-80. Шилтън остава в история, като вратаря, допуснал спорния гол с \"Божията ръка\" на Диего Марадона на световното първенство през 1986 г. \"Малко ме е срам, защото той беше моят герой, когато бях дете. И аз не бях най-големият и прекарах доста време във висене на гредата, за да мога да се протягам като по-големите от мен\", каза Басток, който е висок 180 см. Бъдещият рекордьор споделя, че ще почувства облекчение едва когато достигне котата от 1250 мача. Той е бил близо няколко пъти до отказване заради контузия в коленете и умора от футбола. Стражът дължи продължаването на кариерата си на собственика на \"Уисбийч\" Бари Сетчъл, който го е убедил, че си заслужава да преследва рекорда. \"Много пъти съм бил на косъм да се откажа, защото ми е писнало от футбола като цяло. Хората се отнасят грубо с нас и нямат уважение. Знам това от години, но когато започне да се случва на вас, започвате да се питате дали си струва да продължавате\", каза още Басток. Ако подобри рекорда, 47-годишният вратар ще трябва да изчака официално признание от Английската футболна асоциация. \"База\" уверява, че ще се опита да не допусне гол в събота и ще откаже всяка възможност за гол, с което да отпразнува постижението. \"Веднъж бих дузпа за \"Бостън\" и уцелих горната греда. Топката се върна до централната линия, така че никога повече няма да изпълня дузпа. Не съм от тези, които тичат до другия край на терена, за да отпразнуват гол. Може да се включа при корнер в последната минута, но проблемът е, че е възможно да не се върна на време\", допълни Басток.", "date": "2017.11.10", "title": "В преследване на рекорд: 47-годишен английски вратар гони своя 1250-и мач"}
{"url": "http://www.dnevnik.bg/evropa/novini_ot_es/2017/11/10/3075781_es_zasili_natiska_vurhu_london_za_smetkata_za_razvoda/", "text": "Европейският съюз засили натиска върху Великобритания през следващите две седмици да изясни какви финансови задължения към блока ще изпълни при напускането си през 2019 г., предаде \"Ройтерс\". В противен случай Лондон рискува да забави разговорите за бъдещите търговски отношения, които са от голямо значение за фирмите на Острова. Главният преговарящ на ЕС Мишел Барние заяви след разговори с британския си колега Дейвид Дейвис, че независимо от декларацията за финансовите ангажименти, направена от премиера Тереза Мей през септември, ЕС се нуждае от повече яснота по сметката за развода. В противен случай на 14 и 15 декември лидерите на ЕС няма да могат да се разберат дали е постигнат достатъчен напредък по преговорите и да преминат към следващата фаза на дискусии за бъдещите търговски връзки с Великобритания. По думите на Барние не е необходимо всички детайли да бъдат определени сега, но трябва да има \"честен и реален напредък\". Тези разяснения трябва да се случат в рамките на следващите две седмици, на време за последния кръг преговори след 4 декември, подчерта той. \"Ако това не стане, ще продължим и ще трябва да отложим старта на дискусиите за бъдещето\", допълни Барние. Той подчерта, че е необходим напредък по всичките три ключови въпроса на развода – парите, правата на гражданите и как да се избегне изграждането на физическа граница между Северна Ирландия и Ирландия. Дейвис отбеляза, че е постигнат значителен технически напредък по всички въпроси и сега са необходими политически решения, за да се задвижи процеса. Според ЕС Великобритания ще дължи около 60 милиарда евро, когато напусне блока на 29 март 2019 г., но Лондон не иска да посочва никакви конкретни суми. Дейвис подчерта, че Обединеното кралство ще изпълни ангажиментите, което е поело по време на еврочленството си. Барние каза, че двете страни се движат напред по въпроса за правата на гражданите. По думите му Великобритания е направила \"полезни\" разяснения за процеса, чрез който гражданите на ЕС могат да получат \"статут на уседналост\" във Великобритания, но ЕС все още се нуждае от уверения по какъв начин ще работи подобна система. Той отбеляза, че по темата за Северна Ирландия двете страни трябва да намерят технически и регулаторни решения, за да не се допусне твърда граница и да се запази европейския единен пазар непокътнат. \"Уважаваме желанието на ЕС да защити законовия ред, единния пазар и митническия съюз. Но това не може да се случва за сметка на конституционната и икономическа цялост на Обединеното кралство\", подчерта Дейвис. \"Признаваме необходимостта от специфични решения за уникалните обстоятелства в Северна Ирландия. Но нека бъда ясен, това не може да означава създаване на нова граница във Великобритания\", допълни той.", "date": "2017.11.10", "title": "ЕС засили натиска върху Лондон за \"сметката за развода\""}
{"url": "http://www.dnevnik.bg/zelen/2017/11/10/3075801_niama_previshenie_na_normite_za_radioaktivnost_v/", "text": "Няма превишение на нормите за радиоактивност в България. Това съобщиха от пресцентъра на Министерството на околната среда и водите в петък. Поводът е информацията за преминаване на  радиоактивен облак с рутений 106 над страната . От екоминистерството съобщават, че в периода 29 септември-4 октомври 2017 г. в аереозолните проби от стационарните мониторингови пунктове от Националната система за мониторинг на околната среда (НСМОС) на МОСВ е измерена специфична активност на техногенния радионуклид рутений-106. Данните от шестте пункта в Бухово, село Яна, Бургас, Враца, Плевен и Монтана са били своевременно публикувани на страницата на Изпълнителната агенция по околната среда и водите (ИАОС) в  раздел \"Атмосферна радиоактивност\" .  Измерените стойности са значително по-ниски от допустимата средногодишна специфична активност за рутений-106, която е 1900 mBq/m3 съгласно Наредбата за основните норми за радиационна защита, уточняват експертите. На 6 октомври Агенцията за ядрено регулиране (АЯР)  е съобщила,  че в няколко европейски държави, между които и България, през последните дни са регистрирани следи от рутений-106 в атмосферния въздух.  ", "date": "2017.11.10", "title": "Няма превишение на нормите за радиоактивност в България, обяви екоминистерството"}
{"url": "http://www.dnevnik.bg/sport/2017/11/10/3075734_bivsh_gubernator_na_sankt_peterburg_prizna_che_e/", "text": "Бившият заместник-губернатор на Санкт Петербург Марат Ованесян се е признал за виновен за участието си в схема за злоупотреби, свързани с изграждането на стадион \"Крестовски\" за световното първенство в Русия догодина, съобщава изданието insideworldfootball.com. Ованесян, който заемаше поста между 2013 и 2015 г., беше задържан преди година по обвинение, че е организирал измамна сделка за 50.4 милиона рубли (850 хиляди долара). Средствата са били предназначени за осигуряване на нова видеостена. \"Той напълно признава участието си в деянието, за което е обвинен. Той даде изчерпателни доказателства и ще предприеме мерки по възстановяване на нанесените щети\", са казва в изявлението на местния клон на Руския следователски комитет. Изграждането на стадион \"Крестовски\" в Санкт Петербург беше съпътствано от множество проблеми. Той продължи десет години, а общата инвестиция за съоръжението надхвърли 1 милиард долара. В процеса на строителство няколко работници загубиха живота си, а след отварянето на стадиона имаше проблеми с течащия покрив и  покритието на терена .  Съоръжението, което е с капацитет 64 287 души, беше открито на  Купата на конфедерациите  тази година. Стадионът посрещна финалния сблъсък между  Германия  и Чили, което се явяваше и генерална репетиция за световното първенство догодина. Домът на \"Зенит\" ще приеме седем двубоя от шампионата на планетата - четири от груповата фаза, един осминафинал, един полуфинал и мачът за третото място.", "date": "2017.11.10", "title": "Бивш губернатор на Санкт Петербург призна, че е присвоил 850 хил. долара при строежа на стадиона"}
{"url": "http://www.dnevnik.bg/bulgaria/2017/11/10/3075848_pametnikut_na_alyosha_be_izrisuvan_sus_svastiki_i/", "text": "Паметникът на Альоша в Пловдив осъмна днес с изрисувани свастики, антисемитски лозунги и обидни надписи, включително и срещу говорителката на руското външно министерство Мария Захарова. В ранния следобед служители на общинската фирма \"Чистота\" са успели да изтрият надписа, насочен срещу Захарова, съобщава Би Ти Ви. След това обаче те временно са прекратили работа заради повреда на машината, която използвали. Работата ще продължи след поправянето на машината. Към момента няма  реакция от страна на Русия . Областната структура на БСП в Пловдив излезе с декларация, в която осъжда посегателството. \"Днешният вандализъм е проява на неофашизъм и той трябва да бъде наказан! Призоваваме президента, премиера, политическите лидери на всички партии да осъдят тази проява на антисемитска и античовешка агресия\", се казва в декларацията. От БСП-Пловдив призовават местната власт да предприеме всички мерки за охрана и защита на паметника. \"Липсата на адекватни действия срещу оскверняването на паметници и проявите на ксенофобия и антисемитизъм стимулират извършителите им към още по-агресивни неофашистки действия\", заяви лидерът на БСП-София Калоян Паргов в декларация, разпространена от пресцентъра на партията. \"Съвсем малка е крачката, която дели посегателствата срещу паметници от посегателства срещу хора\", е неговото мнение. Той призовава институциите да бъдат безкомпромисни към подобни прояви и припомня, че общинските съветници от БСП в София са повдигали темата за поставяне на видеонаблюдение на монументите, но без резултат.", "date": "2017.11.10", "title": "Паметникът на Альоша бе изрисуван със свастики и обидни надписи"}
{"url": "http://www.dnevnik.bg/sviat/2017/11/10/3075810_spontanniiat_razgovor_na_putin_i_trump_vuv_vietnam/", "text": "Американският президент Доналд Тръмп и руският му колега Владимир Путин само стиснаха ръце и се поздравиха на срещата на страните от Азиатско-Тихоокеанското икономическо сътрудничество в петък, отбелязват световни агенции. Преди вечерята за лидерите от АТИС двамата се здрависаха и застанаха заедно на групова снимка, а впоследствие седнаха разделени на масата. Поздравът им продължи не повече от няколко секунди, отбелязва РБК. Краткото взаимодействие на Путин и Тръмп следва седмица на спекулации дали двамата ще се срещнат по време на форума. Първоначално Русия обяви, че има такава договореност, но впоследствие даде заден ход, обвинявайки американската страна, че не потвърждава. Държавният секретар на САЩ Рекс Тилърсън предупреди, че трябва да има достатъчно съществени предмети на разговора, които да оправдаят срещата им, но каза, че очаквал \"спонтанен разговор\", ако двамата се натъкнат един на друг. по време на форума. Белият дом, цитиран от \"Ройтерс\", каза в началото на срещата, че не е възможно да се планира срещата заради проблеми в графика и от двете страни. По-рано Тръмп беше отбелязал, че възможността за среща в кулоарите между двамата е важна. \"Може да се състои среща между нас и Путин. Повтарям, Путин е много важен за нас, тъй като може да ни помогне със Северна Корея. Може да ни помогне в Сирия и сме длъжни да поговорим за Украйна.\" Основната част от срещата на лидерите е в събота във виетнамския курорт Дананг. Година на все по-лоши отношения Няколко месеца след встъпването на Тръмп в длъжност като президент Путин обяви, че отношенията между Москва и Вашингтон са се влошили оттогава насетне, макар да не направи пряка връзка между двете обстоятелства. По-късно, на първата им  дълго очаквана  среща в Хамбург, двамата показаха  сърдечни  отношения, но последваха взаимни обвинения между Русия и САЩ. За тази година е отбелязан  , намаляване на броя на дипломатите, честотата на контактите - тенденции, започнали още в края на втория мандат на Барак Обама, приключил през януари. Руският външен министър Сергей Лавров вече отбеляза, че двустранните отношения се нуждаят от \"сериозен ремонт\" заради напрежението, през което преминаха по време на Обама. \"Теми има достатъчно,\" каза Лавров. Самият Лавров се срещна с Тилърсън на 20 септември за седми път, откакто американският политик зае поста на 1 февруари.   между тях за този период за засега мното по-малко (18), отколкото 40-те между руския първи дипломат и бившия му колега Джон Кери само между януари и септември 2016 г. Първият преломен момент беше през декември миналата година, когато 35 руски   по  искане на Обама  заради предполагаемата руска намеса в американските избори и им беше отнет достъпът до няколко дипломатически обекта. Идването на власт на Тръмп - чиито първи месеци на управление бяха разтърсени от \"руските разследвания\" - не доведе до отмяна на решенията. Затова в края на лятото Москва обяви  реципрочни мерки  и сведе размера на американската дипломатическа мисия до  455 души . В отговор на съкращенията консулските служби на САЩ  ограничиха    за  руснаци  - от 14 439 неимиграционни през август броят им вече беше 7110 през септември. През юли  , въведени (и постепенно разширявани) срещу руски физически и юридически лица заради кризата в Украйна, станаха безсрочни, тъй като добиха  силата на закон . Отмяната им би изисквала сложна юридическа процедура и съгласието на конгреса. Така от 2014 г. насам под американски санкции са попаднали 596 физически и юридически лица в Русия и Украйна.", "date": "2017.11.10", "title": "\"Спонтанният разговор\" на Путин и Тръмп във Виетнам продължи няколко секунди"}
{"url": "http://www.dnevnik.bg/sport/2017/11/10/3075851_wada_obiavi_aktualiziraniia_spisuk_sus_zabraneni/", "text": "Световната антидопингова агенция ( WADA ) обяви актуализирания списък със забранени вещества, който влиза в сила от 1 януари 2018 г. Ежегодно това се прави през октомви, за да се гарантира достатъчно време на спортистите и техните екипи, за да се запознаят с промените и да прегледат всички медикаменти. Също така те имат срок до края на годината да кандидатстват пред WADA с молба за освобождаване от терапевтична употреба (TUE). Една от основните промени е изясняването на параметрите на дозиране на инхалаторите за  астматици . От 1 януари 2018 дозите на салбутамол не трябва да надвишават 800 микрограма за всеки 12-часов период. Също така глицеролът ще бъде премахнат от списъка. Той е отстранен от секцията \"Диуретици и маскиращи агенти\". Друга ключова промяна се касае за преливането на банки и иженкциите. WADA съобщи, че ограничението на интравенозните инфузии (преливане на банки – бел. ред.) ще се увеличи двойно. От 50 милилитра за 6-часов период, както беше през 2017 г., до не повече от 100 милилитра. Изключение може да се направи единствено при болничното лечение, хирургически процедури или клинични диагностични изследвания. В списъка на стимулантите е добавено веществото диметилбутиламин (DMBA). От Световната антидопингова агенция предупреждават атлетите да останат внимателни, тъй като то може да бъде открито в някои хранителни добавки. \"Експертната група за списъка на WADA потвърди, че синтетичният канабидиол не е канабимиметик и следователно не е забранен. Въпреки това спортистите трябва да бъдат предпазливи по отношение на употребата на такива продукти, тъй като канабидиолът, извлечен от канабис, може да съдържа различни концентрации на THC (главната действаща съставка на канабиса – бел. ред.)\", гласи съобщението на WADA. Интересна промяна, която ще бъде приета от 2018 г. е, че от алкохолът вече няма да бъде забранен. Международните федерации по въздушни спортове, стрелба с лък и  автомобилизъм  ще могат да прилагат санкции по този параграф, различни от останалите, както сметнат за подходящи. \"От първостепенно значение е всички спортисти да са напълно наясно с промените в списъка за забранени вещества за 2018 г. преди те да влязат в сила на\", каза ръководителят на медицинския отдел на WADA Ник Уейк. Пълният списък със забранени вещества за 2018 г. можете да намерите  .", "date": "2017.11.10", "title": "WADA обяви актуализирания списък със забранени вещества за 2018 г."}
{"url": "http://www.dnevnik.bg/biznes/2017/11/10/3075857_bulgargaz_predlaga_cenata_na_gaza_da_se_uvelichi_s/", "text": "Държавната компания \"Булгаргаз\" предлага от 1 януари 2018 г. цената на природния газ да бъде увеличена с близо 5 на сто, съобщи компанията. По закон дружеството е длъжно да информира обществеността за искането си месец преди да го внесе официално в Комисията за енергийно и водно регулиране. Цената на природния газ се преразглежда на всеки три месеца Тя ще бъде определена от регулатора в края на декември. Според сметките на компанията цената от 1 януари трябва да е 359.87 лв. за 1000 куб. м (без цени за достъп, пренос, акциз и ДДС). Увеличението е с 16.65 лв. за 1000 куб. м или с 4.85% спрямо цената, която действа сега. Процентът на нарастване е съобразен с по-високия курс на лева спрямо щатския долар и очакваните по-високи доставни цени на природния газ от внос. Окончателното предложение ще бъде внесено в КЕВР на 11 декември.", "date": "2017.11.10", "title": "\"Булгаргаз\" предлага цената на газа да се увеличи с близо 5%"}
{"url": "http://www.dnevnik.bg/photos/2017/11/10/3075847_snimka_na_denia_irina_bokova_predade_rukovodstvoto_na/", "text": "Българката Ирина Бокова предаде поста на генерален директор на ЮНЕСКО на французойката Одри Азуле на церемония в Париж днес.", "date": "2017.11.10", "title": "Снимка на деня: Ирина Бокова предаде ръководството на ЮНЕСКО"}
{"url": "http://www.dnevnik.bg/sport/2017/11/10/3075832_braziliia_nadvi_iaponiia_v_priiatelski_mach/", "text": "Националният отбор на Бразилия победи Япония с 3:1 в приятелски мач, игран на неутрален терен във френския град Лил. Южноамериканците доминираха тотално през първата част и пропуснаха да разгромят своя съперник. Бразилия вкара и трите си гола до почивката, а през втората част свали оборотите, главно заради излизането на титулярите. В центъра на събитията беше звездата на ПСЖ Неймар, който се отчете с гол и пропусната дузпа. 25-годишният нападател беше обект на ненужна агресия от японците, които извършиха множество груби нарушения срещу него. Другите две попадения отбелязаха бранителят на \"Реал\" (Мадрид) Марсело и Габриел Жезуш. Точен за Япония беше защитникът Томоаки Макино в средата на втората част. Футболистите на Бразилия наложиха високо темпо на игра в началото на двубоя. Бързите нападатели на южноамериканците Неймар, Жезуш и Вилиан създаваха лесно положения пред вратата на съперника си. От своя страна при японците липсваха ситуации за гол, като те нямаха точен удар през първото полувреме. Неймар откри резултата в десетата минута след гол от дузпа. 11-метровият наказателен удар беше отсъден след консултация на главния съдия със системата за видео повторение, при което се видя нарушение срещу Фернандиньо в наказателното поле. Седем минути по-късно бразилците получиха възможност да изпълнят нова дузпа. Зад топката отново застана Неймар, но този път ударът му беше спасен от вратаря Ейджи Кавашима. При последвалия корнер японците изчистиха лошо топката, която попадна в Марсело. Бранителят на  \"Реал\"  стреля без замисляне с десния крак извън наказателното поле и отбеляза красив гол. Япония можеше да се върне в мача, но удар на Мая Йошида от фаул срещна горната греда. В 36-ата минута Данило проби отдясно и центрира по земя между вратаря и защитата, а Жезуш засече, с което Бразилия поведе с 3:0. \"Селесао\" намали значителното темпото през втората част, което даде шанс на японците да изнесат играта в предни позиции. В 62-ата минута Макино отбеляза с глава след центриране от корнер. До края на срещата японците вкараха нов гол, който беше правилно отменен заради засада.", "date": "2017.11.10", "title": "Бразилия надви Япония в приятелски мач"}
{"url": "http://www.dnevnik.bg/sviat/2017/11/10/3075887_kola_se_vriaza_v_peshehodci_krai_tuluza_ima_raneni/", "text": "Най-малко трима души са ранени, след като кола се вряза в група студенти пред гимназия край Тулуза, съобщават полицейски източници, цитирани от \"Ройтерс\". Според други данни става дума за ученици. Двама от ранените са в тежко състояние. Според източника, автомобилът е ударил учениците \"умишлено\", но не се съобщават подробности. Би Би Си твърди, че и тримата пострадали са от китайски произход. Шофьорът, 28-годишен мъж, известен на полицията с дребни нарушения, е арестуван на място. В. \"Фигаро\", позовавайки се на свои източници, твърди, че мъжът е \"от азиатски произход\", без да уточнява. Според \"Ройтерс\" той не е бил в списък на наблюдавани лица заради подозрения за връзки с терористични организации. Полицията все още не е коментирала официално.", "date": "2017.11.10", "title": "Кола се вряза в пешеходци край Тулуза, има ранени"}
{"url": "http://www.dnevnik.bg/politika/2017/11/10/3075068_parlamentut_shte_glasuva_kandidaturata_na_kiril/", "text": "Народното събрание днес ще гласува оставката на Николай Петров като министър на здравеопазването и назначаването на Кирил Ананиев на негово място. Предложението на министър-председателя Бойко Борисов бе депозирано  в деловодството на Народното събрание в четвъртък (9 ноември) и се очаква да бъде гласувано преди парламентарния контрол днес. Николай Петров подаде оставка  като здравен министър на 30 октомври, след като Би Ти Ви излъчи репортаж, че като шеф на Военномедицинска академия той е възложил обществени поръчки за над 1 млн. лева на фирми на зет си. Преди дни премиерът Борисов каза, че е готов с предложение за министър, а по-късно политическият съвет на управляващата коалиция  утвърди кандидатурата , но име така и не бе съобщено. Беше известно, че бъдещият министър няма да е от здравните среди. Кирил Ананиев  е назначаван за зам.-министър на финансите в шест правителства - на Иван Костов, Симеон Сакскобургготски, Сергей Станишев, Георги Близнашки, както и във втория и третия кабинет на Бойко Борисов. Всички те са разчитали на експертните му качества при съставянето на държавните бюджети. В служебното правителство на Огнян Герджиков Ананиев бе начело на финансовото ведомство. Той започва работа в Министерството на финансите през 1980 г., след като завършва специалност \"Финанси и кредит\" в УНСС. Преминава през всички експертни длъжности, за да достигне до началник на Главно управление \"Държавни разходи\", а след това и до зам.-министър и министър на финансите.", "date": "2017.11.10", "title": "Парламентът ще гласува кандидатурата на Кирил Ананиев за здравен министър"}
{"url": "http://www.dnevnik.bg/gradska_sreda/2017/11/10/3075117_barselona_iska_da_se_prevurne_ot_grad_za_turisti_v/", "text": "В началото на 90-те години местната власт, гражданите и бизнесът в Барселона започват да променят града. Изграждат се повече улици, освобождават се пространствата от заводите, за да се построят нови сгради, търсят се връзки на града с морето. Тогава почти никой не е подозирал, че през 2017 г., в града ще има прекалено много хотели, туристи, автомобили и прекалено малко жилища и свободни пространства. Промяна се случи по-бързо, отколкото всички искахме и с много частни инвестиции, което направи процеса още по-труден за управление, казва Ориол Естела, който е главен координатор на стратегията за развитие на Барселона до 2025, от която се очаква да поправи грешките от миналото. Естела беше в София като един от лекторите на конференцията на  \"Визия за София\" - инициативата, която ще даде насоките за развитие на града до 2050 г. Между диктатурата и Олимпиадата През 80-те години на ХХ век в Испания вече се е установил демократичният модел на управление, след смъртта на диктатора Франсиско Франко. Тогава испанците усетили, че държавата е изостанала в развитието си спрямо съседните си. Най-пряко това се виждало в големите градове. В Барселона като катализатор за промени изиграли предстоящите през 1992 г. летни Олимпийски игри. \"Това събитие мобилизира много хора да помогнат, защото осъзнаха голямата възможност за града от една страна и сериозната необходимост за промяна, за да \"влезе\" Барселона в XXI век\", обяснява Естела. Така новото демократично избрано местно управление, гражданите и представителите на развиващия се частен сектор бързо влезли в диалог и очертали основните насоки за развитие - свързване на града с морето, изграждане на добра пътна инфраструктура и създаване на повече място за туристите, които щяли да дойдат за събитието. Ефектите не закъсняват Преди промяната между града и плажа имало боклуци, складове и железопътни релси. Пространството бързо било освободено и започнали строежи. Първоначалните очаквания били, че поне 50% от новите сгради ще бъдат жилищни, но в крайна сметка те са по-малко от 20%. \"Само частният сектор можеше толкова бързо да развие територията, а интересът беше насочен основно към хотелите за туристите\", обяснява Естела. Той казва, че политиката за фаворизиране на туристите със строителство на хотели направили малкото нови жилища прекалено скъпи за повечето жители на града, а и до днес има необходимост от тях. Строителството пък намалило публичните пространства, защото \"се строеше почти навсякъде\". Така жилищните квартали станали още по-непривлекателни и трудни за обитаване. \"Първият план за управление на туризма се появи през 2011 г. - т.е. бяхме много закъснели и нямаше голям ефект.\", каза Естела. Освен това пък построените улици и булеварди започнали да привличат все повече автомобили, които се превръщат в сериозен проблем - както за придвижването из града, за качеството на въздуха, така и с прекалено високи нива на шум. Зони без автомобили Райони, в които с автомобили ще могат да влизат само живеещите в тях и то при максимална скорост от 10 км в час. Това е един от начините, по които в Барселона се опитват да ограничат използването на автомобили. Проектът известен като superblocks, е разработен от местните власти преди 10 години, но е приложен пилотно за пръв път в един район на каталунската столица едва през 2016 г.  \"Въвеждането му доведе до много спорове. Критиците му казват, че това няма да реши проблема с въздуха, защото трафикът се концентрира в други части на града\", обяснява Ориол Естела. Според привържениците на идеята обаче по този начин кварталите стават по-приятни места за живот и в крайна сметка ще доведат до желаните ефекти - по-малко автомобили и по-чист въздух.  Освен тези ограничения в Барселона планират и да стеснят улиците. Целта е да бъде оставяно по едно пътно платно на големите улици, а останалите да се използват от хора - за велосипеди, разходка или \"каквото се реши с плановете, защото е важно да определим и как да използваме пространствата, след като ги получим\", обяснява испанецът. С ограничаването на възможностите за придвижване с автомобил обаче трябва да се инвестира в градския транспорт, казва Естела. По тази причина и промяната и ограниченията за автомобили не могат да се въведат веднага.", "date": "2017.11.10", "title": "Барселона иска да се превърне от град за туристи в град за жителите си"}
{"url": "http://www.dnevnik.bg/politika/2017/11/10/3074814_upraliavashtite_umuvat_dali_da_ima_i_mashinno_i/", "text": "Управляващите ще мислят дали на следващите избори да има възможност и за машинно, и за електронно дистанционно гласуване, обясниха източници на \"Дневник\". Според сега действащия Изборен кодекс на следващия вот, на който през 2019 г. ще се гласува за евродепутати, трябва да има три възможности за гласуване - на хартия, чрез машини, които да са поставени във всички секции, и по интернет. Машинното гласуване трябваше да бъде въведено във всички секции за предсрочните парламентарни избори т.г. и резултатите от него да се отчитат като действителни, но заради кратките срокове  никой не успя да изпълни обществената поръчка за осигуряване на машини . Възможност за  електронно дистанционно гласуване трябва да има на следващите избори , но резултатите от него може да се зачитат само ако при предишни опити е нямало проблеми. Става въпрос за  три симулации  на интернет гласуване, в т.ч. и на частични избори, които предстои да се проведат в следващите месеци. В четвъртък на конференция на органите за управление на избори  президентът Румен Радев поиска отстраняване на проблемите, свързани със сигурността на гласуването по интернет , а вицепремиерът Томислав Дончев обяви, че сянката на съмнение може да споходи и машинното, и електронното гласуване. Пари за машини засега няма  В писмен документ до Министерството на финансите  Централната избирателна комисия (ЦИК) е поискала 50 млн. лева за въвеждането на машинно гласуване , като по информация на \"Дневник\" идеята е да се закупят машини, тъй като нямало откъде да се наемат (поръчката за наемане бе с прогнозна стойност 15 млн. лева, но никоя държава освен Индия не можела да осигури такива). \"В бюджета за следващата година не предвиждаме пари за машинно гласуване, тъй като не предвиждаме да има избори\", обясни пред \"Дневник\" финансовият министър Владислав Горанов в отговор на въпрос дали парите ще бъдат осигурени. Според юристи ако парите бъдат осигурени, поръчката за машини трябвало да е на държавата, а не - на избирателната комисия, тъй като по сегашните разпоредби тя може да извършва подобни дейности само след насрочване на избори. Според източници на \"Дневник\" преди два месеца е имало среща между политици и изборни експерти, на която е представен доклад на държавната фирма \"Информационно обслужване\" за рисковете, които крие машинното гласуване - осигуряването му било скъпо; сигурността е под съмнение, а повечето държави го избягвали. Управляващите твърдят, че в момента темата не е на дневен ред, но трябва да се мисли по въпроса дали да има машинно гласуване във всички секции. Машинното гласуване - само в големи секции Според политолога и изборен експерт Димитър Димитров машинното гласуване няма функционална полезност у нас, тъй като много малко хора - най-много един милион, биха се възползвали от възможността, а 50 млн. лева са много пари. По думите му може да има машини за гласуване само в големите секции, тъй като в малките цената на избирател била прекалено голяма, а всъщност по селата едва ли щели да се възползват от възможността. Други експерти обаче смятат, че само машинно гласуване във всички секции може да омаловажи контрорирания вот. Изборният експерти Стоил Стоилов обясни пред \"Дневник\", че освен финансов аргумент партиите не би трябвало да имат други в посока на премахването на машинното гласуване. И според него обаче машинното гласуване е скъпо за малки секции, а ефектът от него не бил много голям. Какво предстои Управляващите на този етап не мислят да бързат с обсъждането на евентуални промени в изборното законодателство, тъй като не очакват предсрочни парламентарни избори догодина. През декември т.г. се очаква да бъде обявена  обществена поръчка за пилотна система за електронно дистанционно гласуване , която да струва около 1.5 млн. лева. Според управляващи преди въвеждането му обаче трябва да се решат проблеми, свързани със сигурността и тайната на вота. \"И в Естония дори едва 30% от хората гласуват по интернет. Въпросът е не как ще се гласува, а широк кръг избиратели у нас да възприемат, че изборите са демократични\", коментира Стоил Стоилов. Пред \"Дневник\" Димитър Димитров каза, че според него въвеждането на електронно дистанционно гласуване само ще увеличи цената на един глас. Решението било да се промени начина, по който в секцията се броят гласовете при хартиеното гласуване.", "date": "2017.11.10", "title": "Упраляващите умуват дали да има и машинно, и интернет гласуване на изборите през 2019 г."}
{"url": "http://www.dnevnik.bg/sport/2017/11/10/3075209_balkanskiiat_1000-kilometrov_ultramaraton_subra_blizo/", "text": "Близо 8000 евро бяха събрани дотук за благотворителните каузи, които подкрепят участниците в  Балканския 1000-километров ултрамаратон . Главният организатор на предизвикателството  Станислав Георгиев  обяви, че кампанията за набиране на дарения продължава до края на ноември. Благотворителността е залегнала в основата на ултрамаратона още от създаването му. По традиция всеки от участниците посочва кауза, за която събира средства. За първите пет години са дарени над 160 хил. евро за каузи в България и Румъния. \"Очаквам средствата да се увеличат до края на ноември, когато приключва кампанията\", обяви Георгиев във \"Фейсбук\". Българинът за пети път измина пълното разстояние от 1070 км. Повече от половината бяха с колело, а останалите 420 км бяха пробягани. Участниците започнаха от Букурещ, преминаха през Турну Мъгуреле, Калафат, Видин, София, Плевен и се завърнаха в Букурещ.", "date": "2017.11.10", "title": "Балканският 1000-километров ултрамаратон събра близо 8000 евро за благотворителност"}
{"url": "http://www.dnevnik.bg/bulgaria/2017/11/10/3075127_dans_shte_naznachava_chinovnici_bez_konkurs_i_shte/", "text": "След като в началото на 2016 г. на Държавната агенция \"Национална сигурност\" (ДАНС) бе дадена възможност да следи самолетните резервации на пътуващите, сега законопроект доразвива правомощията на агенцията. Измененията в Закона за ДАНС са качени на сайта за обществени консултации strategy.bg. Повече институции ще могат да следят пътниците и стриктни срокове за превозвачите да дават данни Те предвиждат стриктни срокове за задължението на превозвачите да предават информацията за пътниците си на Националното звено за получаване и обработване на резервационни данни - 48 часа преди обявеното време за излитане при редовни полети и 24 часа за превозвачите, осъществяващи нередовни полети. С измененията се предлага данните да се предоставят и на агенция \"Митници\". Статистическа информация ще се дава още и на Европейската комисия. Въвежда се и забрана за дискриминация при решаване за предприемане на мерки спрямо конкретен човек, след анализ на данните му. Приетите от парламента през 2016 г. изменения  в закона бяха в отговор на Директива за пътническите резервационни данни и Регламент на Европол,  одобрени от министрите на вътрешните работи през декември 2015 г.  Сегашните предложения за изменения се налагали, тъй като българският закон е изпреварил влизането в сила на директивата и в него не са въведени всички изисквания на европейския акт. Иначе резервационните данни на пътниците представляват запис на изискванията за пътуването на всеки пътник, в който се съдържа цялата информация, необходима за обработване и контролиране на резервацията от въздушните превозвачи, извършващи резервацията, и от участващите въздушни превозвачи за всяко пътуване, резервирано от пътник или от негово име, без значение дали записът се съдържа в системи за резервации, системи за контрол на излитанията, използвани за регистрация на пътниците преди полета, или сходни системи със същите функционални възможности. Те включват информация като дата на резервация, издаване на билета, планирана/и дата/и на пътуването, имена на пътника, дата на раждане, адрес и координати за връзка, информация относно плащането, данни за пълния маршрут на предвиденото пътуване, пътническа агенция или пътнически агент, данни от самолетния билет, всички събрани предварителни данни за пътниците и др. Целта на събирането на данни е предотвратяване, разкриване и разследване на тероризъм и други тежки престъпления. \"Всички анализи и оценки недвусмислено сочат, че действията на организираната престъпност включват най-често международни пътувания, обикновено насочени към трафик на хора, наркотици или други незаконни стоки, а тероризмът има подчертано трансграничен характер и маршрутите на терористите преминават множество национални граници\", се казва в мотивите на вносителите. Извън изискванията на Директива е предвидено задължение за предоставяне на Националното звено и на данни за екипажа на полета. Превозвачите ще бъдат задължени за това, защото практиката сочела, че в извършването на тероризъм и трансгранични престъпления често участвали и членове на екипажа, аргументират се вносителите на измененията. Предвиден е и ред за защита на личните им данни. Прескачане на конкурсното начало за постъпване в ДАНС Покрай измененията, за които България е задължена заради влязлата в сила директива, вносителите на проекта обаче прокарват и други доста съществени промени. Ако парламентът одобри проекта, на държавните служители в МВР, Министерството на отбраната, службите за сигурност и обществен ред ще бъде дадена възможност да прескачат конкурсното начало и да започват работа в ДАНС само, ако искат и отговарят на изискванията за постъпване на държавна служба в агенцията. Ще е нужно само писменото съгласие на председателя на ДАНС и ръководителя на съответната служба. Подобно изключение се предвижда и за държавните служители в кое да е ведомство, назначени по реда на Закона за държавния служител. ДАНС ще може да отказва да предоставя данни за агентите си на прикритие В измененията е записано още, че ДАНС ще може да отказва да дава информация за свои служители на прикритие и за настоящи и минали свои сътрудници. Т.е. агенцията ще има право да отказва информация на парламента, прокуратурата, полицията и дори съда. Целта на мярката е - гарантиране на защитата на интересите, способите и средствата за придобиване на информация. Агентите на прикритие са различни от тези под прикритие. Първите работят в други ведомства, където може да са и на високи позиции, но винаги се използват за оперативни цели и информация. За разлика от служителите на ДАНС под прикритие, те не събират информация по Закона за специалните разузнавателни средства, която се ползва доказателство в съда, а се разпитват като анонимни свидетели.", "date": "2017.11.10", "title": "ДАНС ще назначава чиновници без конкурс и ще крие информация за агентите на прикритие, предвижда законопроект"}
{"url": "http://www.dnevnik.bg/biznes/online_trade/2017/11/10/3074267_prez_septemvri_bulgarite_turseha_da_kupiat_onlain/", "text": "Електроника, автомобили и авточасти и мода. Това са трите най-търсени категории в  olx.bg  през септември 2017г. Реалните потребители на платформата за покупки и продажби в България през този месец са 1 579 894. \"Дневник\" представя данните като част от съвместния проект за тенденциите в онлайн търговията  OLX география . Сред най-популярните категории остават и \"Спорт, книги и хоби\", следвани от стоките за дома и градината и тези за бебета и деца. В силната като интерес категория с автомобилите - през този месец влизат също каравани и лодки. Най-активни в търсенето на стоки и услуги са били потребителите в централната и североизточна част на страната – Пловдив, Стара Загора, Варна, Велико Търново и други (вижте  картата ). Във Враца и Габрово търсенето на автомобили и авточасти е сред най-високите (данните за всяка област се изчисляват на глава на населението), а в Търговище и Разград водят стоките от категория електроника. В края на лятото се увеличава и предлагането на работа през онлайн платформата. В сравнение с август публикуванитете обяви за работа нарастват повече от четири пъти, като броят им е 2 640. Наблюдава се и двоен ръст в предлагането на недвижими имоти, като обявите за цялята страна за периода са общо 5 096. Най-предлаганите стоки отговарят на търсенето и са в категориите Електроника (с 51 235 обяви), Автомобили и авточасти (38 840) и Мода (28 166).", "date": "2017.11.10", "title": "През септември българите търсеха да купят онлайн електроника и автомобили"}
{"url": "http://www.dnevnik.bg/ot_vas/novini_ot_vas/2017/11/10/3075195_obgaziavane_na_burgas_pri_tovarene_na_korab/", "text": "Неправилно товарене на кораб и обгазяване", "date": "2017.11.10", "title": "Обгазяване на Бургас при товарене на кораб"}
{"url": "http://www.dnevnik.bg/zelen/2017/11/10/3075129_kampaniiata_sreshtu_vuglishtata_na_maikul_blumburg_se/", "text": "Кампанията срещу въглищата, подкрепена от милиардера Майкъл Блумбърг, се разширява и излиза извън пределите на САЩ, съобщава \"Гардиън\". Основната цел на мащабната кампания е да се намалят опасните заплахи и последици от климатичните промени.  Блумбърг присъства на срещата на високо равнище за климата в Бон, Германия, където ръководи група от представители на американски щати, градове и бизнеси, които се ангажират с действия в САЩ, въпреки опозицията на президента Доналд Тръмп. От 2010 г. насам Майкъл Блумбърг – специален пратеник на ООН по климатичните промени и бивш кмет на Ню Йорк, финансира антивъглищната кампания в САЩ със 164 млн. долара. За това време над половината от националните централи, работещи с въглища, са били затворени. В четвъртък Блумбърг обяви нов план, на стойност от 50 млн. долара за разширяване на кампанията срещу въглищата вече и на територията на Европа, а в последствие и в останалите части на света. С тези средства ще се финансират мащабни кампании, нови проучвания на последиците от въглищата върху здравето, правни действия срещу въглищни централи, които нарушават законодателните ограничения на замърсяване. Изгарянето на въглища все още е причина за около 20% от всички въглеродни емисии в Европейския съюз, като Германия и Полша са най-големите замърсители. Инициативата \"Блумбърг\" има за цел да ускори постепенното премахване на въглищата, като се възползва от бързото намаляване на разходите за възобновяемата енергия и нарастващата обществена чувствителност към замърсяването на въздуха. \"Въглищата са най-големият замърсител\", посочва Блумбърг пред \"Гардиън\". Според него замяната на въглищата с други алтернативни горива, ще има осезаем ефект и за действията срещу промяна на климата.\" Замърсяването на въздуха, което причинява милиони случаи на преждевременна смърт всяка година по света, е още по-категоричен мотив за постепенното премахване на въглищата: \"Ако живеете близо до електроцентрала на въглища, продължителността на живота ви е значително по-кратка. Тази инициатива ще помогне за ускоряване на прогреса и спасяването на много животи, смята той.", "date": "2017.11.10", "title": "Кампанията срещу въглищата на Майкъл Блумбърг се разширява и в Европа"}
{"url": "http://www.dnevnik.bg/analizi/2017/11/10/3074036_za_seksualnite_posegatelstva_i_cennostite/", "text": "Тези дни се появиха немалко статии и мнения, които омаловажаваха сексуалните посегателства срещу жени. Една от по-коментираните  беше тази , в която тезата е грубо казано \"аз два пъти имах шанса да съм в положение да откажа и да не стана жертва, значи всички сте мрънкала\". Темата тръгна от разкритията за Харви Уайстийн (или както там се произнася), който се е възползвал от положението си на продуцент в отношенията си с млади актриси (ако мога да се изразя деликатно). Разбира се, немалка част от мъжката част от населението е склонна да подмине всички случаи на сексуални посегателства, разказани в станалия \"вайръл\" хештаг #MeТoo. Явно част и от женската, които (за щастие) не са ставали жертва на такива действия. А какви са те – ами всякакви, нежелани от жертвата действия със сексуален елемент. Ще се опитам да дам кратки отговори на някои от стандартните подмятания и риторични въпроси, в които темата се неглижира, игнорира или дори повдигащите я биват обвинявани, че \"то ако това е посегателство, така къде ще му излезе краят\".  Какво толкова е едно опипване / стискане / , нали не е изнасилване?  Номинално не е изнасилване, да. Но е възползване от позицията на по-силния за задоволяване на сексуални желания. Именно позицията на невъзможност за съпротива (срещу \"силния пол\") е това, което прави тези действия толкова проблемни. \"Какво толкова е\" не знам, но нека оставим жертвите да определят какво толкова е, не ние, които не сме били подложени на нещо такова. Имам едно може би нелепо сравнение, но ще го направя. Хора, чийто апартамент е бил обран, се чувстват ужасно. Не защото са им взели нещо (понякога почти нищо ценно не е взето), а защото някой е нарушил неприкосновеността на дома им. Разбил го е, омърсил го е, разпилял го, и вече обраният не се чувства комфортно в собствения си дом. Е, умножете това чувство по сто, защото става дума не за дом, а за тялото на жертвата.  Защо чак сега се сещат да кажат?  Защото дори сега, толкова години напред в социалното развитие, все още са посрещани с недоверие и обвинения (например, че \"са си го търсили\"). Освен това такова преживяване е травматично; нещо, което предпочиташ да забравиш; нещо, за което говоренето е трудно. Как отиваш и разказваш травматично преживяване, за което имаш опасения, че никой няма да ти повярва и даже може да има негативни ефекти върху теб?  Къде е границата? Не може ли да се натискат хора в дискотека?  Може, докато е доброволно. Да, под влияние на алкохола вероятно е по-трудно човек да разбере намеци на несъгласие, но \"като се напия ставам свиня\" не е никакво оправдание. Някой като се напие може да взема пушката и да почва да стреля. Границата в някои случаи наистина е трудно да се установи, но тези случаи според мен са сравнително малко.  Какво сега, да подписваме декларации за всеки флирт ли?  Залитането в крайности е грешно. Граничните случаи, в които е трудно да се определи съгласие, са малко, и няма нужда процесът да бъде бюрократизиран  Жените трябва да са по-силни психически, ако искат да имат равни права!  Психическата стабилност, т.е. възможността да се справиш с едно такова посегателство без то да ти се отрази и без да те травмира е спектър, а не само две точки \"мъж\" и \"жена\". Някои са по-чувствителни, други – не. Но това колко си чувствителен по никакъв начин не трябва да влияе върху това какви права имаш. Ако не се съгласим по този въпрос, имаме по-сериозен проблем.  Преувеличават, изобщо няма толкова много случаи  Дали е 50%, \"всяка трета жена\" или \"всяка пета\", разликата не е толкова съществена. На първо място, статистиката няма как да е напълно достоверна, защото много жени не си казват (защо – виж няколко отговора по-нагоре). Но дори и 5 процента да са – това пак е прекалено много. И трябва да посочим проблема, да четем за проблема, да знаем за него. За да не прекрачваме границата, и да не позволяваме прекрачването на границата да бъде \"нормално\". А всъщност, всеки познава поне по една жена, която е била жертва на сексуално посегателство (дори да не се е стигнало до насилие).  Някакви хора изнудват и разрушават кариерата на звезди със спорни истории от миналото  Когато излезеш и разкажеш история, не е изнудване. Изнудване е ако заплашиш да разкажеш историята, ако изнудваният не направи нещо в твоя полза. В тези случаи изнудването често е доказауемо (става с писма/съобщения, които могат да бъдат приложени като доказателства в съд). Вероятно има случаи, в които изнудвания отказва да даде исканото, но не му се занимава със съдебен процес, а изнудващия спира да блъфира и разказва историята. Но това са прекалено малка част от случаите. Всъщност, популярните личности, замесени в такива скандали са много малка част от случаите. Просто чуваме за тях, защото са известни.  С тия истории целят само да придобият популярност.  Ако ми кажете някой, който \"е станал известен като жертвата на Х\", може и да започнем да спорим по тая хипотеза. Но едва ли има такива случаи. Не на последно място, кой точно иска да стане известен с това, че някой го е използвал за сексуално удовлетворение?  Те в Африка и някои мюсюлмански държавни са по-зле  Е, и? В Саудитска Арабия убиват с камъни, ама това не значи, че е окей ние да убиваме с Итонг (че сме по-развити). Да, в развитите общества жените имат значително повече права и са в много по-добра позиция отколкото в (част от) ислямския свят и в държави от третия свят. Но това не значи, че няма проблеми.  Не се ли превръщат тези скандали в лов на вещици?  Това винаги е риск. Махалото да отиде в другата посока; покрай сухото да изгори и суровото. Затова не трябва да оставяме нагнетяването на такова напрежение, което да избухне по определен повод. Може би Дъстин Хофман просто има вулгарен език, може би някой друг е имал зле изразени романтични намерения. Но може и да е унижаване от позиция на силния. Може да е сексуално посегателство. Да, социалните мрежи имат способността да заклеймяват прибързано, да демонизират. Но това е друг проблем (че трябва да се научим да ползваме технологиите не като средство за избиване на комплексите си, а за по-удобна комуникация).  Това ли е най-големият проблем?  Няма най-голям проблем. Има множество проблеми, често свързани помежду си, които с времето трябва да решаваме, движени от споделени ценности. Като ги решим, ще живеем по-добре. Като решим един конкретен, ще помогнем за решаването на няколко други. И така нататък. Проблемът съществува. Проблемът не е малък и много жени биват травмирани, което се отразява и на самочувствието им, и на много други аспекти от живота им. Да, понякога дори от едно по-грубо опипване, когато знаят, че не могат нищо да направят. Всяка история е различна, всяка психика е специфична, но общото е, че все още твърде много мъже се чувстват безнаказани да се възползват от положението си (дали на физическа сила, дали на висока позиция). И самият факт, че изобщо водим спорове за това дали \"не се правят на ощипани\", показва, че проблемът продължава да го има. А той е, че изглежда все още нямаме базовата ценност, че чуждото тяло е неприкосновено.", "date": "2017.11.10", "title": "За сексуалните посегателства и ценностите"}
{"url": "http://www.dnevnik.bg/bulgaria/2017/11/10/3075219_nito_edna_obshtina_ne_e_poiskala_da_integrira_bejanci/", "text": "В Държавната агенция за бежанците (ДАБ) не е постъпило нито едно заявление от община, която иска да сключи споразумение за интеграция на чужденци, търсещи закрила. Това се разбира от отговор на агенцията на въпрос на \"Дневник\". През юли  правителството прие  нови правила за интеграция на бежанци, които предвиждат кметовете да решават дали да се включат в интеграционната програма. Ако поискат, те подават заявление до Държавната агенция за бежанците, в което посочват с колко бежанци желаят да сключат споразумение, както и информация за предвидените от общината мерки за интеграция. Чужденците желаещи да се възползват от програмите за интеграция трябва да заявят това по време на кандидатстване за статут или до 14 дни след получаването му. Повече за това какви правила бяха разписани прочетете  тук. До приемането на нова наредба се стигна, след като предишните правила бяха отменени от  служебното правителство  по искане на президента Румен Радев. Повод станаха отказа на Елин Пелин да регистрира семейство, получило статут, както и други случаи.", "date": "2017.11.10", "title": "Нито една община не е поискала да интегрира бежанци"}
{"url": "http://www.dnevnik.bg/kultura/2017/11/10/3075274_hristo_petkov_aktyor_vse_oshte_ne_sme_preodoleli/", "text": "- В тази чета се спазва йерархия и е ясно, че Димитър Общи е главатарят. Когато него го няма, функциите му се поемат от Шумненеца. И в момента, в който вече се знае за обира и започват да ни търсят, на плещите на този герой пада огромна отговорност. Мисля, че се получи - има израстване в абсолютно всички герои, не само визуално, но и ментално. Периодът на снимките бе доста дълъг - 9 месеца, и те се променяха заедно с нас. Иначе според книгата Тодор Шумненеца има само четири пръста на ръката си, защото е изгубил един на комар. Ние решихме да не възпроизвеждаме този трудоемък детайл, но го приех като знак за характера му: че е малко хазартен тип, че е онзи, който казва: няма да бягаме, тука ще останем, ще се бием - защо ги мъкнем тия оръжия толкова време? Този конфликт съществува и според мен е спазен добър тон. Подходът към образа на Левски много ми хареса: той ли е, не е ли той в онази сцена - образът му остава обвит в мистерия. - Предпочитам да не се замесвам в политически конфликти и да не задълбавам кой е европеец и кой не. Но е плюс на филма, че същите конфликти стоят и сега. Той звучи съвременно, независимо че става въпрос за Възраждането. Защото когато започнахме да го снимаме, ни казаха - пак ли филм за турците, пак ли тая тема... Каква тема? Хората ходят на психиатър, за да се изчистят от неща, които ги тревожат. Според мене българите и до ден днешен не са се изчистили от този момент от историята, за да могат да погледнат напред. Докато е така, винаги ще сме зависими от по-големи сили, дали ще е Европа, Русия или Америка. Не знаем мястото си в Европа и не сме наясно със собствените си проблеми. Преди няколко дни бях в Сърбия и ми направи впечатление, че колкото и да им е сложно политически, икономически и всякак, имат мислене на по-свободни хора, отколкото сме ние. - Да, успях, между другото. Това, което Филип  каза - че се чувства като друг човек, важи и за мен, а мисля и за всички. Започнах да виждам киното като съвсем друг тип изкуство, в което можеш да се потопиш - както в театъра, но по друг начин. Това, че снимахме хронологично промени мисленето ми за киното, защото успях да видя как героят може да се промени, без кой знае колко да го мислиш. В театъра много често си репетираш у вас, учиш си текста. В киното, поне аз гледам никога да не си науча текста докрай, за да може моментът да се получи по време на снимки. Това, че бяхме толкова дни заедно, че сме работили до 4 през нощта, а на другата сутрин сме станали в 6.30, за да ходим един час до локацията, където се оказва, че не можем да снимаме заради силния вятър - тези преживявания няма как да не се отразят на екран. Страшен късметлия се чувствам, че ме избраха за този филм и се срещнах с целия екип. Бях чел книгата преди Виктор да ме покани и когато това стана, бях много радостен. Аз съм играл в театъра Бенковски, гледал съм всичките филми - \"Мера според мера\", \"Време разделно\"... Трябваше да прочета и още доста неща. Не знам дали се е променило отношението ми към епохата, защото винаги съм я свързвал с борба за свобода, не с робство. - В този тип изкуство ти си длъжен да защитиш героя си, независимо какво прави. Впрочем вчера, когато гледах филма като зрител  , усетих как той ти става изключително симпатичен. Има моменти, когато го няма и усещаш как публиката се радва, когато се върне на екран. Затова е толкова силен шамарът накрая. - Нямам представа, това са дела на по-високо равнище, в които Шумненеца едва ли би се забъркал... Но се надявам да е било желание за помирение.", "date": "2017.11.10", "title": "Христо Петков, актьор: Все още не сме преодолели проблемите си от Възраждането"}
{"url": "http://www.dnevnik.bg/sport/2017/11/10/3074160_fotogaleriia_pametnite_momenti_ot_nai-silniia_sezon_na/", "text": "Годината остава незабравима за Григор Димитров, който направи най-силния си сезон и стигна до рекордното шесто място в световната ранглиста. Кулминацията в него ще е първото му участие във финалите на АТП в Лондон, които ще се проведат от 12 до 19 ноември.", "date": "2017.11.10", "title": "Фотогалерия: Паметните моменти от най-силния сезон на Григор Димитров"}
{"url": "http://www.dnevnik.bg/razvlechenie/2017/11/10/3075313_shte_se_snima_nova_trilogiia_po_galakticheskata_saga/", "text": "Епичната космическа филмова сага \"Междузвездни войни\", която вече 4 десетилетия вълнува милиони зрители по цял свят, ще бъде продължена с нова трилогия, в която познатите досега сюжетни линии, заложени от нейния основател режисьора Джордж Лукас, ще бъдат значително разширени, обяви снощи компания \"Уолт Дисни\".  В разговор с инвеститори шефът на компанията Боб Айгър обяви новия грандиозен филмов проект, който се очаква да донесе огромни приходи на компанията и да заздрави разклатеното й положение, съобщава БТА. Новата филмова трилогия е възложена на 43-годишния режисьор Райън Джонсън, който създаде и последния, осми досега филм от поредицата - \"Последният джедаи\", който  очаква премиера през декември .  Така младият режисьор ще се затвърди като новото лице на знаменитата филмова сага. Той възнамерява да въведе нови герои и нови, неизследвани досега части от далечната галактика, надхвърляйки рамките на историите на главния герой Люк Скайуокър. Негов партньор ще бъде продуцентът Рам Бергман.  \"Уолт Дисни\" купи основаната от Лукас компания \"Лукасфилм\", която владее правата върху \"Междузвездни войни\", през октомври 2012 г., за над 4 млрд. долара. Скоро след това бе обявено създаването на нова кинотрилогия по галактическата одисея на Скайуокър. Тя започна със седмия епизод - \"Силата се пробужда\" (с режисьор Джей Ейбръмс), излязъл на екран през 2015 г. Тогава компанията обяви, че ще пуска по един филм от сагата всяка година. Деветият епизод, който още няма окончателно название, е планиран за 2019 г.  След това ще започне новата, обявена днес трилогия, чийто сценарий Джонсън сам ще напише. Уверени сме, че той \"ще направи удивителни неща, започвайки новата трилогия на чисто\", заяви президентката на \"Лукасфилм\" Катлийн Кенеди, цитирана от агенция \"Ройтерс\".  Компанията \"Уолт Дисни\" освен това снима сериал-антология от три отделни филма по сюжети от \"Междузвездни войни\", излизащи извън сагата за Люк Скайуокър. Първият се появи още през 2016 г. - \"Мошеник номер едно\" с режисьор Гарет Едуардс. Вторият - \"Хан Соло\" (с режисьори Фил Лорд и Кристофър Милър) се снима в момента и трябва да излезе на екран догодина. Двата филма продължават историята на чаровния контрабандист Хан Соло, великолепно изпълнен от Харисън Форд още в началото на киноепопеята. ", "date": "2017.11.10", "title": "Ще се снима нова трилогия по галактическата сага \"Междузвездни войни\""}
{"url": "http://www.dnevnik.bg/sviat/2017/11/10/3075236_ispaniia_ni_ograbva_i_drugi_katalunski_tezi_za/", "text": "\"Дневник\" препечатва - с малки съкращения и в две части - списък с теории, отстоявани от привържениците на независимостта в Каталуня, които според изданието не отговарят на историческата, икономическа и социална реалност. Текстът, със заглавие \"Митове и реалност на каузата за независимост: Референдумът на 1 октомври и 10 твърдения, които крепят исканията за отделяне, а не са верни\" е публикуван на 24 септември - дни преди референдума, който изостри кризата между Мадрид и Барселона. И след вота обаче тезите продължават да се повтарят и да стават предмет на спорове между поддръжници и противници на независимостта. В българския превод са оставени повечето хипервръзки от оригинала, които са към публикации и документи на испански или каталунски. 1. Войната от 1714 г. е \"за отделяне\" Според привържениците на независимостта войната за наследяването (sucesión) на испанската корона в началото на 18 в. всъщност е война за \"отделяне\" (secesión) на Каталуня от Испания. Според наратива на поддръжниците на независимостта един демократичен и независим народ е \"завладян, а свободите му са отнети.\" За разлика от американския народ, който през 1773 г. се освобождава от британското колониално робство. Не е така. При смъртта на Карлос Втори през 1700 г., без да има наследник, започва европейската битка за короната на Испания. Двамата кандидати са Фелипе Пети Бурбонски (внук на Луи Четиринадесети) и ерцхерцог Карл, владетелят на Хабсбургите. Бурбоните търсят континентална хегемония и искат да съюзят Испания и Франция, а (Хабсбургите и) поддръжниците на австрийците разчитат на помощта на Великобритания и Ниските земи. На практика това е война за различни визии за бъдещето на Европа - между либерализъм и протекционизъм, между търговската буржоазия и земевладелците, протоконфедерализма на Виена и абсолютната централизация на \"Краля слънце\". Тези разделителни линии намират поддръжници в различни части на полуострова. Макар да става дума за краткокрайни и промениви съюзи, кралство Кастиля действа в по-голям унисон с французите, а Княжество Каталуня - с отбора на Австрия. В началото обаче каталунците посрещат Бурбоните с ентусиазъм, както разказва историкът Жоаким Албареда  в труд от 1700 г.  Всъщност пред каталунския (парламент), който се събира през 1701 г. за пръв път от 1599-а - от един век! (което показва, че системата не е функционирала много интензивно), Фелипе дава на Барселона привилегии в морската търговия и превозите до Америка и други търговски свободи. Тласкани от антифренския синдром от скорошната, фрустрираща, анексия към Франция (между 1640 г., когато некомпетентният \"президент\" Пау Кларис поверява княжеството на Луи XIII, и 1652 г., когато, измамени от Париж, се връщат при испанската корона); тласкани от навлизането на френски стоки и от някои деспотични мерки на вицекраля, каталунците въпреки това застават на страната на ерцхерцога, които ги изоставя, за да отиде във Виена и да се короняса като император. Редом с гражданската война се отприщва и международна: франкофили срещу австрофили. А в самата гражданска война има още една отделна гражданска война: индустриалните и образовани класи, най-нисшите слоеве на гилдиите, бунтовници австрофили застават едни срещу други. Така войната не е между една нация и друга, нито за независимост, нито за отделяне, нито патриотична. Старите каталунски закони се използват и от двете страни като девиз или претекст, който може да се промени. Тя носи нещастия, но не унищожава Княжеството. Краят на войната изстрелва Каталуня към икономическата революция: първо земеделско-търговска и после  протоиндустриална . 2. Конституцията е враждебно настроена към каталунците Привържениците на независимостта твърдят, че трябва да се преодолее  Конституцията от 1978 г. , тъй като е враждебно настроена към каталунците. Те се уповават на 1.9 милиона гласа за партии, подкрепящи независимостта (коалицията \"Заедно за \"да\"\" и Кандидатурата за народно единство) на регионалните избори през 2015 г.: 47.7% от гласувалите. Конституцията обаче получава подкрепата на 2.7 милиона каталунци, 91.09% от гласувалите на конституционния референдум на 6 декември 1978 г (близо два пъти колкото гласовете за партиите на независимостта), два процентни пункта над средното ниво за страната. Отхвърлят я 4.26%, сравнено със средното 7.89%, с участие от 67.91%. Заедно с Андалусия това е областта, дала най-силна подкрепа на Конституцията. Така е очевидно, че излизането отвъд сегашната конституционна рамка би изисквало най-малкото мнозинство, съизмеримо с тогавашното. Сигурното е, че Конституцията от 1978 г. не е тази на \"враждебна\" на каталунците държава. Организацията ѝ е типична за силно децентрализирана държава. За разлика от Франция и Италия, които са силно централизирани, Испания ползва модела на Германия, който е федерален по същество. Така чл. 2 от нея \"признава и гарантира правото на автономия на националностите и регионите,\" които я съсредоточават и солидарността между всички тях. Конституцията се признава като закона на каталунците заради влиянието на каталунските делегати а и заради екипите, с които работят - центристи и социалисти. А и защото концепцията и организацията на автономните  области  произтича както от работата на Каталуня по автономията ѝ в онзи момент, колкото и тази през 30-те години, в конституцията на Каталунската република от 1931 г. и Статута от 1932 г., които в голяма степен вдъхновиха текстовете от 1978 и 1979 г. Системата, наричана сега от някои с пренебрежение \"режим на 1978 г.\", основана на тази конституция, направи възможно невиждано и исторически непознато досега участие на каталунците в ориентацията на испанската политика, с активно присъствие в Конгреса и Сената и неизброими публични институции. Направиха го преди всичко с най-големите си партии: социалистите от PSC (Партията на каталунските социалисти) имат значима роля в няколко правителства от 1982 г., националистите (CiU, коалицията, оглавявана от бившия каталунски премиер Артур Мас - бел. ред.), тогава умерени, допълваха почти всички парламентарни мнозинства, гласуваха почти всички важни закони и бяха фактор и в правителства на Народната партия, и на социалистите. 3. Автономията се провали Поддръжниците на независимостта казват, че близо 40 години на самоуправление показват провал, има процес на \"задушаване\" на автономията и на повторна централизация и че затова трябва да се надхвърли автономията и да се върви към независимост. След създаването на Конституцията, (каталунският)  Статут от 1979 г.  установява система на самоуправление без еквивалент в историята на Испания. Официалният характер и употребата като основен език на каталунския позволиха възвръщането на автономията; тя се увеличи и в споделената отговорност и събирането на данъци (въпреки че националистите отхвърляха в началото на демокрацията системата на разпределяне на данъчните приходи, използвана за Страната на баските); управляваха се основните компетенции на държавата на благоденствието образоватието и здравеопазването, и те се разшириха с други като затвор и полиция. А в още по-децентрализиращия Статут от 2006 г. допълнително се задълбочи самоуправлението. Дори и след като Конституционният съд го сви драстично с оспорвано решение от 2010 г. (отказвайки нови фискални и съдебни правомощия и самоопределянето на Каталуня като \"нация\" - бел. ред.) по искане на (управляващата сега и тогавашна опозиция) Народната партия и отключи възприятието за затруднетото вписване на каталунското в испанското и навлязлата във възход националистическа политика, която счете за мъртъв заложения в основите конституционен пакт. Същевременно някои от онези, които твърдят, че най-много съжаляват за загубата на Статута, като Каталунската републиканска левица (ERC, партията на уволнения вицепремиер Ориол Жункерас - бел. ред.), водиха кампания срещу (ревизирана версия на Статута) и искаха да се гласува с \"не\" на референдума за приемането му през 2006 г. Във всеки случай размерът на разочарованието беше по-голям, отколкото беше \"подрязването\" на текста: премахване на един член и съкращения в още тринадесет, както и повторно тълкуване на много други. Качествените последици от това бяха по-големи от количествените: блокира се исканата деконцентрация на съдебната власт и се спряха важни финансови правомощия и символични аспекти. В Каталуня логично се възприе като оскърбление фактът, че съдът надделява над народната воля, изразена в Конгреса и в референдума преди присъдата. Въпреки тези неуспехи и един куп повторно централизиращи закони, въведени от 2012 г. от Народната партия, нивото на достигнатото самоуправление в Испания (и особено в Каталуня) няма как да бъде пренебрегнато. Обратно - макар и да има място за подобрения, това ниво е изключително в международен сравнителен план: Испания е седмата страна в Организацията за икономическо сътрудничество и развитие (ОССЕ) според критерия на  децентрализация  на фискална власт, а между 1995 и 2004 г. е първа по интензитет на децентрализация. 4. Испания е авторитарна държава Испания е напреднала демокрация, която се радва на най-високо ниво на свободи и уважение към индивидуалните и колективните права. Това удостоверяват всички международни институции, от които страната е част, както и всички изследователски центрове, оценявагщи качеството на демокрацията. Испания е подписала всички конвенции за човешките права и политическите свободи в системата на Организацията на обединените нации, член на Съвета на Европа и конвенциите му за защита на права. Също така е член на ЕС и е подписал Хартата на основните права на ЕС. Националното законодателство е съобразено с отсъждания на съда в Страсбург и този в Люксембург. Случаите на Унгария и Полша показват, че страните от ЕС са подложени на стриктен режим на наблюдение от европейските институции, за да се засече всяко отклонение от нормите на поведение във властта, нарушаване на пава или атаки срещу свободите или разделението на властите. Нито правителството на Барселона, нито друга организация, подкрепяща независимостта, са прибегнали до някоя от тези международни инстанции, за да изобличат нарушение на права, нито испанската държава е възприемана като нарушител или осъждана заради такива нарушения, в или извън страната. \"Фрийдъм хаус\" дава на Испания най-високия резултат в частта за политически и граждански права: 95/100, същия резултат, като на Германия. Според списание Economist страната получава 8.3 от 10 в индекса му за демокрация - резултат между тези на Франция (7.92) и Германия (8.6).  Проектът Politi IV , който измерва авторитаризма и еволюцията на демокрацията (10) от 1982 г. насам. Нещо повече: в доклада си от 2017 г. за човешките права организацията Human Righrs Watch дори не споменава въпросното потискане на права в Каталуня, нито споменава Каталуня като специфичен проблем. И макар Върховният комисариат за правата на малцинствата към Организацията за сигурност и сътрудничество в Европа да е предупредил за проблем с ромите в последния си доклад, и в този текст, нито в  доклада  му за лингвистичните права се осъжда ситуацията в Испания. 5. Испания ни ограбва Тази идея влиза в обращение по време на правителството на Артур Мас през 2012 г. То публикува изчисления, според които Каталуня дава 16.409 милиарда евро в общия бюджет. Предполагаемото ограбване с 8.4% от БВП на Каталуня е лансирано преди това от бившия премиер Жорди Пужол: \"Да се плащат около 9% от БВП заради концепцията за солидарност, а често и повече, се превръща в грабеж, който силно вреди на Каталуня и хората ѝ.\" Това изчисление е безумие. Националистическото изследване от 1994 г., което първо подхвърли идеята за \"грабеж\", изчисляваше текущата сметка като дефицит от 7.56% от БВП, от които 2.44 процентни пункта са \"оправдани\" от приноса към солидарността между регионите (автономните области - бел. ред.). Трудът на Жорди Понс и Рамон Тремоса говореше за излишния дефицит от мако повече от 5 пункта, а не 9. Числа, които не са толкова далечни на дефицитите в най-проспериращите региони на федералните страни - средно 3.85%. В действителност каталунските националисти защитиха предложението си за фискален пакт по модел на баските - с квота за солидарност от 4% от БВП (в някои версии 2%). Тогава излишният дефицит не би бил осем пункта, а четири. В пропагандата обаче винаги се използваха 16.409 милиарда евро (8.4% от БВП). Икономистът Антони Сабалса, в  книгата  си (\"Икономика на многонационална Испания\"), изчислява, че ако във времена на щедро харчене каталунският дефицит е около 8, във времена на криза е много по-малък и дори се превръща в излишък. По подобен начин Жозеп Борел (бившият председател на Европарламента) и Жоан Лораш, в книгата си \"Сметките и приказките на независимостта\", отразяват оценки на (правителството в Барселона), според които дисбалансът за Каталуня достига през 2015 г. едва 3.228 милиарда евро: 1.6% от БВП. Така, след като се превръща в \"официална истина на процеса\", треската заради мита за изгубените 16.46 милиарда евро отслабваше в средите с по-висока икономическа култура. В действителност има известен консенсус за това, че Каталуня допринася според способностите и богатството си, както трябва, но получава много по-малко инвестиции от подходящите за тежестта на нейния БВП и на населението ѝ. От 2011 до 2015 г. държавните инвестиции в бюджета за цяла Испания спадат с 36.6%, при 57.9% в Каталуня. Това е един от по-точните начини да се поправят дисфункциите - не грабежът, за който се говори - в сегашната ситуация. При всички положения обаче официалният фискален баланс на Мадрид за 2014 г. показва, че Каталуня не е първа по нетен принос към бюджета, а втората - след Мадрид. Стига тези нива да не задушават ръста в най-проспериращите райони, по-големият нетен принос е свързан с принципа на прогресивността по система, подобна на индивидуалното данъчно облагане. Освен това фискалният дефицит се балансира от търговския излишък: това се случва в ЕС, между севера и юга. Когато \"нетните платци\" от Европа се разбунтуваха и поискаха да плащат по-малко в общия бюджет, каталунските власти не се опитаха да се присъединят към каузата им. А ставаше дума за същото нещо!", "date": "2017.11.10", "title": "\"Испания ни ограбва\" и други каталунски тези за независимостта"}
{"url": "http://www.dnevnik.bg/bulgaria/2017/11/10/3075323_produljava_izdirvaneto_na_izvurshitelite_na_obira_na/", "text": "Продължава  издирването на извършителите на вчерашния обир на банкомат  в Сапарева баня. Полицията ги преследва по земя и въздух, съобщи Би Ти Ви. Един човек беше задържан, но трима успяха да избягат и са обявени за общодържавно издирване. Красимир Йорданов, Кирил Микев и Тодор Богданов са имената им. МВР моли гражданите за съдействие на телефон 112 или в най-близкото полицейско управление. Има вероятност тримата да са въоръжени.  На пътя до пернишкото село Боснек обаче ги чака блокада. За да избегнат сблъсък с баретите, бандитите се хвърлят с колата с парите в дере и бягат пеша. В Европа банкомати не се разбиват Като няма кой да вземе мерки това престъпление да е затруднено, нормално е да има интерес към разбиване на банкомати. Собствениците трябва да вземат мерки. Въпросът е да има желание за спазване на правилата. Това каза в ефира на БНТ Маноил Манев, член на комисията по вътрешна сигурност и обществен ред. По думите му реално материално губещи от това престъпление няма, банките са застраховани, застрахователите пък възстановяват средствата си от вноските. \"Сеизмични датчици могат да решат проблема, при разбиване парите от банкомат могат да станат неизползваеми. В Европа тези обири на практика не се прилагат, тъй като вече са взети мерки\", коментира Манев. Той обяви, че се подготвят законови промени за охранителни изисквания, които ще паднат върху плещите на охранителните фирми, но пък те ще могат да предявяват финансови претенции към собствениците.", "date": "2017.11.10", "title": "Продължава издирването на извършителите на обира на банкомат"}
{"url": "http://www.dnevnik.bg/evropa/razshiriavane/2017/11/10/3075322_makedoniia_iska_da_se_kachi_na_vlaka_za_es_zaedno_s/", "text": "Македония \"ще се опита да се качи на влака за Европейския съюз\" заедно с Черна гора и Сърбия. Това заяви македонският външен министър Никола Димитров по време на пресконференция след среща с черногорския си колега Сърджан Дарманович, предадоха БТА и македонската телевизия Телма. Министърът каза, че Македония ще направи всичко възможно да навакса изостаналите реформи и да стане членка на ЕС заедно с тях. Димитров подчерта, че ще бъде много хубаво, ако има \"надпревара\" за реформите в региона като тази за визовата либерализация, с ясни условия и еднакви критерии за всички страни. Дарманович от своя страна каза, че Черна гора се застъпва за идеята всички страни кандидатки за членство в ЕС, включително и Македония, да ускорят темповете на европейска интеграция. Той добави, че за него е насърчаващо  изявлението на председателя на Европейската комисия Жан-Клод Юнкер , че до 2025 г. Черна гора и Сърбия ще станат част от ЕС. В рамките на посещението си в Македония Дарманович се срещна днес и с президента Георге Иванов, с премиера Зоран Заев и с председателя на парламента Талат Джафери.", "date": "2017.11.10", "title": "Македония иска \"да се качи на влака за ЕС\" заедно с Черна гора и Сърбия"}
{"url": "http://www.dnevnik.bg/na_put/2017/11/10/3074490_trip_advaizur_veche_markira_hotelite_s_opasnost_ot/", "text": "Трип адвайзър\" (Trip Advisor) - порталът, който събира и обобщава впечатленията на туристите за хотели, заведения и забележителности, въвежда нова услуга за потребителите - специален знак - предупреждение за местата, на които някой е преживял сексуално насилие или други неприятности. Предупрежденията са за проблеми със здравето, безопасността и дискриминацията и се основават на съобщения в медиите и на коментари на потребители, съобщи говорителят Кевин Картър, цитиран от \"Ню Йорк таймс\". Предвижда се маркерите да остават в мрежата за три месеца, след което ще бъдат премахвани. Ако междувременно постъпят нови оплаквания, срокът може да бъде удължен. Целта не е \"наказание\" за обекта, а информираност на потребителите. Дали да поставя или не знакът за опасност ще решава специален екип комитет от служители, поясни той. Съществуването на \"Трип адвайзър\" се основава на потребителските оценки - автентично съдържание, зад което стоят реални преживявания на хора, които са видели, опитали и споделили по собствено желание с останалите впечатленията си от дадено място. С 390 милиона уникални посетители средно на месец и повече от 465 милиона публикувани мнения туристическият портал е най-голямата онлайн общност от пътешественици в света. Редовно компанията изготвя класации на най-добрите хотели, ресторанти, плажове, транспортни компании, основани изцяло на оценките на клиентите им.", "date": "2017.11.10", "title": "\"Трип адвайзър\" вече маркира хотелите с опасност от сексуално насилие"}
{"url": "http://www.dnevnik.bg/sport/2017/11/10/3074178_grigor_dimitrov_sreshtu_ostanalite_v_london_infografika/", "text": "Григор Димитров влиза с отрицателен баланс срещу шестима от останалите седем участници във  финалите на АТП в Лондон . Българският тенисист, за когото това ще бъде дебют в турнира, има най-лошите показатели в директните мачове измежду всички участници. Димитров е спечелил осем от 35-те си двубоя срещу Рафаел Надал, Роджър Федерер, Александър Зверев, Доминик Тийм, Марин Чилич, Давид Гофен и Джак Сок. Единственият, срещу когото българинът има положителен баланс, е Гофен - три победи от четири срещи. Белгиецът е един от  съперниците на Димитров в груповата фаза . Останалите са световният №1 Надал и Тийм. Българинът има една победа и десет загуби срещу испанеца, а срещу австриеца е спечелил веднъж от три опита. С оглед представянето на Димитров през сезона обаче ситуацията далеч не е толкова тежка, колкото показва общият му баланс. През този сезон българинът игра с всеки един от съперниците си в група \"Пийт Сампрас\". Той направи три зрелищни мача с Надал, всеки един от които стигна до решаващ трети или пети сет. Двамата изиграха епичен полуфинал на Australian Open, спечелен от испанеца с 6:3, 5:7, 7:6 (5), 6:7 (4), 6:4. Другите им две срещи бяха през октомври в рамките на седмица - в полуфиналите в Пекин (6:3, 4:6, 6:1) и в четвъртфиналите в Шанхай (6:4, 6:7, 6:3). Tри бяха и мачовете между Димитров и Гофен. Първият беше на четвъртфиналите в Австралия, когато българинът постигна убедителен успех с 6:3, 6:2, 6:4. Десетина дни по-късно двамата се срещнаха във финала на турнира в София, спечелен от Димитров със 7:5, 6:4. На следващия турнир от календара - в Ротердам, белгиецът победи българина в четвъртфиналите с 6:4, 1:6, 6:3. Димитров и Тийм си размениха по една победа през 2017 г. Българинът се наложи с 6:3, 4:6, 6:3 в четвъртфиналите в Бризбейн, а австриецът спечели с 4:6, 6:4, 7:6 (9) в осминафиналите на мастърса в Мадрид. По отношение на директните мачове Надал е далеч пред всички участници в Лондон. Лидерът в световната ранглиста има положителен баланс срещу всеки един от останалите финалисти.  Надал е спечелил 52 от 71 мача срещу Федерер, Зверев, Тийм, Чилич, Димитров, Гофен и Сок. Федерер (40 - 28) и Тийм (16 - 15) са другите двама тенисисти, които имат повече спечелени, отколкото загубени мачове срещу съперниците в Лондон. Когато обаче става въпрос за директните мачове на турнири в зала, Федерер е абсолютен хегемон. 36-годишният швейцарец има 12 победи от 13 мача в зала срещу останалите участници в Лондон. Нито един от другите няма положителен баланс. Тийм е с две победи и две загуби, а Димитров и Надал имат по четири спечелени от девет изиграни срещи. Общият баланс от мачовете в зала през тази година също фаворизира Федерер. Швейцарецът е спечелил всеки един от петте си двубоя на закрито през 2017 г. Надал също няма поражение, но е изиграл само два мача в зала. Те дойдоха на мастърса в Париж, от който испанецът се оттегли заради контузия. Димитров е сред най-силно представящите си играчи в зала през 2017 г. Той има десет победи в 13-те си мача на закрито този сезон. Другите двама с много добър баланс са Гофен (17 победи от 23 мача) и Сок (9 победи от 11 мача), който хвана последния влак за Лондон след титлата от мастърса в Париж.", "date": "2017.11.10", "title": "Григор Димитров срещу останалите в Лондон (инфографика)"}
{"url": "http://www.dnevnik.bg/razvlechenie/2017/11/10/3075325_stivun_segal_e_poredniiat_aktyor_obvinen_v_seksualen/", "text": "Екшън звездата от 80-те и 90-те години Стивън Сегал стана поредният актьор, обвинен в сексуален тормоз. В рамките на няколко часа, той получи удари от три свои колежки. Първо актрисата Джулиан Маргулис обяви, че през 1989 година била поканена на среща в хотелска стая за кастинг. Пристигайки на мястото, там бил само Сегал, който демонстративно носел на кръста си пистолет. Тя побързала да избяга от стаята. Последва съобщение в \"Туитър\" от актрисата Порша де Роси, че докато са работили по общ проект, на който Сегал бил и продуцент, тя посетила офиса му. Там Сегал казал, че за успеха на филма е важно да си личи, че между двамата има силно привличане. След, което бутнал де Роси да седне и си свалил панталоните. Актрисата обаче успяла да избяга и се обадила на агента си, която само отбелязала, че Сегал не е от типажа, по който Порша де Роси си пада. Както е известно актрисата е хомосексуална и е омъжена за телевизионната водеща Елън ДеДженерис, чиято фамилия прие. ДеДженерис сподели туита на Порша де Роси сред своите 75 млн. последователи с бележката, че е горда със своята съпруга. Няколко часа по-късно и Джени Маккарти припомни свое неприятно преживяване със Сегал, за което е разказвала още през 1998 година. Случката станала през 1995 година, при кастинг за филма \"Под обсада\" 2. В стаята за кастинги били само Маккарти и Сегал, който по това време е и продуцент на лентата. Актьорът поискал от претендентката за ролята да седне до него на дивана, но тя отказала. Тогава Сегал подхвърлил, че във филма има голи сцени и той няма как да прецени дали Маккарти е подходяща, докато тя е с дрехи. Актрисата отвърнала, че спецално е разговаряла с агента си, която я уверила, че в тази роля няма голи сцени. Сегал обаче отбелязъл, че говори за голота, когато камерата не работи и настоял да се съблече. Маккарти за пореден път настояла просто да си прочете репликите, като коментарът бил \"Е, поне гърдите си няма ли да ми покажеш\". Ядосана актрисата му изкрещяла да си купи нейното видео за \"Плейбой\" и напуснала стаята. В последствие обаче била застигната от Сегал, който я предупредил да не казва на никого за случката. Стивът Сегал, който в момента е на 65 години, до момента не е коментира обвиненията. През миналата година той влезе в светлината на прожекторите, заради полученото руско гражданство от президента Владимир Путин. Вълната от сигнали за сексуален тормоз тръгна преди месец с обвинение срещу  продуцента Харви Уайнстийн . Последваха обвинения срещу  Кевин Спейси ,  Дъстин Хофман , режисьора  Ларс фон Триер .", "date": "2017.11.10", "title": "Стивън Сегал е поредният актьор обвинен в сексуален тормоз"}
{"url": "http://www.dnevnik.bg/evropa/2017/11/10/3075336_polsha_iska_es_v_koito_hristiianstvoto_ne_e_cenzurirano/", "text": "Полша иска да бъде сигурна, че християнските традиции не са подложени на \"идеологическа цензура\" в Европейския съюз. Това заяви полският премиер Беата Шидло пред 15-ия Форум за външна политика, организиран от Полския институт по международни въпроси, предаде \"Ройтерс\". Полша и Унгария отказаха да приемат дошлите по определените квоти след 2015 г. мигранти от Сирия и от други страни с оправданието, че мюсюлманските имигранти са заплаха за националната им сигурност и стабилност, припомня агенцията. Евроскептичната партия на Шидло \"Право и справедливост\" опитва да привлече най-консервативните прослойки сред предимно католическото полско общество. По време на реч за външната политика Шидло отбеляза, че християните в Европа не трябва да се чувстват неудобно или да бъдат засрамени от своята вяра и традиции. \"Ние подкрепяме (един ЕС), в който християнските традиции не са обект на идеологическа цензура\", подчерта премиерът. Според социологически проучвания в Полша, една от най-хомогенните в етническо и религиозно отношение страни в Европа, около три четвърти от поляците са против приемането на бежанци. Освен че отхвърля квотите, правителството влезе в конфронтация с Европейската комисия заради политики, които според Брюксел подкопават демокрацията и правовия ред. Според Шидло страни като Полша трябва да участват в по-голяма степен във взимането на решения в ЕС. \"Европейският принцип за зачитане на правата на гражданите ще добие съдържание едва когато дебатът за бъдещето на ЕС се води с участието на всички засегнати, а не само на три или четири столици\", настоя тя. Проучвания показват, че до 80% от поляците подкрепят еврочленството, въпреки че много от тях са против задълбочаването на интеграцията в ЕС и влизането в еврозоната. Шидло повтори, че Полша ще остане в ЕС, но допълни, че растящият евроскептицизъм в няколко страни е знак, че \"някои политици\" не желаят да признаят проблемите в блока. \"Не е достатъчно да се заклеймяват десетките милиони европейци в различните страни като незрели и опасни населения или Полша да бъде изтиквана в ъгъла\", допълни Шидло.", "date": "2017.11.10", "title": "Полша иска ЕС, в който християнството не е цензурирано"}
{"url": "http://www.dnevnik.bg/biznes/finansi/2017/11/10/3075344_samoletite_mogat_da_pochakat_pari_sa_nujni_za/", "text": "В бюджета за следващата година трябва да се предвидят повече пари за образование и здраве, а покупката на нови самолетите може да почака, каза днес по Би Ти Ви бившият финансов министър Симеон Дянков. Според него инвестициите в образование са закъснели, като специално в средното образование е трябвало да се дадат повече пари през 2013 година. \"България затъва в международната класация на средните училища от около осем години. Средното ни образование трябва да се насочи\", подчерта Дянков. Говорейки за здравеопазването той изрази надежда, че новият здравен министър Кирил Ананиев ще успее да направи успешна реформа на клиничните пътеки. \"Последният път, в който цените на клиничните пътеки са се променяли е през 2006 г. През 2010 – 2011 г. направихме разчет, който показа, че 70% от пътеките са занижени. За сметка на това 20% от пътеките са сърдечно-съдови заболявания са завишени – там има добро лоби\", коментира Дянков. Като единствен проблем на бюджет 2018 бившият финансов министър вижда държавния дълъг. \"Все пак се залага на 1% дефицит\", поясни той. \"12 години не е имало такава добра икономика в Европа. Ако в тези най-добри години сме на дефицит, това означава, че в тежките години няма да сме готови и ще затънем още повече\", смята Симеон Дянков. По повод датата 10-ти ноември бившият финансов министър подчерта, че преходът е дал свобода на словото, но при извършването му има две основни грешки - лошата приватизация и финансовото разделение между северна и южна България. Дянков подчерта, че с раздържавяването страната се е провалила, а за края на разделението север-юг и сега се прави малко. Според него председателството на Съвета на ЕС е добра възможност България да влезе в чакалнята на еврозоната. Той поясни, че процесът на одобрение ще отнеме поне две години, но още с началото му лихвите за фирмите и обикновените хора ще паднат.", "date": "2017.11.10", "title": "Самолетите могат да почакат, пари са нужни за образование и здраве, смята Симеон Дянков"}
{"url": "http://www.dnevnik.bg/sviat/2017/11/10/3075345_britanskoto_pravitelstvo_fiksira_chasa_na_brekzit_sus/", "text": "Правителството на Великобритания реши да фиксира със закон точния час и дата на излизането на страната от Европейския съюз, съобщи агенция \"Ройтерс\", като цитира министъра за Брекзит Дейвид Дейвис. За целта кабинетът на премиерът Тереза Мей предлага поправка в  законопроекта за излизането на страната от ЕС , който в момента е в парламентарна процедура, като уточнява, че Брекзит ще стане факт точно в 23 ч. по Гринуич на 29 март 2019 г. Така се вземат под внимание опасенията на  привържениците на Брекзит,  които се страхуват, че мудният ход на преговорите и надигащата се опозиция срещу развода с ЕС могат да наложат забавяне. \"Решихме да се вслушаме в гласовете на депутатите и на обществеността и направихме тази промяна, за да избегнем всякакви опасения за това какво означава терминът \"деня на излизането\", посочи в изявление министър Дейвис. Денят на напускането следва от фиксирания двегодишен период за преговори с Брюксел, считан от датата, когато премиерът задейства член 50 от Лисабонския договор. Датата обаче не бе оповестена в предложения законопроект. Междувременно вчера в Брюксел започна шестият кръг от преговорите между Лондон и ЕС за излизането на Великобритания от общността. Той ще бъде кратък и се очаква да завърши днес. Той добави, че не се очаква някакъв пробив през тези два дни. Предполага се, че днес главният преговарящ от ЕС Мишел Барние и британският министър Дейвид Дейвис ще дадат пресконференция в сградата на комисията, за да обявят резултатите от поредния преговорен кръг./ БТА", "date": "2017.11.10", "title": "Британското правителство фиксира часа на Брекзит със закон"}
{"url": "http://www.dnevnik.bg/evropa/2017/11/10/3075370_litva_razrivut_mejdu_iztoka_i_zapada_v_es/", "text": "Литва заяви, че растящият разрив между някои източни и западни страни в Европейския съюз по въпроси като миграцията е заплаха за блока особено на фона на засилващата се руска военна агресия, предаде \"Ройтерс\". Разделението между бившите комунистически страни в Източна Европа и по-богатите на запад се засили след мигрантската криза през 2015 г. и решението на Великобритания да напусне блока. Политиците националисти в Полша и Унгария настояха за реформа, която да даде повече правомощия на държавите членки за сметка на бюрократите в Брюксел и отказаха да участват в усилията за релокация на мигранти от Близкия Изток. \"Бихме искали да има повече свързаност\", подчерта външният министър на Литва Линас Линкевичус. \"Аз знам кой печели. Тези, които не харесват свързаността\", посочи той и допълни, че има предвид Русия. \"Приемаме много сериозно задачата да не помагаме на тези, които искат да разделят Изтока и Запада\", каза министърът. Литва и Полша бяха особено обезпокоени от политиката на Русия, след като Москва анексира Крим през 2014 г. Някои западни дипломати изразиха тревога, че Русия може да поеме контрола върху части от балтийските страни, които имат голямо етническо руско малцинство, както се случи в Крим. Според Линкевичус добрите отношения с Германия и Франция в ЕС са от голямо значение заради техните способности да оказват военна помощ.", "date": "2017.11.10", "title": "Литва: Разривът между Изтока и Запада в ЕС облагодетелства Русия"}
{"url": "http://www.dnevnik.bg/sport/2017/11/10/3075380_konkursut_za_bazite_na_cska_shte_bude_obiaven_do/", "text": "Конкурсът за базите, ползвани в годините от фалиралото ПФК ЦСКА АД, ще бъде обявен от седмица-две, обяви спортният министър Красен Кралев пред Би Ти Ви. \"В момента подготвяме търга на стадион \"Българска армия\" по стария закон, защото няма време да се чака. Феновете и самото ръководство на дружеството, както и всички заинтересовани, нямат търпение да изчакат новия закон, но нищо не е пречи след провеждане на конкурса срокът да се удължи\", каза Кралев. По думите му е паднала и последната пречка около процедурата, след като \"ЦСКА - София\", който в момента ползва базите, е платил 273 хил. лева за такса смет и данък сгради. Стадион \"Българска армия\" и тренировъчната база в Панчарево  влизат в новата държавна \"Сердика спортни имоти\" ЕАД . \"Подали сме документи в агенцията по вписванията. Очаквам в рамките на максимум седмица или две да обявим конкурса\", заяви министърът. Интерес към базите имат \"ЦСКА - София\" и \"ЦСКА 1948\".", "date": "2017.11.10", "title": "Конкурсът за базите на ЦСКА ще бъде обявен до седмица-две, каза Кралев"}
{"url": "http://www.dnevnik.bg/sviat/2017/11/10/3075382_video_vnuchkata_na_donald_trump_pleni_kitai/", "text": "Китайските медии отразиха широко посещението в Китай на американския президент Доналд Тръмп, но сърцата на китайците грабна неговата шестгодишна внучка, която говори китайски, предаде агенция \"Франс прес\". При посещението си в някогашната императорска резиденция - Забранения град - в Пекин президентът показа на китайския си колега Си Цзинпин видео на дъщерята на  Иванка Тръмп  и  Джаред Къшнър  - Арабела Къшнър. Освен че са роднини на президента, двамата са назначени и на високи постове в Белия дом. След като поздрави на мандарин \"дядо Си\" и \"баба Пън\" Лиюан, съпругата на китайския лидер, момиченцето, облечено в китайска традиционна рокля, изпя песничка и изрецитира древна поема. Според агенция \"Синхуа\", която разпространи видеото в интернет,  Си Цзинпин  оценил изпълнението на детето с \"6+\". \"Като малка посланичка на китайско-американското приятелство Арабела получава дълбоката любов на китайците\", каза днес говорителката на китайското външно министерство Хуа Чунин. Този вид специални дарби са наистина нещо прекрасно и стоплят сърцето. Убедена съм, че това спомага за сближаването на китайския и американския народ, отбеляза говорителката на редовен брифинг с журналисти. Видеото с  Арабела Къшнър  беше показано също на държавната вечеря в чест на Доналд Тръмп в грандиозния Дворец на народа в Пекин. Нашите деца често ни напомнят за общата ни човечност и истинско достойнство, каза 71-годишният Тръмп. Много китайски интернет потребители също приветстваха изпълнението на Арабела. Тя има бавачка китайка, която я учи на мандарин, каза в интервю майка ѝ.  Иванка Тръмп  често публикува в социалните мрежи снимки на дъщеря си, докато тя пее на китайски. Тя заведе дъщеря си и на тържеството по случай китайската Нова година в посолство на Китай във Вашингтон в началото на 2017 г.", "date": "2017.11.10", "title": null}
{"url": "http://www.dnevnik.bg/sviat/2017/11/10/3075342_amerikancite_masovo_sa_protiv_lotariiata_za_zelena/", "text": "Едва 25% от американците, анкетирани от Reuters/Ipsos, подкрепят запазването на Програмата за разнообразяване на имигрантския поток, благодарение на която на принципа на лотарията чужденци получават т.нар. зелена карта. В същото време 60% са против схемата, позволяваща на случаен принцип законно пребиваване и работа. Това показват публикуваните в четвъртък данни от социологическо допитване на Reuters/Ipsos, според което повечето американци подкрепят идването и постоянното пребиваване на чужденци, но когато предварително имат договор с фирма или институция, а не защото им е излязъл късметът. Създадената преди близо 30 години програма издава всяка година 50 000 визи на страни, които не изпращат много хора в САЩ. Но през последните години тя е критикувана от политици, конгресмени и сенатори са правени опита - последният през 2013г. - да бъде прекратена. След атентата в Ню Йорк на узбекистанеца Сайфуло Саипов, влязъл преди 10 години в САЩ със зелена карта, президентът Доналд Тръмп обяви, че е наредил незабавно да започне процес за закриване на програмата и призова в Конгреса да дадат одобрението си възможно най-бързо. \n     Допитването на Reuters/Ipsos показва още, че 70% от участниците подкрепят даването на зелена карта на съпруг/съпруга на американски гражданин. За 61% е по-добре имигрантите да получават този документ, когато работят за американски компании. Но социологическото проучване показва, че малко над половината отговорили подкрепят закриването ѝ при сегашната неяснота какво ще я замести. То е проведено онлайн и на английски сред 1278 души с допустима грешка от 3 процентни пункта.", "date": "2017.11.10", "title": "Американците масово са против лотарията за зелена карта"}
{"url": "http://www.dnevnik.bg/sport/2017/11/10/3075206_fotogaleriia_evoljuciiata_na_topkite_za_svetovnoto_po/", "text": "Футболната топка, с която Уругвай и Аржентина играят през първото полувреме във финала на първото световно първенство през 1930 г. Преди срещата възникнал спор с коя топка да бъде определен първият световен шампион. Затова било взето решение през първото полувреме да бъде използвана топката на Аржентина, а през второто - топката на Уругвай. След първите 45 минути Аржентина води с 2:1, но губи мача с 2:4.", "date": "2017.11.10", "title": "Фотогалерия: Еволюцията на топките за световното по футбол - от романтиката към бъдещето"}
{"url": "http://www.dnevnik.bg/politika/2017/11/10/3075334_na_10_noemvri_politici_se_obiaviha_za_pregled_na/", "text": "В традиционни декларации за 10 ноември - 28 години след падането на комунистическия режим у нас, партиите в парламента отново направиха преглед на прехода, заговориха за поуките от Възродителния процес и поискаха анализ на приватизационните сделки. Първи декларация прочете председателят на парламентарната група на \"Обединените патриоти\" Волен Сидеров, който обяви, че само с преглед на приватизацията ще се види откъде тръгва корупцията, как се е разиграла през годините и от кои партии е използвана. Според него трябва да се направи анализ на прехода, по време на който отвън е било внушено, че трябва да се приватизира. \"Сега в това управление се показва, че държавата може да бъде добър стопанин\", каза още Сидеров. Той обяви, че коалицията е стигнала до извода, че трябва да има санкция за приватизацията. ДПС видя продължение на Възродителния процес След него говори лидерът на ДПС Мустафа Карадайъ, който обяви, че 10 ноември е \"символна дата в демократичния календар\" и повод да се отчете началото на промените в България. \"Формалното осъждане на комунистическия режим, престъпленията на комунистическия режим, включително и Възродителния процес, не е достатъчно\", каза още Карадайъ. Според него Възродителният процес е най-мащабното престъпление на етническа основа в българската история, а днес сме свидетели на лоши послания на управляващите и целите на този процес продължават с други методи. Той каза, че ГЕРБ трябва да почерпи поуки от историческите уроци. Мустафа Карадайъ попита в каква държава искаме да живее и отговори, че отговорът на ДПС е държава в мир и просперитет. \"Като партия, чувствителна по теми, свързани с човешките права и свободи, ДПС реагира на всяка заплаха пред демокрацията и стабилността. Не може и да бъде другояче. Нека никой не си прави илюзиите, че поставяйки ДПС в една категория с националистите, фактите ще се променят. ДПС проповядва толерантност и заедност. ДПС за тази своя идеология заплаща немалка цена\", обясни партийният лидер. БСП обяви, че при Костов е разцъфтяла престъпността В декларация на парламентарната група на \"БСП за България\" зам.-председателят на парламента Валери Жаблянов обяви, че след 10 ноември българското общество заедно с управляващата тогава партия са проявили \"необходимия разум, необходимия баланс, необходимата историческа отговорност\" и са успели да избегнат \"най-опасните, най-рискованите моменти, които тогавашната политическа обстановка предполага\". \"Премина се към мирния преход към България. Това е основното постижение на политическите партии\", посочи той. Социалистът обяви, че от прехода няма как да бъде изолирана икономическата промяна, а именно - приватизацията. Той обяви, че историческата истина е, че във второто правителство на десницата с министър-председател Иван Костов с подценяване на материалните активи е осъществена форсираната приватизация. \"През това време разцъфтя организираната престъпност, която трайно навлезе в българския политически живот\", допълни Жаблянов. Заради просрочване на времето той не успя да довърши декларацията. Малко по-късно и парламентарната група на ГЕРБ излезе с декларация, в която обяви, че когато БКП (съответно БСП) управлява държавата фалира. В нея се определя като много хубава инициативата на управляващото мнозинство да отпадне давността на приватизацията.", "date": "2017.11.10", "title": "На 10 ноември политици се обявиха за преглед на приватизацията"}
{"url": "http://www.dnevnik.bg/evropa/obrazovanie/novini/2017/11/10/3075419_brjuksel_turgoviiata_s_london_zavisi_ot_tova_dali_shte/", "text": "Решението дали Великобритания ще се придържа към \"европейския модел\" или ще се откаже от регулациите, след като напусне Европейския съюз, ще определи формата на бъдещата търговска сделка с блока. Това заяви главният преговарящ на ЕС Мишел Барние, цитиран от \"Ройтерс\". Коментарът му дойде в отговор на американския министър на търговията Уилбър Рос, според когото сделката за Брекзит между Великобритания и ЕС трябва да отговаря на търговските интереси на САЩ. Рос каза още, че Лондон не трябва да се поддава на \"силно протекционистката\" търговска позиция на ЕС. \"Когато чуя министърът на търговията на САЩ Уилбърт Рос в Лондон да призовава британците да се отклонят от Европа, за да се сближат с други – към по-малко регулации, за околна среда, здравеопазване, хранителна промишленост и без съмнение финансова, фискална и трудова регулация, трябва да се запитам\", посочи Барние. \"Великобритания избра да напусне ЕС. Иска ли да се отдалечи и от европейския модел? Това е друг въпрос\", допълни Барние. \"Ред е на британците да ни кажат дали все още се придържат към европейския модел. Техният отговор е важен, защото задава посоката на дискусията за бъдещото ни партньорство и условията на ратификацията му\", каза още Барние. Той ще се срещне с британския си колега Дейвид Дейвис в петък за следващия кръг от преговорите за развода между ЕС и Великобритания. Целта на разговорите е да се определи колко пари дължи Лондон на ЕС, да се установят правата на британските граждани в Европа и на гражданите на ЕС във Великобритания и да се решат въпроси за новата граница на съюза между Ирландия и Северна Ирландия. По думите на Барние времето за сделка преди срещата на европейските лидери на 14 декември изтича. Тогава трябва да се реши дали е постигнат достатъчен напредък по въпросите за развода и да се премине към следващата фаза от разговорите за бъдещите отношения. Лондон иска те да започнат възможно най-скоро заради натиска от бизнеса бързо да се уточнят търговските условия, които ще се прилагат след  29 март 2019 г., когато Великобритания  ще напусне ЕС.", "date": "2017.11.10", "title": "Брюксел: Търговията с Лондон зависи от това дали ще избере европейския модел"}
{"url": "http://www.dnevnik.bg/biznes/2017/11/10/3075437_vtoriiat_nai-goliam_suverenen_fond_v_sveta_iska_da/", "text": "Единственият в Китай и втори по големина в света суверенен фонд China Investment Corporation (CIC) проучва възможностите за инвестиции в България. Това се разбра след среща на главния секретар на Министерството на икономиката Владимир Туджаров с изпълнителния вицепрезидент на фонда Лиу Дзун, съобщиха от пресцентъра на ведомството. Китайските инвеститори са на посещение в България по покана на икономическото министерство. Целта им е да за запознаят с бизнес средата в страната, както и с бъдещите потенциални проекти. Суверенният фонд е 100% собственост на китайската държава. Създаден е от правителство през 2007 г. с цел управление на част от огромния валутен резерв на страната и реализиране на инвестиции в чужди активи. Към настоящия момент активите на фонда са в размер на 900 млрд. долара. Фондът притежава огромен оборотен капитал, който му позволява да реализира мащабни инвестиции в сектори, като инфраструктура, промишлено производство и туризма. CIC вече е стъпил на пазара във Великобритания, Германия, Полша, Албания и САЩ. Главният секретар на Министерството на икономиката запозна делегацията с инвестиционната и бизнес среда у нас, като подчерта, че страната ни притежава ключовите фактори, необходими за развитието на успешни бизнес и инвестиционни проекти: финансова и макроикономическа стабилност; благоприятен данъчен режим; стратегическото географско местоположение, което ни позиционира като основен транзитен център, свързващ европейския пазар със страните от Средиземноморието, Близкия Изток и Азия.", "date": "2017.11.10", "title": "Вторият най-голям суверенен фонд в света иска да инвестира в България"}
{"url": "http://www.dnevnik.bg/sviat/2017/11/10/3075412_napadeniiata_sreshtu_shiiti_v_afganistan_moje_da/", "text": "В петък вечерта подредени в две отделни редици мъже и жени в джамията \"Имам Заман\" чакали моллата да обяви втората поредица молитви. Изведнъж влязъл чужденец, който отишъл най-отпред. Останалите му казали да отиде най-отзад, тъй като там имало повече място; мъжът не направил това, а седнал до една колона и задействал детонатора на носената от него бомба. Из двуетажната джамия се разхвърчали човешка плът и кръв на височина от десет метра. \"Погребахме общо 71 души\", каза Уакили Гузар, представител на района, в който се намира джамията. Той е част от \"Дащ и барчи\", най-големия шиитски квартал в Кабул, столицата на раздирания от военен конфликт Афганистан. Отговорност за атентата пое сунитската терористична групировка  \"Ислямска държава\" , която смята шиитите за еретици. В този квартал това е втората атака за последните два месеца и петата срещу шиитска джамия в Кабул тази година. От началото на 2016 г. шиитите са били нападани от  джихадистите от \"Ислямска държава\"  най-малко 13 пъти, а само дотук през 2017 г. - девет пъти. При атаките през 2016 г. са били убити общо 127 шиити. През 2017 г. броят на загиналите се е увеличил повече от два пъти, като те са 276. За разлика от Ирак и Сирия досега Афганистан бе пощаден от кървави сблъсъци между  сунити и шиити , но с появата на \"Ислямска държава\" там през 2015 г., нападенията срещу шиитите се увеличиха осезаемо. Експанзията на групировката в страната се превърна в убедителна причина за САЩ и още няколко партньори от НАТО след години на изтегляния да увеличат отново  броя на военнослужещите си в Афганистан . На среща вчера и днес в Брюксел министрите на отбраната от алианса обсъждат въпроса по-подробно. Новото, жестоко присъствие на \"Ислямска държава\" поражда опасения от избухване на още една, този път религиозна война в тази страна. Тя би дошла в допълнение към вече бушуващия все по-кървав конфликт с талибаните, които контролират или имат влияние в над 13% от територията на Афганистан, както сочи неотдавнашен доклад на надзорната комисия на американския Сенат по въпросите на възстановяването на тази страна. Гневът, който нападенията пораждат сред шиитската общност, води и до изостряне на междуетническото напрежение в Афганистан, тъй като повечето шиити са част от хазарейското малцинство, което се оплаква от систематична дискриминация от страна на по-големите етнически групи на пущуните и таджиките. Според публикуван в края на септември доклад на мозъчния тръст \"Афганистан аналистс нетуърк\" в резултат на атаките \"между- и вътрешнообщностното недоверие\" между шитите и сунитите се увеличава. Мохамад Ариф Рахмани, депутат от афганистанския парламент и хазарейски шиит, заяви, че \"сред хазарейската младеж се е заговорило тя да започне да се въоръжава\", ако властите не гарантират сигурността на шиитите в страната. Рахмани е начело и на едно ново и все по-влиятелно движение, представляващо интересите на хазарейците в управлението на Афганистан. Така нареченото \"Движение за просвещение\" - възникнало първоначално с искания за прокарване на ток в афганистанската провинция с най-многолюдно хазарейско население, Бамиан - иска да се сложи край \"на политическата и икономическа дискриминация\" срещу хазарейците. Рахмани каза, че се е заговорило и за връщане от Сирия на т. нар. \"Дивизия Фатемиюн\", за да се бие с \"Ислямска държава\" в Афганистан, а не в чужбина.  \"Дивизия Фатемиюн\"  са подкрепящи сирийския президент Башар ал Асад шиитски милиции, съставени предимно от шиитски бежанци от Афганистан, които живеят в Иран и са обучавани и подпомагани от иранския Корпус на гвардейците на Ислямската революция и пращани в Сирия да воюват. Афганистанските власти обаче не реагират положително на подобни разговори, които заплашват да открият в разкъсваната от военен конфликт страна нов фронт на въоръжено противопоставяне. Рахмани разказа за среща с шефа на разузнаването, който, както се твърди, му заявил: \"Спри или ще те ликвидираме!\" Донякъде в отговор на исканията на \"Движение за просвещение\", както и за да удовлетвори хазарейската общност, президентът Ашраф Гани е издал разрешение в джамиите в Кабул да бъдат създадени отряди за самоотбрана. Сега в 101 шиитски джамии от общо около 400 в Кабул има по пет оръжия във всяка. Съответните общности си избират охранителни, които биват обучавани, получават униформи, както и неголямо заплащане. В \"Дащ и барчи\" 33 от 211-те шиитски джамии са с по-засилена охрана. Не така стои въпросът с другите джамии в района, заяви местният полицейски началник Мохамад Реза Кохи. Операциите срещу \"Ислямска държава\" продължават и на други места като провинция Нангархар, където е единствената база на екстремистката групировка в Афганистан и където през април САЩ пуснаха върху нейни бойци най-голямата неатомна бомба в арсенала си. Всичко това обаче не е допринесло особено за преодоляване на недоверието към властите и разсейване на безпокойствата в \"Дащ и барчи\". Из града са разлепени стотици плакати с лицата на жертвите при последното нападение срещу джамия. Те може да бъдат видени на джамии, улични ъгли и частни домове, като постоянно напомнят за задълбочаващите се вътрешни разделения в страната. /БТА", "date": "2017.11.10", "title": "Нападенията срещу шиити в Афганистан може да разпалят нова религиозна война"}
{"url": "http://www.dnevnik.bg/bulgaria/2017/11/10/3075368_deputatite_izbraha_kiril_ananiev_za_ministur_na/", "text": "Със 121 гласа \"за\" и 85 \"против\" депутатите в парламента гласуваха оставката на досегашния министър на здравеопазването Николай Петров и избраха неговият наследник - Кирил Ананиев. Това е първата смяна на министър в състава на третия кабинет \"Борисов\", но се случи в отсъствието на министър-председателя Бойко Борисов, който по същото време беше в Министерския съвет на заседание на Съвета по сигурността. Отсъствието на премиера се превърна в повод за ожесточени реплики между лидерите на управляващата партия и опозицията в Народното събрание. Кандидатурата беше представена от вицепремиера Томислав Дончев, което беше посрещнато с критика от БСП. \"Вашият министър-председател вас не ви уважава, а оставете опозицията.\", заяви председателят на парламентарната група на БСП Корнелия Нинова и обяви отсъствието му за противоконституционно и противозаконно, както и за проява на политическа страхливост. Тя попита задочно премиера защо е назначил вече бившия министър Николай Петров, като се е знаело от март, че е бил в конфликт на интереси като началник на ВМА. Заместник-председателят на ГЕРБ Цветан Цветанов защити премиера и отсъствието му с контракритика за  изказването на депутата от БСП Иво Христов, че 80% от българите са дебили . \"Ето това е политически страх\", заяви Цветанов. Корнелия Нинова отвърна, че отговорът му е \"елементарна манипулация\". Георги Йорданов и Георги Михайлов от БСП се обърнаха от трибуната към новия здравен министър с напътствия - за внимание към  проекта за реновиране на Спешната помощ , който документално трябва да бъде завършен до края на тази година, също и за  отменения основен пакет за лечебни дейности , за опита за  дебат за демонополизация на Националната здравноосигурителна каса  и за  бюджета й . \"Не се учудвам, че така протичат дебатите за избора на здравен министър. Това е сфера, в която всички работихме и се провалихме и сега се чудим кого да обвиним\", коментира накрая Хасан Адемов от ДПС и пожела успех на Кирил Ананиев и да не завари приветствие към Ада в новия си кабинет. \"Нищо лично, г-н Ананиев, няма да ви подкрепим. Опровергайте скептиците\", каза и Нигяр Джафер от групата на ДПС на кандидата по време на дискусията и му пожела да има сили за непопулярни решения, защото такива се искат за реформа в здравеопазването. Йордан Цонев допълни, че за пръв път се избира министър на здравеопазването с профил, какъвто ДПС иска - икономически вместо медицински, но няма да го подкрепят, защото управляващите няма да му дадат политическия лост за смела реформа. Първите думи на министъра  \"Аз ще работя с всички парламентарно представени групи в нашия парламент, с гражданското общество и съсловните организации и всички, които могат да помогнат за здравеопазването. Секторът на здравеопазването няма цвят\", каза новият министър на здравеопазването Кирил Ананиев след като положи клетва и взе думата от трибуната на НС. Обясни, че не се е включил в дебата по избора му, защото голяма част от него е бил чисто политически и е увеличил напрежението в системата, а той самият ще работи за намаляване на това напрежение. Една от първите мерки, които ще предприеме е да създаде   с лекари и хора от сектора, за да дебатират за бъдещето на системата, обяви Ананиев. Второ - ще използва научния потенциал в университетите в България, а една от първите му срещи ще е със съсловните организации, за да има широк дебат и консенсус за действията му. Министърът благодари за подкрепата. Кой е новият министър на здравеопазването  Кирил Ананиев е роден през 1955 г. в София. От 2014 г. е заместник-министър в Министерството на финансите. Бил е също секретар по финансова политика в Администрацията на президента на Република България (2009-2011 г.) и съветник към политическия кабинет на министър-председателя (2013-2014 г.). Преминава през всички експертни длъжности, за да достигне до началник на Главно управление \"Държавни разходи\" и заместник-министър на финансите при три последователни правителства в периода 1998-2009 г. Кирил Ананиев започва работа в Министерството на финансите през 1980 г. Завършва специалност \"Финанси и кредит\" във Висшия икономически институт в София през 1980 г. Специализира в областта на финансирането и социално-културните разходи в УНСС и в областта на реформите в здравеопазването в Чикаго, САЩ. Владее руски и френски език.", "date": "2017.11.10", "title": "Депутатите избраха Кирил Ананиев за министър на здравеопазването"}
{"url": "http://www.dnevnik.bg/bulgaria/2017/11/10/3075458_pochina_rabotnikut_postradal_vchera_pri_trudova/", "text": "Работникът,  който пострада вчера при трудова злополука във военния завод ВМЗ – Сопот , е починал тази сутрин, съобщи Нова телевизия. Мъжът беше подложен на няколко операции през последните часове, но борбата на лекарите да спасят живота му се оказа неуспешна. Работникът не е служител на ВМЗ. Той е работил за фирмата, извършваща проверка на ново технологично оборудване за галванична обработка. Инцидентът е станал, след като мъжът се подхлъзнал и паднал в една от ваните с киселини. Той е получил 97% изгаряния по цялото тяло. От ВМЗ – Сопот обявиха, че трудовата злополука е станала поради невнимание. Инспекцията по труда и полицията са започнали проверка по случая.", "date": "2017.11.10", "title": "Почина работникът, пострадал вчера при трудова злополука във ВМЗ – Сопот"}
{"url": "http://www.dnevnik.bg/detski_dnevnik/2017/11/10/3075483_spored_osmoklasnicite_dobriiat_grajdanin_uchi_istoriia/", "text": "Цели 79% от българските ученици възнамеряват да гласуват, когато достигнат съответната възраст, на национални избори, а 84% - на местни. Това сочи  международното изследване  сред ученици от осми клас, посветено на гражданското образование ICCS, резултатите от което бяха обявени във вторник и представени от министерството на образованието вчера. Учениците, които са демонстрирали желание да участват в избори, са с по-високи резултати на теста от останалите. В сравнение с останалите участници в изследването българските ученици са готови в по-голяма степен да участват в различни прояви за изразяване на позиция по значими обществени или политически въпроси – дискусии, петиции, шествия или онлайн кампании. В сравнение с 2009 година се е повишила тяхната увереност да участват в различни граждански инициативи. Нараснало е и доверието на учениците в политическите институции като правителство, парламент и съд, като най-много ученици имат доверие в правосъдието – 69 на сто, а Народното събрание и правителството се радват на одобрението на повече от половината от подрастващите. Резултатите от изследването сочат, че в държавите с утвърдени демокрации и стабилна икономика учениците с по-високи резултати на теста показват по-високи нива на доверие в политически и граждански институции. Доверието на учениците   от това на връстниците им в други страни. В по-голяма степен от своите връстници българските осмокласници смятат, че   – 53 на сто у нас при 42 на сто в Европа. Особено впечатление прави фактът, че 60 на сто от българските 15-годишни са на мнение, че  , с което надвишават почти двукратно усреднения резултат от 38% за Европа. Според 74% от запитаните ученици  . На второ място осмокласниците са поставили   – 67% у нас при 66% средно за страните от ICCS. Заплахата от  тревожи 53% от българските деца, като стойностите кореспондират едно към едно със застъпваното от 53% схващане за труда като основополагащо отлика за добрия гражданин. Преобладаващата част от учениците приемат, че  , независимо от техния пол или етнически произход. Над половината или 66% от запитаните осмокласници смятат, че мъжете и жените трябва да имат равни възможности за участие в управлението. За страните-участници в проучването средният резултат е 75%. Мнозинството от учениците във всички държави подкрепят свободното придвижване и трудовата мобилност в ЕС. В 80 на сто от случаите българските осмокласници са на мнение, че в бъдеще ще има по-голямо сътрудничество между европейските държави. Още акценти от проучването можете да прочетете  тук . В изследването са участвали повече от 94 000 ученици и 37 000 учители от 24 държави, от които 16 в Европа, 5 – в Латинска Америка, и 3 в Азия. У нас изследването е проведено от 7 март до 20 април 2016 година, като в него са участвали 2966 ученици от осми клас и 1549 учители от 147 училища. На учениците са задавани въпроси с различни равнища на сложност, свързани с познаването на гражданските права, задълженията на гражданите и работата на институциите. Средният резултат на българските деца е 485 точки от общо 1000, при усреднен резултат на учениците от държавите, участвали в проучването – 517. С най-високи резултат са учениците от Дания – 586 точки. С по-висок резултат на поставените въпроси са момичетата – 505 точки срещу 468 за момчетата. Българските ученици са повишили с 19 точки резултатите си по гражданско образование в сравнение с 2009 година.", "date": "2017.11.10", "title": "Според осмокласниците добрият гражданин учи история на страната си и се труди упорито"}
{"url": "http://www.dnevnik.bg/sport/2017/11/10/3075453_taekoundoto_se_izkachva_sred_sportovete_s_nai-visoko/", "text": "Таекуондото ще се нареди сред федерациите с най-голямо финансиране от държавата, обяви министърът на спорта Красен Кралев. Той посочи, че 14 спорта попадат в двете най-високи групи при разпределението на  средствата от бюджета . \"Имаме вътрешно преструктуриране на бюджета. Приоритет ще имат тези федерации, които са в добра кондиция в момента, работят най-усилено, имат най-сериозни резултати. Първа и втора група сме обособили 14 спорта. Критериите в първа група са да имат медали от последните олимпийски игри и медал от последното проведено световно първенство, а за втора група е четвърто-осмо място\", каза Кралев пред Би Ти Ви. \"Впечатление прави успехът на таекоундото, който е единственият спорт, спечелил медал от световно първенство при мъжете тази година. Печелиш медал от световното, веднага влизаш в първа група\", заяви министърът. През юли Владимир Далаклиев спечели бронзов медал в категория до 68 кг. от световното първенство по таекуондо в олимпийската версия WTF в Муджу. \"Не може да лежиш на стара слава, че преди 20 години си печелил медали, а в момента да нямаш резултати. Има и федерации, които не са в добро състояние, въпреки че са печелили медали от световни и европейски първенства през годините, но в момента са в криза. Ще помагаме на всички да я преодолеят, защото традициите показват, че имаме много сериозни кадри\", допълни Кралев. По думите му \"бюджетът е добър, въпреки че публичните средства за спорт са недостатъчни\".", "date": "2017.11.10", "title": "Таекоундото се изкачва сред спортовете с най-високо финансиране"}
{"url": "http://www.dnevnik.bg/kultura/2017/11/10/3060548_otkus_ot_razkazvachut_jivotut_na_roald_dal_na_donald/", "text": "Роалд Дал – човекът зад легендата! Официалната биография на Разказвач №1 за първи път достига до българските читатели Необуздан фантазьор, гениален артист, хладен наблюдател, суетен фукльо, нахакан ученик, отшелник, джентълмен с изискан вкус и същевременно пламенен антиинтелектуалец – малка част от всички несъвместими парченца, които съставляват противоречивата личност на един от най-забележителните световни писатели: Роалд Дал. След като най-емблематичните му детски книги вече достигнаха да малките читатели, издателство \"Ентусиаст\" публикува за първи път на български език \"Разказвачът. Животът на Роалд Дал\" – официалната биография с автор Доналд Стърок, посветена на британския хуморист, чиито истории продължават да пленяват милиони деца и възрастни по целия свят. Безграничното въображение и необятният талант на Дал сътворяват герои като Матилда, Джеймс, Уили Уонка, Големият дружелюбен великан, Фантастичният господин Фокс и Върховната вещица. Човекът зад тези незабравими истории обаче си остава загадка, мистерия, която самият той поддържа, предпочитайки да разкрива личния си живот полуроманизиран. Дал определя биографите като скучни събирачи на факти, хора без въображение, а книгите им – също толкова вяли, колкото живота на човека, за когото се отнасят. Въпреки негативното отношение малко преди смъртта си писателят избира за тази отговорна задача средната си дъщеря Офелия, като ѝ оставя правото да посочи друг биограф при невъзможност да се справи. Тя, както и останалите наследници на Разказвача, са категорични, че с това предизвикателство трябва да се заеме именно Доналд Стърок – сценарист, режисьор и продуцент от BBC, който не само прави първия документален филм за Дал, но и се превръща в дългогодишен приятел на семейството. Преди първата си среща с Роалд Дал Стърок възприема писателя като весела и безгрижна личност, остроумен, неприличен и широкоскроен бохем. Впоследствие осъзнава, че зад самоуверената броня, зад честите избухвания и перчене, се крие ранимата душа на немощен и уязвим човек, но и стихия, която никога няма да се укроти. За да подготви точно и балансирано обширната биография, Стърок получава безпрецедентен достъп до огромния архив на Дал от ръкописи, писма, тетрадки, изрезки от вестници и фотографии, оставени в прашната му писателска колибка в задния двор на дома му в английското село Грейт Мисендън. След години работа документалистът успява да сглоби всички парчета, така че правдиво да изгради сложната душевност на Разказвача. Стърок разкрива неизвестни досега детайли от интимния свят на Дал: ужасяващите му преживявания като военен пилот; годините, прекарани във Вашингтон през Втората световна война; болката, предизвикана от трите трагедии, които поразяват семейството му; новата любов, която идва почти в края на живота му. \"Рядко се случва някой биограф да работи върху толкова забавен и увлекателен обект, чийто приключенски живот се люшка от криза към триумф и от трагедия към хумор с такава неуморна напереност и неугасима жизнерадост\", споделя Стърок. В действителност житейският път на писателя е парадокс, низ от нещастия, падения, препятствия, но и радости, полети и мечти. За първи път в \"Разказвачът. Животът на Роалд Дал\" истината за един от най-значимите творци на XX век излиза наяве. Разбира се, що се отнася до истина и лъжа, с Дал винаги трябва да имаме едно наум. превод Мариана Христова РОАЛД ДАЛ СМЯТАШЕ, ЧЕ БИОГРАФИИТЕ СА СКУЧНИ. Сподели го с мен, докато дъвче- ше щипката на един омар. Тогава бях на двайсет и четири години и бях пока- нен да прекарам уикенда в дома на писателя в селската част на Бъкингамшър. Вечерята течеше с пълна пара. Цяла тълпа роднини и приятели унищожаваха поднос, отрупан с морска храна. Около масата бавно шестваше някакъв стра- нен предмет, изработен от преплетени метални брънки. Дал ни беше казал, че човек със сръчни ръце и пространствена ориентация съвсем лесно може да ги раздели всичките. До момента нито един от гостите не беше успял. До- като чаках пъзелът да стигне до мен, се опитах да отговоря на презрението на Дал към биографиите. Споменах Литън Стрейчи, Виктория Глендънинг, Майкъл Холройд. Той обаче никак не се трогна. Седнал във високо кресло на- чело на дългата си чамова маса, той се облегна назад, отпи огромна глътка от голямата си чаша с бургундско вино и се върна към своята теза с подновено удоволствие. Биографите са скучни събирачи на факти, твърдеше той, хора без въображение, а книгите им обикновено са също толкова вяли, колкото живота на човека, за когото се отнасят. С блеснали очи ми сподели, че мнози- на от най-забележителните писатели, с които се е сблъсквал, са били крайно незабележителни човешки същества. Спомням си как с нехайно движение на едрата си ръка отписа Норман Мейлър, Ивлин Уо, Томас Ман и Доктор Сюс като досадни, суетни, меланхолични или непоносими. Знаеше, че обичам му- зиката, и може би затова спомена и Стравински. – Истински гений като композитор – заяви той и се подсмихна с отметна- та назад глава, – но иначе съвсем обикновен. Веднъж бил обядвал с него, добави той, и говорел от опит. Опитах се да се сетя за творци, чийто живот е бил също толкова ярък, колкото изкуството им: Моцарт, Караваджо, Ван Гог, може би? Яркосините очи на Дал се впериха право в мен. – Не е там въпросът – каза той. – Защо, за бога, някой би предпочел да чете сбирка от подробности, каталог от факти, когато на света има толкова много добра художествена проза? Заяви, че фантазията винаги е много по-интересна от действителността. Седях там и гледах развеселения, но заядлив блясък в очите му. Почувствах, че той се бори с мен като боксьор на ринга. Беше ми нанесъл удар и се беше зарадвал, че аз отвърнах. Сега ми бе нанесъл втори, по-труден за отразяване. Щеше да ми бъде трудно да продължа мача, без разговорът да стане прекалено подробен и може би твърде продължителен. Поколебах се. Запитах се за живота на самия Дал. Той току-що бе написал два тома мемо- ари и ми беше дал да прочета ръкописа на единия. Затова бях в общи линии запознат с първите двайсет и пет години от живота му: родители норвежци, отраснал в Уелс, нещастен в училище, младежки приключения в Нюфаунд- ленд и Танганайка, военен пилот, тежка самолетна катастрофа, последвана от кариера на военновременен дипломат във Вашингтон. По-рано, когато бяхме насаме, му казах, че книгите ми се струват завладяващи. Дали не искаше да повторя комплимента и сега, на масата? Не бях сигурен. В този момент металните брънки стигнаха до мен и разговорът се насочи към други теми. Скоро огромните му заострени пръсти вече бяха взели объркващия предмет от моите неумели ръце и той бе започнал уверено да демонстрира решението. По-късно, след края на вечерята, която завърши с предложение за блокчета \"Кит Кат\" и \"Марс\" от червена найлонова торбичка, Дал изведе двете си ку- чета в градината. След няколко минути се върна, пожела лека нощ на всички и театрално се оттегли от публичното пространство на всекидневната в уеди- нението на спалнята си. Половин час по-късно вървях по заскрежената пътека от основната сгра- да към къщата за гости в градината. Всичко наоколо бе застинало съвсем неподвижно. В далечината се разнесе крясък на лисица. За миг се спрях и вдигнах поглед към ясното зимно небе. Зърнах толкова много звезди, че ос- танах поразен. Грейт Мисендън се намираше на по-малко от половин час път с кола от Лондон, но светлините на града ми се струваха безкрайно далеч. На едно пасище недалеч оттук се размърдаха крави. Огледах се наоколо. Заобле- ни хълмове обгръщаха градината от всички страни. От горната част на алеята ме гледаше намръщено един огромен бук. Всичко изглеждаше потънало в сенки, размито и измамно. Над главата ми се извисяваше тъмният силует на петстотингодишния тис, вдъхновил написването на \"Фантастичният госпо- дин Фокс\". В овощната градина лунната светлина проблясваше над пъстро изрисувания цигански фургон, който бе пресъздал в \"Дани – шампион на све- та\". Сред долните клони на тиса изпърха сова. Обърнах се и отворих вратата на стаята си. Скоро се хванах, че разглеждам книгите в библиотеката до леглото си. Ня- маше нито една биография. Повечето бяха криминални романи: Ед Макбейн, Агата Кристи, Елъри Куин, Дик Франсис. Докато изваждах една книга, забе- лязах, че има и истории за призраци, енциклопедия за насекомите, дневник на един викториански свещеник и книжка с поезия от Д. Х. Лорънс. Всички книги изглеждаха четени. Отново се замислих за онзи разговор по време на вечерята и се зачудих дали Роалд наистина е познавал Стравински. Може би бе подхвърлил тези думи просто за да ме обърка? Спомням си, че преди да угася лампата, си помислих, че на следващия ден ще го извадя от скривали- щето му. Щях да го попитам по какъв повод е обядвал с великия композитор. Излишно е да казвам, че се разсеях и забравих. Беше февруари 1986 година. Познавах Дал от шест месеца. Предишната есен като начинаещ режисьор в отдела по музика и изкуства на Би Би Си бях предложил да снимаме филм за него за Bookmark – водещата литературна програма на корпорацията. Найджъл Уилямс, продуцентът, който също бе утвърден сценарист и романист, бе решил, че коледното излъчване на пре- даването ще бъде посветено на детската литература. Преди двайсет години този дял от литературата все още беше област, която много от хората, зани- маващи се с изкуство във Великобритания, имаха склонност да презират, и както никога нито един от по-възрастните, по-опитни режисьори в програ- мата нямаше желание да предлага идеи. Аз бях най-младият член на екипа. Отчаяно копнеех да снимам филм. Какъвто и да било филм. Затова се въз- ползвах от тази възможност. Предложението ми се стори очевидно – портрет на най-прочутия и преуспял жив автор на детски книжки. Мотивите ми обаче бяха до голяма степен опортюнистични. На този етап не бях чел нито една от книгите на Дал за деца с изключение на \"Чарли и шоколадовата фабрика\". От друга страна, когато бях на тринайсет, изчетох повечето от кратките му разка- зи за възрастни – душевно удоволствие, на което се отдавах съсредоточено на чина по време на часа по математика. Пубертетският ми ум се наслаждаваше неимоверно на тяхната гротескност, на сложните им обрати и завои, както и на техния кратък, елегантен и странно сексапилен език. Помня усмивката на Найджъл Уилямс. Как ме погледна, когато споменах Роалд Дал – разбиращо, почти дяволито. – Добре – каза той. – Ако успееш да го убедиш. Това ме накара да се поколебая. За парите ли си мислеше? Бюджетът на програмата беше малък и винаги плащаха на участниците си минималния хонорар. Найджъл обаче мислеше за друго. – Нали му знаеш репутацията? – попита реторично той. – Невероятно кисел и труден. Никога няма да се съгласи да участва. Кимнах, макар че го чувах за първи път, защото до момента впечатление- то ми за човека Роалд Дал беше изключително за весела и безгрижна лич- ност. Четири години по-рано, когато бях студент, той взе участие в един дебат на \"Оксфорд Юниън\". \"Романтиката е глупост\", това беше темата. Приносът на Дал беше паметен – той твърдеше, че романтиката не била нищо повече от евфемизъм за човешкия сексуален нагон. Беше страхотен артист – остроумен, неприличен и често пъти сексуално провокативен. В един момент предизвика младите жени сред публиката да се опитат да създадат \"роман- тична връзка\" с евнух. В друг се пошегува, че кастриран мъж е като самолет без двигател, защото нито единият, нито другият може да го вдигне. Когато излязох от кабинета на Найджъл, всичко това беше още прясно в паметта ми. \"Дал може би ще е заядлив – помислих си аз, – но ще бъде и забавен.\" От вестникарски изрезки открих, че живее в някакво село, наречено Грейт Ми- сендън. Проверих в телефонния указател за \"Дал, Р.\" и намерих телефонния му номер. Десет минути по-късно вече му звънях, за да обсъдим проекта. Разговорът ни беше кратък и по темата. – Елате на обяд – каза той. – Има добри железопътни връзки от Мерил- боун. Една седмица по-късно застанах пред яркожълтата порта на Джипси Хаус, неговата скромна варосана къщичка от ХVIII век. Позвъних. Буря от кучешки лай предизвести пристигането на една гигантска фигура по дълга червена жилетка от плетена вълна. Той погледна надолу към мен. Беше висок метър и деветдесет и пет, с грубовато лице и пълен. Тялото му изглеждаше по-голямо от вратата и направо огромно за размерите на къщата. Той ме заве- де в уютна всекидневна, където в камината гореше огромна цепеница. Изгле- ждаше малко изненадан. Попитах да не съм сбъркал датата. – Не – отговори той. – Чаках ви. Помоли ме да изчакам една минутка и излезе от стаята. Крачките му бяха широки и тежки, но странно грациозни – малко като на жираф. На една стена триптих от разкривени глави, дело на Франсис Бейкън, ме гледаше и това ме накара да изпитам неудобство. Спомних си, че години наред издателите на книгите на Дал за възрастни го бяха наричали \"майстор на ужасите\". На съседната стена още една глава на Бейкън – тази представляваше разкривена вихрушка от зелено и бяло – отвърна на погледа ми. Около тях една тревожно еклектична група от картини и артефакти украсяваше стаята: картини с цветни маслени бои, колекция от огромни старинни норвежки лули, при- митивна маска, холандски пейзаж в убити цветове и няколко стилизирани геометрични картини. По време на обяда разбрах, че били работа на руски представители на супрематизма: Попова, Малевич и Гончарова. Съпругата на Дал, Лиси (произнася се по същия начин като двете сред- ни срички на името ѝ, Фелисити), се върна след пет минути и ме покани да отида в трапезарията, където той ме очакваше. По време на обяда от пушени омари, които поднесоха от кутия – не помня да е имало вино, – говорихме за документалния филм. Зададох му някои въпроси за ранния му живот и дет- ството му. Той сподели колко лесно се оказало да вижда света от перспекти- вата на дете и как мислел, че може би това е тайната на авторите, чиито книги за деца имат успех. Наскоро бяха публикували неговия мемоар за детството му, \"Момче\". Исках да използвам тази книга за основа на филма, затова го- ворихме за \"Рептън\", училището, където преди петдесет години бе прекарал тийнейджърските си години. Той ми разказа колко нещастен е бил там и си поговорихме за етиката на боя, с който училището бе прочуто. Нахвърляхме няколко евентуални дати за снимки в дневника му. После го попитах може ли да видя писателската му колиба. Бях чел за нея и исках да направя снимки там. Очаквах, че може да откаже и да заяви, че това място е прекалено лично, за да го покаже на филмов екип. Той обаче не трепна и след обяда ме заведе да го видя. Тръгнахме по каменна пътека, оградена с липови фиданки без листа, завързани за рамка от бамбук, която плавно се извиваше над главите ни. Дал ми обясни, че с времето фиданките ще израснат в тази форма и ще образуват вълшебен сенчест тунел. Той отвори вратата на колибата и аз влязох вътре. Преддверие, претъп- кано със стари снимки в рамки и шкафове за документи, водеше право към пространството му за писане. Стените бяха покрити със стари блокчета по- листиренова пяна за изолация. Всичко беше пожълтяло от никотин и смър- деше на тютюн. По изтъркания линолеум на пода се стелеше килим от прах, стружки от молив и цигарени фасове. Пред миниатюрен прозорец отпуснато висеше синтетична завеса. Нямаше почти никаква естествена светлина. Огромен фотьойл заемаше почти изцяло мъничката стая – Дал често сравнява- ше седенето тук като усещането да си в утробата или в пилотската кабина на някой \"Хърикейн\". Каза ми, че е извадил голямо парче от облегалката, така че нищо да не притиска долната част на гърба му и да не дразни раната, получена, когато самолетът му се разбил през войната. Над фотьойла като бо- гомолка, която дебне плячката си, се бе извила една очукана сгъваема лампа, а от нащърбената странична облегалка висеше направо древна топка за голф. От тавана висеше електрически радиатор с едно ребро. Електрическият му шнур се спускаше до контакт близо до пода. Дал ми каза, че като го побутва със стар стик за голф, може да насочва топлина към ръцете си, когато е студено. Всичко изглеждаше нестабилно и импровизирано. Повечето неща ми се сториха доста опасни. Чарът на колибата обаче бе неустоим. Едно огромно дете ми показваше съкровищата си: зелената дъска за писане, която бе проек- тирало само, мръсния спален чувал, с който си топлеше краката, и най-цен- ното от всичко, своята колекция от чудноватости. Те стояха на дървена маса до фотьойла му и включваха главата на една от бедрените му кости (която била отрязана преди двайсет години при операция за подмяна на тазобед- рената става), стъкленица с розов алкохол, в която плаваха няколко жилести лепкави парченца от гръбначния му мозък, скален къс, разцепен на две, за да разкрие грозда от розови кристали, стаен вътре, малък модел на самолет, няколко парченца вавилонска керамика и огромна метална на вид топка, изработена, увери ме той, от опаковките на стотици шоколади. Най-накрая ми посочи една блестяща стоманена протеза. Временно я били поставили в таза му по време на неуспешна операция за смяна на тазобедрената става. Сега я използваше като импровизирана дръжка за чекмедже на един от раздрънка- ните си шкафове. Снимките минаха без проблеми. Въпреки че това беше първият път, ко- гато някой го снимаше в писателската му колиба и всъщност първият път, когато Би Би Си правеше документален филм за него, нямаше разправии, трудности и заяждане. Роалд очароваше всички и аз от време на време се чудех на какво се дължи тази негова репутация на раздразнителен човек. Из- общо не останах с впечатлението, че избухва бързо. Години по-късно обаче разбрах, че при първото си посещение просто съм пропуснал едно подобно избухване. Не много дълго след смъртта му Лиси обясни защо тогава ме беше изоставил във всекидневната. Оказа се, че когато съм застанал на прага му, не съм направил добро впечатление. Роалд отишъл право в кабинета ѝ. – О, Господи, Лис, те са ми пратили някакво шибано дете! – изстенал. Лиси го подканила да ми даде възможност и мисля, че моята младост и добросъвестност накрая са се превърнали в предимство. В края на двуднев- ните снимки дори ми се струваше, че Роалд ми е станал приятел. В редактор- ската стая, докато сглобявахме филма, си спомних за подозрението, което все още заобикаляше Дал в литературните среди. Найджъл Уилямс, притеснен, че Дал изглежда прекалено симпатичен, настоя да заснема интервю с литера- турен критик, за когото се знаеше, че е враждебно настроен към творчеството за деца на Дал. Тази реакция може би до голяма степен се дължеше на една язвителна антиизраелска статия, която Дал бе написал за \"Литерари Ривю\", която породи големи дискусии и го заклейми като антисемит в очите на мно- го хора. Аз обаче чувствах, че има нещо повече от това в атмосферата от бдителност и недоверие, която като че ли заобикаляше реакцията на хората към него. Нещо, което не можех да определя точно. Може би усещането, че е аутсайдер: неразбран, отблъснат, почти парий. През следващите четири години сигурно съм посетил Джипси Хаус шест или седем пъти. Постепенно опознах децата на Дал: Теса, Тео, Офилия и Луси. В ума ми все още витаят много спомени от тези посещения. Въоду- шевеният глас на Роалд по телефона рано една сутрин: \"Не знам какво ще правиш другата събота, но каквото и да е, по-добре мини насам. Вечерята, която планираме, ще е невероятна! Много ще съжаляваш, ако не дойдеш.\" Изненадата онази вечер беше хайвер – нещо, което знаеше, че никога не съм опитвал. Верен на бракониерския си дух, той по-късно обясни, че го е купил на намалена цена в тайна сделка, която звучеше като кръстоска между шпи- онски роман на Джон льо Каре и филм от поредицата Carry On. Паролата била: \"Ти ли си Сара с големите цици?\" Помня как една друга вечер отворир няколко от стотиците сандъци с бордо, реколта 1982 година, които бе купил неотдавна и които бяха струпани из цялата му изба. Предполагаше се, че ви- ното ще е готово за пиене чак през деветдесетте години, но Роалд не обърна внимание на това. – Глупости! – отсече той. – Щом ще стават за пиене през деветдесетте, значи ще стават и сега. И наистина ставаха. Спомням си влизанията му във всекидневната преди вечеря, винаги дра- матични и спиращи разговора, и гръмкия му заразителен смях. Винаги беше вълнуващо да си в компанията на Роалд. Човек никога не знаеше какво ще се случи. И каквото и да правеше той, всичко се превръщаше във вдъхновение за някоя история. Веднъж, в една лятна утрин на терасата, той ме научи как да отворя първата си стрида, използвайки дървеното джобно ножче на баща си. Каза ми, че го носи със себе си по целия свят още от ученик. Когато годи- ни по-късно разказах историята на Офилия, тя избухна в смях. – Метнал те е – обясни тя. – Това беше просто един стар нож, който взе от кухнята. Първоначално физическото присъствие на Роалд изглеждаше заплаши- телно, но когато човек останеше насаме с него, той се превръщаше в завла- дяващ разказвач. Тихият му глас придобиваше мъркащ тембър, сините му очи искряха, дългите му пръсти потръпваха от удоволствие, когато подемеше история, разглеждаше пъзел или просто излагаше някакво наблюдение, кое- то го бе заинтригувало. Нищо чудно, че децата оставаха запленени в негово присъствие. Той обичаше да говори. Но умееше и да слуша – ако сметнеше, че може да научи нещо. Често говорехме за музика. Той предпочиташе гра- мофонни записи и компактдискове пред изпълнения на живо – заради дългите му крака и многобройните гръбначни операции му беше извънредно неу- добно да седи в каквато и да било концертна зала – и изпитваше удоволствие да сравнява различни интерпретации на любими произведения, като относи- телните силни страни и качества сякаш го караха да се чувства странно неу- добно. Някой конкретен запис винаги трябваше да бъде най-добрият. Винаги трябваше да има победител. Това мнение беше характерно за почти всички страни от живота. Независимо дали ставаше въпрос за храна, вино, картини, литература или музика, той изпитваше огромен интерес към \"най-доброто\". Обичаше сигурността и ясните, категорични мнения. Не мисля, че някога съм го чувал да казва нещо с колеблив глас. И макар че животът му изобил- стваше от инциденти, той живееше в днешния ден и рядко се отдаваше на спомени. Спомням си само един кратък разговор за времето му като военен пилот и абсолютно нищо за участието му в шпионажа или общуването с хо- ливудските знаменитости, вашингтонските политици и нюйоркските литера- тори от епохата на Втората световна война. От време на време се хвалеше, че е приятел с видни личности. Спомням си как веднъж ми каза без конкретна причина, че един прочут актьор не при- ел с достойнство загубата, когато Роалд го победил на голф. И разбира се, да не забравяме и неправдоподобното твърдение, че е обядвал със Стравински. Но макар че луксът и славата на знаменитостите очевидно го привличаха, откриването на птиче гнездо в живия плет му доставяше също толкова удо- волствие, колкото и бутилка \"Шато Лафльор\" реколта 1982 или остроумията на Ян Флеминг и Дороти Паркър. Наслаждаваше се на това да пренебрегва много от границите, наложени от английското общество, и да задава на хората лични въпроси. Подозирам, че го правеше не толкова защото се интересуваше от отговора им, колкото защото се радваше на смайването, което може би щеше да предизвика. В този смисъл той можеше да бъде жесток. И все пак, макар че избухливият му нрав беше пословичен, аз го видях само веднъж да избухва истински. Говореше по телефона с една уредничка на из- ложба на Франсис Бейкън в Ню Йорк, която искаше да вземе назаем една от картините му и се бе обадила, докато Роалд имаше гости за вечеря. Тя каза нещо, което го раздразни, затова той изруга свирепо и затръшна телефона. Спомням си какво си помислих – че жестът е драматичен. Роалд играеше, за да се хареса на публиката си. Гневът му се укроти почти веднага след като върна слушалката на мястото ѝ. Дори тогава смътно осъзнавах, че това ненужно перчене е само лустро, черупка, броня, предназначена да предпази човека вътре: човек немощен и очевидно уязвим. Няколко покани за вечеря бяха отменени в последния мо- мент, защото той не беше добре. Веднъж Лиси ми съобщи по телефона, че \"старото момче\" почти се е срещнало със своя създател. Винаги обаче се съ- вземаше и когато го видех следващия път, изглеждаше също толкова пращящ от здраве, колкото преди. Винаги пиеше, винаги пушеше, винаги беше готов да се впусне в спор. Изглеждаше като стихия, която никога няма да се укроти. Затова смъртта му през ноември 1990 година представляваше истински шок. На погребението му разплаканата Лиси, която знаеше, че съм страстен почи- тател на класическата музика, ме попита дали ще ѝ помогна да поръча нови оркестрални постановки на някои от творбите на Роалд и така да постигне нещо, което той беше искал: алтернатива на \"Петя и вълкът\" на Прокофиев, която да привлече децата в концертните зали. Току-що бях напуснал Би Би Си и бях започнал да работя на свободна практика и с готовност приех тази възможност. През следващите няколко години се запознах със сестрите на Роалд – Алфхилд, Елзе и Аста, – както и с първата му съпруга, Патриша Нийл. Всички те участваха в един по-дълъг филм, който снимах за Дал през 1998 година, пак за Би Би Си, който Офилия представи и в който двамата с нея за първи път изследвахме някои от темите в тази книга. Много от интер- вютата с членовете на семейството му, цитирани тук, датират от онзи период. Малко преди смъртта си Роалд избра Офилия за свой биограф. В случай че не желае да се заеме с тази задача, той ѝ остави също така и правото да избере биограф. Това донякъде шокира по-голямата ѝ сестра Теса, която се надяваше, че ще помоли нея да напише книгата. Все пак Офилия беше тази, която се нагърби с предизвикателството да пресее огромния архив от писма, ръкописи, тетрадки, изрезки от вестници и фотографии, оставени от баща ѝ в писателската му колиба. Но тя живееше в Бостън и беше неимоверно ангажи- рана с работата си като президент и изпълнителен директор на \"Партньори в здравето\", медицинска благотворителна организация в Третия свят, един от основателите на която беше станала през 1987 година, а проучванията за биографията отнемаха време и на нея ѝ ставаше все по-трудно да завърши книгата. Най-накрая, когато през 2006 година забременя, тя реши да изостави ръкописа си и ме попита дали бих желал да се наема с предизвикателството да напиша биографията на баща ѝ. Това нейно желание, каза ми тя, се дъл- жеше на факта, че не съм член на семейството, но същевременно съм някой, който е познавал и харесвал баща ѝ. Тя смяташе, че за човек, който не го е срещал, ще бъде почти невъзможно да събере всички ненапасващи се пар- ченца от пъзела, който представляваше неговата сложна и своеобразна ду- шевност. Всичко в този архив – който сега се помещава в Музея и приказния център \"Роалд Дал\" в Грейт Мисендън, открит предишната година – беше на мое разположение. С типичното си великодушие Офилия дори ми позволи да черпя от ръкописа на нейната собствена биография. Въпреки първоначалната си сдържаност, Теса също ми отдаде много от времето и енергията си. Не бих могъл да напиша тази книга без тяхното съдействие, както и без това на брат им Тео и сестра им Луси. Безкрайно съм задължен на всички тях. В хода на това пътуване ме очакваха много изненади и главоблъсканици – не на последно място и откритието колко много противоречия са го движили. Необузданият фантазьор се бореше с хладния наблюдател, суетният фукльо с отшелника, който отглеждаше орхидеи, нахаканият ученик с уязвимия чуж- денец, който така и не бе успял да се почувства докрай у дома си в Англия, макар че обичаше да се описва като \"типичен англичанин съвсем типичен англичанин.\" Радостта от простичките удоволствия – градинарството, изу- чаването на птици в естествената им среда – уравновесяваше увлечението му по изисканата обстановка на импозантните хотели, курортите за богати и елегантните казина. Притежаваше изискан, деликатен вкус към картините, мебелите, книгите и музиката и все пак беше пламенен антиинтелектуалец. Можеше да тиранизира другите, но се гордееше, че защитава по-слабите. За човек, който обичаше нещата черни и бели, тези несъвместимости не бяха съвсем неочаквани. За Роалд сивият цвят почти не съществуваше. Освен това щях да науча, че така, както е пренаписвал ръкописите си, е пренаписвал и собствената си история, предпочитайки да разкрива личния си живот само полуроманизиран и следователно донякъде под негов контрол. Много неща от миналото му го караха да се чувства неудобно, а писането на истории му даваше власт над тази уязвимост. И така, сега, през 2010 година, колелото направи пълен кръг. Когато водих онзи разговор с Роалд на вечеря през 1986-а, дори не подозирах, че двайсет и четири години по-късно най-после ще отговоря на предизвикателството му, като напиша тази книга. Това е ирония, която се надявам, че той би оценил. Защото рядко се случва някой биограф да работи върху толкова забавен и ув- лекателен обект, чийто приключенски живот се люшка от криза към триумф и от трагедия към хумор с такава неуморна напереност и неугасима жизнера- дост. С огромното количество нов материал, с който разполагах – включително стотици ръкописи и хиляди писма, – съм се опитвал да поставя на преден план гласа на самия Дал на всички възможни места и да позволя на читателя да го види такъв, какъвто го видях аз, \"с всичките му кусури\". Понякога ми се искаше да можех да предам подсмихването в гласа му или блясъка в очите му, които несъмнено са придружавали много от по-скандалните му изявления. Нещо повече, неговата склонност към преувеличения, ирония, самодо- волство и самодраматизиране го превърна в особено неуловима плячка и опи- тите ми да проникна през дебелата защитна преграда от художествена проза, която той често изплиташе пред миналото си, може невинаги да са били осо- бено успешни. Опитах се да проявя усърдие и да проверя всички факти, но ако в настоящата биография са се прокраднали някои неправилни преценки или грешки, се надявам, че читателят ще ми прости. Нямам претенции да съм нито източник на енциклопедически познания, нито безпристрастен. Не съм сигурен, че тези неща изобщо са възможни. Въпреки това се опитах да създам разказ, който е точен и балансиран, но не и затънал в блатото на незна- чителни подробности. Това е нещо, което знам, че Роалд щеше да сметне за непростимо. Затова, макар че все още не съм сигурен дали е обядвал с Игор Стравински, трябва да призная, че това вече не ме интересува. Може би е било само част от история, дреболия. Сравнена с толкова много други неща, неговата истинност или лъжовност в крайна сметка изглежда маловажна.", "date": "2017.11.10", "title": "Откъс от \"Разказвачът. Животът на Роалд Дал\" на Доналд Стърок"}
{"url": "http://www.dnevnik.bg/detski_dnevnik/2017/11/10/3074298_s_decata_v_pochivnite_dni_11_i_12_noemvri/", "text": "За заетите родители   събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  кани от 10.30 часа пък децата от 3 до 5 години и техните родители на арт работилницата  , на която ще се прави охлюв от глина. Малките ще се запознаят с формата на охлюва и ще научат интересни факти за живота му. Цената за едно посещение е 20 лв., като всички материали са осигурени. От 17 часа пък е организирана работилницата  , подходяща за деца на възраст от 4 до 12 г. Те ще се запознаят с различни видове кактуси, ще развят уменията си за работа с глина, като научат някои специфики при техниките за моделиране: овалване, вдлъбване, изтегляне и слепване. След като изработят саксията и растенията си, ще използват акрилни бои за да оцветят произведението си. Цената е 15 лв., като всички материали са осигурени. Необходимо е предварително записване на тел: 0887764649, съобщение във \"Фейсбук\" или e-mail на  nevenadacheva@gmail.com . - Регионалният исторически музей празнува  , като през целия ден къщата музей \"Баба Тонка\" и римската крепост \"Сексагинта Приста\" ще очакват своите малки посетители и техните татковци. Те ще имат възможност да се включат в познавателна игра и ще търсят различни експонати в посочените обекти. Цената за децата и техните бащи или други мъже от семейството, които ги придружават е 1 лв., а придружаващите ги дами ще заплащат обичайната за двата обекта входна такса. - Пловдивският хор \"Детска китка\" кани на  от 19 ч. в ДК \"Борис Христов\", с който ще отбележи два празника - хорът става на 70 години, а проф. Златина Делирадева отбелязва 50 г. творческа дейност с него. Неделя  кани от 10.30 часа пък децата от 3 до 5 години и техните родители на арт работилницата \"Рисувам с мама\", на която ще се прави охлюв от глина. Малките ще се запознаят с формата на охлюва и ще научат интересни факти за живота му. Цената за едно посещение е 20 лв., като всички материали са осигурени.  - Ателие  организира  \"Био игри\"  в природонаучния музей. На него децата ще научат отговора на въпросите: Коя праисторическа акула-хищник е обитавала океаните на Земята преди 2 милиона години? Какъв е размерът на най-голямата акула в днешни дни? Колко зъби сменят акулите през живота си? Коя акула има най-голямата уста? Какво прави акулата-дойка? Децата ще открият интересни видове акули в музея, ще научат забавни и страховити факти за тях по време на ролеви игри. Накрая всяко дете ще си изработи акула. Занятията са от 11 до 12:30 ч. за деца между 5-7 годишна възраст и от 13:00 до 14:30 ч. за деца между 8-14 годишна възраст. Необходимо е записване на  info@bio-game.org . При необходимост, информация можете да получите на 0882/ 523281. -   празнува Lidl в \"Музейко\". Срещу 2 лева за билет децата са поканени да пеят, танцуват, рисуват и покажат артистичните си заложби - за всички тях ще има куп предизвикателства. Ще участват и в разнообразни работилници.  кани малки и големи на концерта \"Лешникотрошачката\". Почитателите на класическата музика са добре дошли на голямата сцена в зала \"България\" от 19 часа.", "date": "2017.11.10", "title": "С децата в почивните дни (11 и 12 ноември)"}
{"url": "http://www.dnevnik.bg/evropa/novini_ot_es/2017/11/10/3075482_es_shte_demonstrira_edinstvo_s_nov_otbranitelen_pakt/", "text": "Най-малко 20 държави членки на Европейския съюз ще подпишат нов отбранителен пакт на 13 ноември в опит да демонстрират единство след решението на Великобритания да напусне блока. Споразумението е по инициатива на Франция и Германия и е за финансиране и развитие на съвместно военно оборудване, предаде \"Ройтерс\". След години на бюджетни ограничения в Европа и след като дълго време разчитаха на САЩ като партньор в НАТО, Франция и Германия се надяват споразумението да обвърже нациите с по-тясно сътрудничество в отбраната. Механизмът за постоянни структурирано сътрудничество, наричан PESCO, ще бъде най-големият скок в европейската политика за отбрана. Според дипломати от ЕС обаче все още има разногласия между Париж и Берлин за това какво ще бъдат задължени да правят страните, включени в пакта. Франция настоява за едно ядро от правителства, които да предоставят пари и военна техника в PESCO, и заявява воля за намеса в чужбина. Германия иска да разшири пакта, което обаче според някои експерти ще го направи по-малко ефективен. Досега Франция, Германия, Италия, Испания и още 16 страни са заявили, че ще се присъединят към пакта, който може официално да влезе в сила, когато лидерите на ЕС се срещнат през декември. Други страни членки, включително Дания, Португалия, Малта и Ирландия, все още не са се ангажирали публично. Според френски дипломати пактът ще включва няколко области, в които европейските правителства ще се съгласят да работят заедно и ще обещаят фондове, включително военни операции на ЕС, инвестиции и придобиване на отбранителни способности заедно като група. Ключова цел е да се намали броят на оръжейните системи и да се предотврати дублирането, за да се спестят пари и да се подобрят съвместните операции. Действията в рамките на пакта ще се координират с НАТО, за да се гарантира прозрачност и да се избегнат излишъци, посочи германския източник. Една от областите, в които служителите на НАТО и ЕС виждат допирни точки, е необходимостта от военна зона за свободно движение на войски и екипировка. Според плановете НАТО ще се фокусира върху колективната отбрана, докато PESCO ще гарантира по-бърз и ефективен европейски отговор на събития като кризата с ебола през 2014 г. В Африка. \"Това няма да се случва в конкуренция с НАТО\", допълни германският представител.", "date": "2017.11.10", "title": "ЕС ще демонстрира единство с нов отбранителен пакт"}
{"url": "http://www.dnevnik.bg/sport/2017/11/10/3075513_informaciite_za_predlojenie_kum_karanga_celiat_da_go/", "text": "Информациите за предложение за голмайстора на ЦСКА и Първа лига Фернандо Каранга са спекулации, обявиха от клуба. Червените заподозряха опит нападателят да бъде разконцентриран. \"Да, интерес към голмайстора на Първа професионална лига има от много отбори, но до момента няма клуб, който да е изпратил конкретно предложение за нападателя. Всички информации, които се разпространяват в момента, са спекулации, целящи да разконцентрират футболиста преди предстоящите важни мачове\", обявиха от ЦСКА. От клуба допълват: \"Ние обаче вярваме, че той няма да се поддаде на спекулациите и ще продължи да се раздава на терена с червената фланелка.\" Източник на \"Дневник\", близък до ръководството на ЦСКА, заяви, че предложения за Каранга има -  едното е за 7 млн. паунда (7.89 млн. евро) от клуб от Висшата лига , а другото е от \"Бенфика\" за 7 млн. евро. Бразилецът прави много силен сезон, като има 13 гола в 15 мача за червените в първенството.", "date": "2017.11.10", "title": "Информациите за предложение към Каранга целят да го разконцентрират, обявиха от ЦСКА"}
{"url": "http://www.dnevnik.bg/sport/2017/11/10/3074622_grigor_dimitrov_-_debjutantut_s_realni_shansove_za/", "text": "След  най-силния сезон в професионалната си кариера  Григор Димитров успя да постигне една от големите си цели - да се класира за финалите на АТП. Въпреки че има  най-лошите показатели в директните мачове  измежду всички финалисти в Лондон, българският тенисист влиза в надпреварата с реални шансове да стигне до битката за трофея. Димитров беше поставен  четвърти сред фаворитите за титлата  от букмейкърските къщи. По-високо бяха оценени шансовете само на първите трима в световната ранглиста - Рафаел Надал, Роджър Федерер и Александър Зверев. Жребият изпрати Димитров в група \"Пийт Сампрас\"  с Надал, Доминик Тийм и Давид Гофен. Това дава отлични предпоставки пред българина за класиране на полуфиналите. Според голяма част от специалисти именно той е главният претендент за първото място в тази група. Причините за това са доста. Една от тях е, че Димитров има отлични показатели в турнирите в зала този сезон. Той е изиграл 13 мача на закрито и е спечелил десет от тях. Общо в кариерата си българинът има 88 срещи в зала, в които е записал 56 победи. Предимствата на Димитров През този сезон началният му удар работи на много високо ниво, което може да се окаже огромно предимство на бързите кортове в зала \"О2\". Той е спечелил 87% от сервис геймовете си през 2017 г. От участниците в Лондон с по-добри показатели са само двамата най-добри през сезона - Федерер (91%) и Надал (90%). От началото на годината българският тенисист е спечелил 78% от точките след вкаран първи сервис. Това го поставя на трето място сред финалистите в Лондон след Марин Чилич и Федерер, които имат по 80% успеваемост. Увереността, която дава началният удар на Димитров, води до страхотна ефективност при спасяването на точки за пробив. Българинът е излязъл победител в 70% от случаите, когато е трябвало да спасява своето подаване. Това му отрежда четвърто място сред всички тенисисти този сезон и второ сред участниците в Лондон след Надал (71%). В края на октомври  официалният сайт на АТП публикува статистика , според която Димитров и Надал са играчи, които се справят най-добре в критичните ситуации. Към онзи момент испанецът беше спечелил 37 от 73-те гейма, в които е изоставал с 15:40 (50.7%), а българинът - 35 от 73 (47.9%). Димитров показва много по-голямо спокойствие и търпение през този сезон. Това беше едно от нещата, които липсваха в играта му в предишни години. Сега българинът демонстрира способност да се измъква дори от тежки ситуации като тази срещу Раян Харисън в Шанхай, когато изостана с 3:6 в тайбрека на решителния трети сет. \"Основното нещо, когато започнахме работа с Дани Валверду, беше да опростим максимално нещата - от физическата ми подготовка, през работата на корта до случващото се извън корта. Да си поставим базисни цели - краткосрочни и дългосрочни - ми помогна да подобря увереността и постоянството ми. Постепенно идва момент, в който осъзнаваш, че можеш да играеш добър тенис и да се конкурираш с най-големите. Да се науча да бъда търпелив също оказа голяма разлика\", коментира Димитров в навечерието на турнира. Конкурентите в групата Надал прави впечатляващ сезон, който го върна на върха в световната ранглиста след пауза от три години и му донесе две титли от Големия шлем. Испанецът логично е считан за фаворит за първото място в група \"Пийт Сампрас\". Неяснотата около физическото му състояние обаче прави битката в групата много непредвидима. Миналата седмица световният №1 напусна преждевременно мастърса в Париж заради контузия в коляното. Той се оттегли преди двубоя си от четвъртфиналите с Филип Крайнович и участието му в Лондон беше под сериозна въпросителна. В сряда треньорът му Карлос Моя обяви, че Надал все пак ще се включи в заключителния турнир на АТП. В допълнение към травмата в коляното испанският тенисист по традиция не се представя добре в Лондон. Това остава единственото голямо отличие, което липсва в бляскавата му колекция. В досегашните си седем участия в турнира той само два пъти стигна до финалния мач - през 2010 и 2013 г. В първия случай отстъпи на Федерер, а във втория - на Джокович. Димитров има доста негативна статистика срещу Надал - една победа в 11 мача. Българинът обаче създава много трудности на испанеца, което се видя и този сезон. Двамата изиграха епичен полуфинал на Australian Open, спечелен от испанеца с 6:3, 5:7, 7:6 (5), 6:7 (4), 6:4. Другите им две срещи бяха през октомври в рамките на седмица - в полуфиналите в Пекин (6:3, 4:6, 6:1) и в четвъртфиналите в Шанхай (6:4, 6:7, 6:3). Димитров има отрицателен баланс и в мачовете с Тийм - една победа и две поражения. Както и Надал обаче, австриецът предпочита по-бавните кортове и традиционно не се представя добре на турнирите в зала. Четвъртият в световната ранглиста има най-лош баланс в мачовете на закрито през този сезон сред всички финалисти в Лондон - четири победи и четири загуби. В кариерата си той е изиграл 48 двубоя в зала и е загубил половината от тях. Освен това Тийм определено не се намира в добра форма. Той спечели само два мача в петте турнира, откакто отпадна в осминафиналите на US Open. Австриецът записа шест загуби в последните си осем мача и при него умората видимо натежава в края на сезона. За поредна година той изигра огромен брой турнири - 26, с девет повече от Надал, шест повече от Димитров и два повече от Гофен. Белгиецът на свой ред е сред най-силно играещите в зала тенисисти. Той има най-много мачове на закрито този сезон сред всички участници в Лондон - 23, в които записа 17 победи. В кариерата си има 56 спечелени от 85 изиграни срещу на закрито. Гофен обаче също показва колебания в последните седмици. Oткакто спечели титлата в Токио, той допусна загуби от Жил Симон в първия си мач в Шанхай, от Стефанос Циципас на четвъртфиналите в Антверпен и от Жюлиен Бенето във втория си двубой в Париж.   В допълнение Димитров по традиция играе силно срещу белгиеца. На ниво \"АТП\" двамата са се срещали четири пъти, а българинът е излизал победител в три от тях. Те имат и три двубоя в турнирите от сериите \"Фючърс\" и \"Чаланджър\", като и трите са спечелени от Димитров. Мачовете помежду им тази година бяха три. Първият беше на четвъртфиналите в Австралия, когато българинът постигна убедителен успех с 6:3, 6:2, 6:4. Десетина дни по-късно двамата се срещнаха във финала на турнира в София, спечелен от Димитров със 7:5, 6:4. Единствената победа на Гофен дойде в следващия турнир от календара - в Ротердам, когато българинът беше натрупал голяма умора след силните изяви в Бризбейн, Мелбърн и София. Ако успее да се пребори за първото място в групата, Димитров може да избегне големия фаворит за титлата в Лондон Роджър Федерер. Подобен развой би дал големи шансове на българина да стигне до битката за трофея. Неслучайно букмейкърите определят евентуален финал между Федерер и Димитров (7.00) като третия най-вероятен след Федерер - Надал (3.25) и Федерер - Зверев (5.50).  ", "date": "2017.11.10", "title": "Григор Димитров - дебютантът с реални шансове за финал в Лондон"}
{"url": "http://www.dnevnik.bg/bulgaria/2017/11/10/3075523_kompanii_ot_sasht_i_bulgariia_obsujdat_suvmestni/", "text": "Представители на оръжейни компании от САЩ и България започнаха да обсъждат възможностите за съвместни дейности по проекти за модернизация на армията на форум във Военния клуб в София. Осъществяване на проектите за модернизация на армията и заедно с това и стимулиране на българската икономика са приоритетите ни в отбраната, каза вицепремиерът и военен министър Красимир Каракачанов на откриването на форума. Каракачанов заяви, че амбицията на правителството е да се движат едновременно и трите проекта - за нови изтребители, кораби за флота и за бронираната машина и чрез тях да се даде шанс на българските предприятия да участват в тези проекти. Това ще е мощен стимул на икономиката ни, каза още Каракачанов. Американският посланик Ерик Рубин каза, че партньорството в отбраната между САЩ и България е по-силно от всякога. Днес всички са изправени пред нови заплахи - тероризъм, мигрантски потоци, натиск от Русия, затова трябва да се пази сигурността на държавата и нейните граждани, каза Рубин От презентациите, които направиха щатските компании се разбра, че основния им интерес е към  проекта за нови бойни машини  на пехотата. Според министър Каракачанов проектът е одобрен на съвет по отбрана преди две седмци и предстои да бъде разгледан от парламента до края на годината. Той предвижда купуването на 150 машиини, на първия етап, с финансова рамка от 1,2 млрд. лв. Според последното решение машините за механизираните отделения трябва да са с колесна формула 8х8, тези за родовете войски могат да са с колесна формула 8х8, 6х6 или 4х4. Първата презентация беше направена от General Dynamics Land System, които участват в процедурата за машина на пехотата с PIRANHA IFV. Втората беше на производител за оръжия, който демонстрира във видео възможностите на 30 мм. оръдие Bushmaster, което се монтира основно на бронирани машини за пехотата. Textron показаха бойните си дронове и машините за пехотата Comamando Elite и Commando Select. Втората машина е официално предложение за модернизиране на пехотата, съвместно с немската Rheinmetall Group, като то включва и производство в България. Първоначалната им оферта беше за четириколесни машини COMMANDO Select, които да бъдат използвани за спомагателни, а по заданието, за бойни бронирани машини, обединението предлага прототип с 6-колесна формула. Oshkosh Defense също показаха своите тактически машини. В гамата на компанията има леки, средни, тежки и специални машини, но няма информация, дали е сред поканените за участие в процедурата за избор на машини за пехотата.", "date": "2017.11.10", "title": "Компании от САЩ и България обсъждат съвместни проекти за модернизация на армията"}
{"url": "http://www.dnevnik.bg/politika/2017/11/10/3075452_gerb_prognozira_che_boiko_borisov_shte_oglavi_oshte/", "text": "След резултатите от първите две управления на Бойко Борисов и изпълнение на всички обещания до края на мандата на сегашния кабинет ГЕРБ обяви, че няма как партията да не оглави още три правителства. Прогнозата бе направена в декларация на парламентарната група по случай 10 ноември, в която депутатът Спас Гърневски очерта разликите между управленията на БКП/БСП и на Борисов - при първите държавата непременно фалирала, а при кабинетите на ГЕРБ - станала стабилен член на Европейския съюз (ЕС), а икономиката бележела подем. \"И към края на мандата си правителството на ГЕРБ и \"Обединените патриоти\" ще изпълни всички обещания, които даде\", каза Гърневски. А в залата се чу \"Браво\". \"И като направи това след правителство едно, две и три няма как да не последват четири, пет, шест\", каза още депутатът от партията на Борисов. В декларацията на ГЕРБ се прави преглед на събитията след 10 ноември 1989 г., когато БКП се преваплатила в социалистическа партия; комунистите се определили като социалисти-антифашисти независимо, че на всички в България било известно, че в тази страна никога не е имало фашизъм; започнал поход на червените куфарчета, а при \"Виденов-Гечев\" фалирали 26 банки. Преди Гърневски да започне да я чете, депутатите от \"БСП за България\" напуснаха залата. \"Ако днес надникнете в списъка на кредитните милионери, ще видите, че те са или членове на номенклатурата, или агенти на \"Държавна сигурност\". Маститият олигарх от Висшия съвет на БСП Георги Гергов успя да ужили община Пловдив с имоти за 150 млн. и да приваризира Международния панаир с общи активи на 600-700 млн. Тогава зам.-министър на икономиката и председател на борда на панаира бе лидерката на БСП и активен борец с корупцията - Корнелия Нинова. Приватизацията и корупцията вървят и трябва да се гледат заедно\", каза още Гърневски. В декларация по-рано и лидерът на \"Атака\"  Волен Сидеров се обяви за преглед на приватизационните сделки . Гърневски каза, че давността ще отпадне. От ГЕРБ се обърнаха към младите социалисти и ги призоваха да се запознаят с историята на партията си, която \"довели България до просешка тояга\" и опити да бъде пробутана като 16-а република в СССР. \"Този ли ограбен народ, г-н Христов, наричате дебили. Тези 80% от него, които никога няма да ви поверят управлението на страната, защото знаят отлично, че когато БКП/БСП управлява държавата, непременно фалира\", посочи Гърневски и обяви, че проф. Иво Христов е позор за българската наука. Накрая в декларацията си със заключението, че е бил прав, ГЕРБ цитира Александър Стамболийски: \"За вас, комунистите, ще отводня бургаското езеро и ще ви оставя в него да си строите комунистическата държава. Ако се пръкне нещо от нея - тогава ще мислим за комунизъм в България, ама силно се съмнявам, че ще успеете\".", "date": "2017.11.10", "title": "ГЕРБ прогнозира, че Бойко Борисов ще оглави още три правителства"}
{"url": "http://www.dnevnik.bg/evropa/zemedelie/2017/11/10/3075533_bulgarski_firmi_pridrujavat_evrokomisaria_po_zemedelie/", "text": "Производители на ориз, плодове, зеленчуци и зърнени култури от България са били включени в бизнесделегацията, която придружава европейския комисар по земеделието Фил Хоган на визитите на високо ниво в Саудитска Арабия и Иран. Това се вижда от публикуваната програма за посещенията, които започнаха на 7 ноември и ще продължат до началото на следващата седмица. Едноседмичната обиколка в двете държави цели да промотира европейските земеделски и хранителни продукти като в бизнес делегацията присъстват над 110 компании и организации от ЕС. Предвидено е те да участват в бизнес форуми и срещи с потенциални партньори в двете държави. От публикувания списък с участници от ЕС се вижда, че бизнес контакти в Иран и Саудитска Арабия ще търсят и няколко български дружества. Сред тях са компаниите \"Теди\", \"Агродунав\" и \"Агриво\", които се занимават с производство в сектора на зърнопроизводството. От сектор плодове и зеленчуци е представена компанията \"Бибс\". В делегацията за Саудитска Арабия ще се включи и съюза на оризопроизводителите, се вижда още от данните, публикувани от дирекция \"Земеделие\" към ЕК. Настоящите посещения на комисаря Хоган в Иран и Саудитска Арабия са част от програмата за промотиране на европейски продукти и насърчаване на износа към редица държави, започнала през 2016 г. с първите пътувания до Виетнам, Колумбия, Мексико,Китай, Япония и др. През това лято Хоган, придружаван от 60 европейски компании, направи официална визита в Канада. Тогава в делегацията също бе включен български представител- компанията \"Биомандра- Рейхан Ружди\", която работи в сферата на овцевъдството.", "date": "2017.11.10", "title": "Български фирми придружават еврокомисаря по земеделие при посещения в Иран и Саудитска Арабия"}
{"url": "http://www.dnevnik.bg/sport/2017/11/10/3075527_djeims_hardun_povtori_postijenie_na_djordan_pri_uspeh/", "text": "Гардът на \"Хюстън рокетс\" Джеймс Хардън записа трипъл-дабъл, а тимът му победи със 117:113 \"Кливланд кавалиърс\" в мач от НБА. Звездата на \"ракетите\" продължава със силните си изяви от началото на сезона и след като наскоро  вкара рекордните в кариерата си 56 точки  в един двубой, сега записа ново знаково постижение. Хардън се нареди до легендарният Майкъл Джордан с показателите, които записа в двубоя с \"кавалерите\". Гардът завърши с 35 точки, 13 асистенции, 11 борби и пет откраднати топки. Така той става първият баскетболист в последните 30 сезона, който завършва мач с подобни или по-добри показатели от Въздушния, който го стори през 1989 г. Седем минути преди края на мача домакините имаха аванс от 10 точки, които набъбнаха дори до 16. Последва силна серия на \"кавалерите\" - 13:1 и 90 секунди преди финалната сирена резултатът вече беше 112:111 за \"Рокетс\". След силни изяви на Хардън \"Хюстън\" поведе по-убедително, а в края Клинт Капела блокира изстрел на Леброн Джеймс във финалните секунди, за да осигури победата на своите. Това е втори трипъл-дабъл на Хардън за сезона, а той получи голяма помощ от Ерик Гордън, завършил с 20 точки, Капела с 19 и Тревър Ариза със 17. Леброн Джеймс вкара 33 точки за 40 минути на паркета. Той беше 15-24 от срелба и едва 1-4 от зоната за три точки. Лидерът на \"Кавалиърс\" завърши със седем асистенции и четири борби. В друг от интересните мачове за нощта 28 точки на  Кармело Антъни  не стигнаха на \"Оклахома сити тъндър\" да избегне седмата си загуба за сезона. \"Гръмотевиците\" отстъпиха пред \"Денвър нъгетс\" с 94:102 като гост. Антъни направи най-добрия си мач след трансфера през лятото, но останалите му съотборници не бяха на ниво. Пол Джордж и Ръсел Уестбрук вкараха едва по 13 точки и \"Оклахома\" остава на 12-о място в Западната конференция. За \"буците\" това беше седма победа в 12 мача и тимът е втори в Северозападната дивизия. Емануел Мудиай вкара 21 точки, 10 от които в последната четвърт, а Пол Милсап и Никола Йокич добавиха съответно 17 и 15. \"Торонто раптърс\" победи със 122:118 \"Ню Орлийнс пеликанс\" в драматичен двубой. Демар ДеРоузън вкара 33 точки, а Серж Ибака добави 19 за петия пореден успех на канадците над \"пеликаните\". Много силно за \"Раптърс\" играха още Кайл Лаури с 18 точки и Йонас Валанчунас, който овладя 13 борби. За гостите от \"Ню Орлийнс\" най-полезен беше Джру Холидей с рекордните в кариерата си 34 точки и 11 асистенции, а Демаркъс Къзънс завърши с дабъл-дабъл – 20 точки и 15 борби. Този път другият център Антъни Дейвис не беше в познатата си форма и вкара скромните за себе си 18 точки.", "date": "2017.11.10", "title": "Джеймс Хардън повтори постижение на Джордан при успех на \"Хюстън\" над \"Кливланд кавалиърс\""}
{"url": "http://www.dnevnik.bg/bulgaria/2017/11/10/3075554_do_koleda_shte_bude_pusnata_direktna_samoletna_liniia/", "text": "До Коледа ще бъде пусната директна самолетна линия до украинския град Одеса. Полетите ще се изпълняват два пъти седмично. Това обяви вицепремиерът Валери Симеонов по време на днешния парламентарен контрол. Той обаче не уточни от кой български град ще летят самолетите. По думите му подобна линия е необходима заради българската диаспора в Украйна и Молдова. Именно от там са дошли стотици работници, които са помогнали летният сезон да премине спокойно и да няма сериозна липса на кадри по морето. Симеонов обясни, че представители на българската диаспора ще получават гражданство с приоритет. Освен това работодателските организации трябвало да помислят как по-лесно да назначават такива хора на работа. \"Ще разработим политика с какво потенциалният имигрант може да е полезен за България и до колко е способен да се интегрира. Чак тогава ще помислим за даване на гражданство. Процедурата по даване на гражданство пък ще бъде сведена до 6 месеца до края на годината\", каза още Симеонов. Вицепремиерът допълни, че не е доволен от демографското състояние на страната. Той уточни, че няма статистика колко са децата в България, чиито родители работят и живеят в чужбина. По думите му подобни деца са рискови и именно заради това ще се помисли за начин, по който да бъдат преброени,", "date": "2017.11.10", "title": "До Коледа ще бъде пусната директна самолетна линия до Одеса, обеща Валери Симеонов"}
{"url": "http://www.dnevnik.bg/evropa/novini_ot_es/2017/11/10/3075552_es_e_v_zadunena_ulica_za_upotrebata_na_herbicida/", "text": "Страните от Европейския съюз попаднаха в задънена улица за бъдещето на хербицида глифозат, след като Европейската комисия ги призова да преосмислят предложението й да да го използват още пет години, предаде \"Ройтерс\". Вече две години в Европа се водят спорове какво да се прави с химикала, който е ключова съставка в Roundup, най-продавания хербицид на компанията \"Монсанто\". Фермерите го използват повече от 40 години, но употребата му бе поставена под въпрос, когато през 2015 г. агенция към Световната търговска организация заключи, че вероятно причинява рак. Европейската агенция по химикали обаче обяви през март тази година, че няма никакви доказателства, които да го свързват с рака при хората. В четвъртък страните от ЕС не успяха да одобрят или да отхвърлят предложението на Еврокомисията за петгодишно удължаване на лиценза за използване на глифозата. Общо 14 държави гласуваха \"за\", девет бяха \"против\" и пет се въздържаха, което не е достатъчно за квалифицирано мнозинство според правилата на ЕС, съобщи Еврокомисията. Тя ще внесе отново предложението си през следващите две седмици преди 15 декември, когато изтича сегашното разрешително. Европейският парламент подкрепи пълната забрана на хербицидите на основата на глифозата до декември 2022 г. и незабавното ограничаване на употребата на веществото. Според \"Грийнпийс\" ЕС трябва да го забрани незабавно. През октомври Европейската комисия предложи удължаване на лиценза за използване на глифозата с пет години, след като първоначалният й план за удължаване с 10 години на разрешителното не получи достатъчна подкрепа. Добър резултат за нашето здраве и околна среда, обяви в съобщение в \"Туитър\" министърката на околната среда на Люксембург Карол Дишбург, цитирана от ДПА. Белгийският министър на селското стопанство Дени Дюкарм посочи, че страната му подкрепя постепенен отказ от глифозата и иска ЕС да подпомогне алтернативното развитие на селското стопанство. Франция ще настоява за удължаване с три години. Според проучване на Ipsos от септември забрана на глифозата може да струва на френския зърнен сектор, най-големия в ЕС, 1.1 милиарда евро, а на винопроизводителите 900 милиона евро. Общите продажби в ЕС на продукти на основата на глифозата са около 1 милиард евро годишно. \"Монсанто\" има дял от около 40% на световния пазар.", "date": "2017.11.10", "title": "ЕС е в задънена улица за употребата на хербицида глифозат"}
{"url": "http://www.dnevnik.bg/bulgaria/2017/11/10/3075587_polsha_e_prikljuchila_angajimenta_si_po_dogovora_za/", "text": "Полша е приключила ангажимента си по  договора за осигуряване на логистична подкрепа  за българските самолети МиГ-29 от 2015 година, обяви днес в рамките на парламентарния контрол министърът на отбраната Красимир Каракачанов. Той обяви, че са ремонтирани шест двигателя за изтребителите, като снабдените с тях машини се използват. За удължаването на ресурса на моторите с по 350 летателни часа са платени общо 6.138 млн. евро, а гаранцията е 200 летателни часа. Попитан от депутата от БСП Жельо Бойчев дали според Каракачанов това е бил най-добрият вариант за ВВС, военният министър обяви, че към момента, когато е сключен договора, той е дал глътка въздух. Към днешна дата обаче Красимир Каракачанов смята, че двигателите трябва да се ремонтира от техния производител и вече  имало подписан меморандум  за намерения в тази посока с компанията РСК МиГ. Договорът бил подписан от българска страна, до дни се чакало той да бъде парафиран и в Русия. След това руска работна група ще огледа нуждаещите се от ремонт самолетни двигатели и в зависимост от обявената цена, щяло да се прецени, колко от тях да бъдат обновени. Става дума за 15 самолета, снабдени с общо 30 двигателя. Красимир Каракачанов не отговори на въпроса на Жельо Бойчев дали отговарят на истината твърденията, че единият, ремонтиран в Полша мотор, се е повредил. Заради договора с Полша през ноември 2016 година бившият военен министър Николай Ненчев  беше обвинен за извършено престъпление по служба .", "date": "2017.11.10", "title": "Полша е приключила ангажимента си по договора за самолетите МиГ, обяви военният министър"}
{"url": "http://www.dnevnik.bg/sport/2017/11/10/3075545_manchestur_siti_podpisa_s_amazon_za_suzdavane_na/", "text": "Лидерът във Висшата лига \"Манчестър сити\" подписа договор с електронния гигант \"Амазон\" за създаването на документална поредица за английския футболен клуб. \"Гражданите\" ще осигурят безпрецедентен достъп на екип на \"Амазон\" който ще заснема не само мачовете, но и всички тренировки и пътувания на тима до края на сезона. Според \"Ню Йорк таймс\" \"Сити\" ще получи най-малко 10 млн. паунда за създаването на поредицата. Епизодите ще се излъчат догодина ексклузивно в над 200 страни за абонатите на \"Амазон\". Обявяването на партньорството идва скоро, след като стана ясно, че италианският шампион  \"Ювентус\" е подписал идентичен договор с Netflix . Планът е Netflix да направи поредица от четири серии по един час, които да бъдат излъчени през 2018 г. \"Развълнувани сме от възможността да започнем стратегическо партньорство с \"Амазон\" – една от водещите компании в света в тази сфера. Това е идеална възможност да бъдем новатори с такъв проект, който не е правен никога досега\", каза изпълнителният директор на \"гражданите\" Феран Сориано. Документалната поредица ще покаже поглед отвътре в един от най-добрите футболни клубове, а освен това ще има ексклузивни интервюта със звездите на отбора и мениджъра  Пеп Гуардиола . От миналата година \"Амазон\" навлезе в спортния пазар, като закупи права да излъчва на живо мачове от Националната футболна лига (НФЛ) в САЩ, а в момента излъчва двубоите от финалите на АТП при младежите NextGen в Милано. \"Новата ни поредица Prime Original ще предостави на нашите абонати ново преживяване и среща с най-добрите треньори и футболисти в света. Радваме се, че точно \"Манчестър сити\" е първият клуб, с който правим това\", каза Хедър Шустер, ръководител на проекта. В момента \"Сити\" се намира на първо място във Висшата лига и води с  осем точки пред преследвача си \"Манчестър юнайтед\"  след 11 кръга. През миналия уикенд  \"гражданите\" победиха с 3:1 \"Арсенал\" .", "date": "2017.11.10", "title": "\"Манчестър сити\" подписа с \"Амазон\" за създаване на документална поредица"}
{"url": "http://www.dnevnik.bg/politika/2017/11/10/3075531_kiril_ananiev_obiavi_za_svoi_prioritet_elektronnoto/", "text": "Новият  здравен министър Кирил Ананиев  обяви за свой основен приоритет електронното здравеопазване във всичките му форми - електронната здравна карта, електронната рецепта, електронното направление и електронната платформа за поръчка на лекарства. Попитан дали очаква съпротива от лобита по този въпрос, той отвърна: \"Факт е, че досега не са се случили нещата, както трябва. Явно има съпротива, но трябва да вляза вътре, за да видя точно къде е проблемът. Досещам се за някои неща\". Кирил Ананиев каза, че няма да има толеранс нито от 100, нито от 30 дни, а започва да работи още от днес с ускорени темпове. Вече е подготвил план за действие, за който от думите му се разбра, че е обсъждал с премиера Бойко Борисов. С него се виждали няколко пъти след предложението за поста, от което бил изненадан. Среща имало и тази сутрин, а Борисов не успял да дойде в парламента за одобряването на кандидатурата му, тъй като имал важен ангажимент, свързан с националната сигурност. Попитан за критиките на опозицията, че ще бъде новото камикадзе в здравеопазването, той каза: \"Не смятам, че ще бъда ново камикадзе\". \"Започваме различни видове ревизии, засилване на предварителния и текущия контрол, внезапните проверки, особено на протоколите за скъпоструващите лекарства, контрол по аптеките\", каза още Ананиев. По думите му преди е нямало контрол на входа на болничната система, но този проблем вече е решен. Според новия министър бюджетът за здравеопазване, който за следващата година е 4.712 млрд. лева, е възможният баланс, който обществото може да си позволи. \"И гражданите трябва да бъдат доволни, и лекарите също\", каза още Ананиев. Попитан за корумпирани от фармацевтични компании лични лекари новият министър обяви, че ще се вземат мерки, в т.ч. и прекратяване на договори. На въпрос за предшественика си Николай Петров Кирил Ананиев каза, че той е честен и достоен човек и добър професионалист, с който ще работи занапред. Обаче трябвало да се види дали програмата, която е поставена по негово време, е изпълнена, както трябва.", "date": "2017.11.10", "title": "Кирил Ананиев обяви за свой приоритет електронното здравеопазване, за което имало съпротива"}
{"url": "http://www.dnevnik.bg/biznes/2017/11/10/3075581_za_godina_srednata_zaplata_narastva_s_102_grafika/", "text": "През третото тримесечие спрямо предходното броят на наетите и средната заплата намаляват, съобщи Националният статистически институт. Спрямо година по-рано обаче в броя на наетите няма промяна, докато заплатите са с над 10% по-високи като в частния сектор растат по-бързо - с 11 на сто, докато в държавния едва със 7.9%. Към края на септември наетите са с 30.1 хил., или с 1.3% по-малко, отколкото в края на юни - общо 2.31 млн. души. Най-много съкращения е имало в туризма - със 17.7%, в културата, спорта и развлеченията- с 8.1%, и в операциите с недвижими имоти - с 3.5%. В същото време в селското стопанство са наети с 4% повече хора. Спрямо година по-рано броят на наетите остава непроменен като най-голямо намаление на наетите има в селското стопанство - с 5%, а най-голямо увеличение - в административните дейности, също с 5 на сто. Средната брутна месечна работна заплата за юли 2017 г. е 1 039 лв., за август - 1 008 лв., и за септември - 1 064 лева. Средно за тримесечието сумата е 1 037 лв. и намалява с 0.3% спрямо предходното. Най-голям спад е регистриран във финансовите и застрахователните дейности\" - с 5.3%, и операциите с недвижими имоти - с 4.9%, а най-голямо увеличение е отчетено в селското стопанство - със 7.5%.", "date": "2017.11.10", "title": "За година средната заплата нараства с 10.2% (графика)"}
{"url": "http://www.dnevnik.bg/bulgaria/2017/11/10/3075593_luvut_pred_ndk_ne_e_povod_za_spor_s_gurciia_zaiavi/", "text": "Лъвът от Мемориала на Първи и Шести пехотен полк не е повод за спор с Гърция, заяви министърът на външните работи Екатерина Захариева днес. Снощи сайтът \"Гласове\" разпространи информация, че Атина е протестирала срещу паметника, върху който е изобразена карта на Велика България, която обхваща днешни гръцки земи. \"Вчера наш директор се е виждал с посланика, днес моят зам.-министър ще се види отново. Официална писмена позиция няма. Гърция е наш стратегически партньор и дълбоко се съмнявам, че такова нещо може да повлияе на чудесните отношения. Този паметник стои пред военноисторическия музей от много години. В никакъв случай той не представлява претенции на България за териториални граници\", заяви Захариева, цитирана от МВнР. Връщането на лъва бе  обещание, което кметът на София Йорданка Фандъкова даде  ден след започналото през юли демонтиране на \"1300 години България\". Лъвът се е намирал в средата на мемориала на Първи и Шести пехотен полк, който е бил демонтиран през 1977 г., за да бъдат изградени НДК и \"1300 години България\". След демонтирането на известния като \"войнишки паметник\" лъвът и плочите, на които са изписани имената на над 3000 войници от двата пехотни полка, са пратени за съхранение във Националния военноисторически музей.", "date": "2017.11.10", "title": "Лъвът пред НДК не е повод за спор с Гърция, заяви министър Захариева"}
{"url": "http://www.dnevnik.bg/evropa/novini_ot_es/2017/11/10/3075597_london_oshte_moje_da_promeni_reshenieto_si_za_brekzit/", "text": "Британският премиер Тереза Мей би трябвало да спре да заблуждава избирателите и да признае, че Брекзит може да бъде избегнат, ако Великобритания реши едностранно да се откаже от преговорите за излизане от Европейския съюз. Това заяви авторът на член 50 от Лисабонския договор Джон Кър, цитиран от \"Ройтерс\". Мей официално уведоми ЕС за намерението на Великобритания да напусне общността, като задейства член 50 на 29 март тази година и така постави началото на двегодишен процес на излизане, който засега не води до споразумение за Брекзит. Тя заяви, че няма да толерира какъвто и да било опит в парламента да блокира Брекзит. \"Докато преговорите за развод продължават, страните все още са женени. Помирението все още е възможно\", заяви Кър, който беше посланик на Великобритания в ЕС от 1990 до 1995 г. \"Британците имат правото да знаят това - те не бива да бъдат заблуждавани\", допълни той. В деня, когато задейства член 50, Мей заяви пред британския парламент, че \"няма връщане назад\" и Великобритания ще напусне ЕС, а в петък настоя, че страната ще излезе от блока  в 23 часа по Гринуич на 29 март 2019 г. \"В тази страна е взето политическо решение да се твърди, че не може да има връщане назад. Всъщност страната все още има свободен избор дали да продължи\", казва Кър. На референдума във Великобритания през юни 2016 г. 51.9% от участвалите избиратели подкрепиха Брекзит, а 48.1% гласуваха за оставане в ЕС. Мей заяви миналия месец, че Великобритания няма да отмени задействането на член 50. Правителствени юристи поискаха от съдебните власти миналата година да приемат, че процесът е необратим. Но след референдума противници на излизането на Великобритания от ЕС - от френския президент Еманюел Макрон и бившия британски министър-председател Тони Блеър до милиардера Джордж Сорос - намекват, че Великобритания може да промени решението си. Засега в социологическите проучвания няма признаци за промяна на мнението по въпроса за Брекзит. И управляващите консерватори, и опозиционните лейбъристи във Великобритания сега изрично подкрепят излизането от ЕС. Поддръжниците на Брекзит многократно са казвали, че всеки опит за нов референдум или за подкопаване на излизането на Великобритания от ЕС ще вкара в криза петата по големина икономика в света. Но процесът на Брекзит е оспорван в редица дела, заведени пред британски съдилища. Много от тях са съсредоточени върху въпроса, който все още не е получил отговор: може ли задействането на член 50 да бъде отменено? В текста на член 50 не се казва дали той може да бъде отменен, след като веднъж е задействан. Това означава, че ако юристите поискат разяснение, въпросът би трябвало да бъде отнесен до Съда на ЕС. Кър, който през 2002-2003 г. беше генерален секретар на Европейския конституционен конвент, разработил член 50, казва, че във Великобритания дебатът е погрешно представен - по думите му е ясно, че извършеното от Мей задействане на член 50 може да бъде отменено.", "date": "2017.11.10", "title": "Лондон още може да промени решението си за Брекзит, каза авторът на чл. 50"}
{"url": "http://www.dnevnik.bg/analizi/2017/11/10/3075494_mengemeto_v_glavata_na_todor_jivkov/", "text": ".  Срам. Това изпитвам, когато си спомням за десетилетното управление на Тодор Живков. И не защото \"при Тошо всичко беше лошо\" - това обобщение е неточно. Не и поради факта, че този държавник сякаш беше някакъв съвсем различен антропологичен тип, в сравнение с хората, които харесвам. Не, срамът идва от сякаш селективната концентрация на манталитетни свойства и нагласи у този човек, които са хем типични за много хора в България, хем \"описват\" населението по тези ширини единствено като несимпатична карикатура. А това не е честно. Селото, провинцията, семейството, патриархално-феодалните нагласи - така си представям ценностната нагласа на Живков, който сигурно е вярвал, че обикновеният, простият човек задължително и по определение е по-добър от онези другите, с претенциите. И че той самият, оказал се патриарх на 8 милиона българи, е длъжен първо да се погрижи за семейството си, после - за вечното си оцеляване на върха, а накрая да направи нещо и за тези добри, прости хорица. Неговите принципи изглеждаха съвсем другояче. Първо - да набави и изкрънка оттук-оттам (главно от СССР, но накрая дори и от ФРГ) необходимите пари, за да мирува населението, което самó не можеше да си осигури поносим стандарт. Второ - никой да не посяга на властта му, дори по най-безобидния начин. Защото до края на управлението му се знаеше едно: много неща са допустими и простими в НРБ, но да се говори (камо ли действа) срещу \"Първия\" - това е тежко престъпление. Някой може да каже, че е наивно от днешна гледна точка да се мисли за възможностите на демокрацията и свободата на словото в тогавашната НРБ. Но аз имам предвид не тези либерални ценности, а менгемето в главата на самия Тодор Живков, за когото очевидно не съществуваше дори идеята, че някой би си позволил да мисли и действа различно от него. Означава ли това, че Живков беше глупав човек? Не знам. Но във всички случаи той насърчаваше глупостта наоколо си. Глупостта и мързела. Сигурно го е правел неволно, от инстинкт за самосъхранение или пък поради \"демократичната\" си интуиция, която му е говорела, че повечето хора са глупави и мързеливи, тъй че най-добре да залага на тях. Дали е бил прав? И това не знам. Факт е обаче, че след десетилетното управление на Тодор Живков България и до днес изглежда една унила и уморена страна, все още белязана от неговия манталитет и от неговите ценности.", "date": "2017.11.10", "title": "Менгемето в главата на Тодор Живков"}
{"url": "http://www.dnevnik.bg/biznes/2017/11/10/3075649_poveche_chujdenci_i_po-malko_bulgari_sa_otsiadali_v/", "text": "Приходите на хотелиерите от нощувки през септември възлизат на 152.6 млн. лв., или с 4.5% повече в сравнение със същия месец на миналата година. Чуждите туристи са похарчили с 5.6% повече, а българите - с 1%, съобщи Националният статистически институт. Общият брой на нощувките е малко над 3 млн. като най-голямо увеличение - с 3.9%, има в четири- и петзвездните хотели. Именно в хотелите с висока категория са осъществени три четвърти от нощувките на чуждите туристи и на една трета от българите. Броят на пренощувалите хора в местата за настаняване през септември 2017 г. се увеличава с 1.8% в сравнение със същия месец на 2016 г. и достига 797.6 хил. души, като е регистрирано увеличение с 4.9% при чужденците и намаление с 1.8% при българите. Българите са отсядали в хотел за по-кратко - средно за 2.5 нощувки, докато чужденците са оставали средно 5.2 нощувки.  Общата заетост на леглата е 37.3%, като намалява с 1.9 процентни пункта в сравнение със септември 2016 година. Най-висока е заетостта на леглата в хотелите с 4 и 5 звезди - 50.8%, следват местата за настаняване с 3 звезди - 32.4%, и с 1 и 2 звезди - 20.3%. ", "date": "2017.11.10", "title": "Повече чужденци и по-малко българи са отсядали в хотел през септември"}
{"url": "http://www.dnevnik.bg/photos/2017/11/10/3075638_snimka_na_denia_nie_niama_da_se_razdelim/", "text": "С кратка протоколна церемония вече бившият министър на здравеопазването Николай Петров предаде поста на новия министър Кирил Ананиев, след  .   на 30 октомври след излъчен репортаж за конфликт на интереси по времето му като началник на Военномедицинската болница. Николай Петров посрещна наследника си с думите:  .", "date": "2017.11.10", "title": "Снимка на деня: \"Ние няма да се разделим\""}
{"url": "http://www.dnevnik.bg/sport/2017/11/10/3075495_rekordut_po_pobedi_na_shumaher_ne_e_nevuzmojen_za/", "text": "Световният шампион във Формула 1  Люис Хамилтън  може спокойно да се наслаждава на последните два старта от календара в Бразилия и Абу Даби. Той няма за какво да се бори, а тимът му \"Мерцедес\" потвърди, че ще експериментира на трасетата \"Интерлагос\" и \"Яс Марина\". Хамилтън обаче иска да се бори за победата и в двата старта. Той продължава да преследва всички  рекорди, поставени от Михаел Шумахер  и разкри, че считаният за непобедим от 91 успеха, не е толкова невъземожен. В момента британецът има 62 успеха и се нуждае от още 30, за да излезе начело във вечната класация. \"Мисля, че ще бъде много трудно, но не и невъзможно. Вярвам, че ще продължа да печеля дълго, дълго време. Преди нямах желание да преследвам рекорди, но когато малко се приближаваш до тях започваш да се замисляш\", обясни Хамилтън пред Motorsport.com. Четирикратният световен шампион  изпревари по титли идола си и една от иконите на спорта Аертон Сена. Хамилтън не е сигурен дали може да достигне седемте на Шумахер, въпреки че за момента се движи в графика на легендарния германец. \"Целта ми беше просто да вляза във Формула 1, а сега да говоря за седем световни титли е направо невероятно. Вижте колко пилоти нямат дори една титла, а са толкова талантливи. Мечтата ми никога не е била да се меря с Михаел, а да достигна до Сена. Сега съм пред него по постижения и това ме прави щастлив\", добави британецът. Напоследък Хамилтън е сравняван с най-великите пилоти в историята, но асът на \"Мерцедес\" обясни, че просто е доволен да бъде сред най-големите имена в спорта. Райконен иска да се бори за титлата през 2018 г. След завръщането си във  \"Ферари\"  през 2014 г. Кими Райконен винаги е бил считан за втори пилот на Скудерията. Последният световен шампион на легендарната италианска марка (спечели през 2007 г. - бел. ред.), не е печелил състезание от 2013 г., когато караше за \"Лотус\", а след завръщането във \"Ферари\" не се е класирал по-напред от четвърто място в генералното класиране за сезона. Въпреки това Ледения изрази желание догодина да се включи в битката за титлата. \"Догодина искам да се боря в челото всеки уикенд и да мога да печеля победи, защо не да съм в битката за титлата\", каза  Райконен  пред Sky Sports преди уикенда за Гран при на Бразилия. Той беше най-бърз в зимните тестове в Барселона в началото на 2017 г., но сезонът не започна добре за него. За капак финландецът, който беше считан за един от най-добрите в квалификации преди години, само в пет случая се класира пред съотборника си Себастиан Фетел. \"Годината не започна добре, колата не ми пасваше и се нуждаех от доста време, за да оправя настройките. Дотогава обаче се натрупаха прекалено много отпадания по различни причини. Като отбор направихме голяма крачка в развитието си от миналия сезон. Себастиан водеше дълго време в шампионата, така че догодина трябва да продължим по този начин\", каза още Райконен. Според него малките грешки, които са допуснали от \"Ферари\" имат много голямо значение и точно това трябва да се промени от следващия сезон.", "date": "2017.11.10", "title": "Рекордът по победи на Шумахер не е невъзможен за подобряване, твърди Хамилтън"}
{"url": "http://www.dnevnik.bg/biznes/2017/11/10/3075678_oshte_13_obshtini_sa_s_loshi_finansovi_pokazateli_kum/", "text": "Министерството на финансите установи, че още 13 общини, освен вече поставените в процедура по финансово оздравяване, са с лоши показатели. С най-негативни тенденции по показателите за финансова самостоятелност, финансова устойчивост и инвестиционна активност през третото тримесечие са Борино, Угърчин, Неделино, Доспат, Рила, Никола Козлево,", "date": "2017.11.10", "title": "Още 13 общини са с лоши финансови показатели към края на септември"}
{"url": "http://www.dnevnik.bg/sport/2017/11/10/3075602_vladimir_klichko_e_bil_na_sekundi_ot_tova_da_poiska/", "text": "Обичам бокса, обичам и феновете, предизвикателствата и шансовете в живота, също. Кличко срещу Джошуа II е факт и ще се видим край ринга\", това съобщение още стои в телефона на Владимир Кличко като чернова. Това разкри бившият световен шампион в тежка категория в интервю за International Business Times. Кличко е бил в готовност с две съобщения – това и друго, с което обявява края на кариерата си, което в последствие беше публикувано на сайта му и в социалните мрежи. На  3 август украинецът обяви, че спира  и реванш с Антъни Джошуа няма да има. Последният мач на Стоманения чук беше срещу британеца на 29 април в Лондон, когато той беше нокаутиран на \"Уембли\" пред 90 хиляди зрители. \"Постигнах всичко, за което съм мечтал. Никога не съм си представял, че ще имам толкова дълга и невероятно успешна кариера в бокса. Сега е време да започна нова кариера извън спорта\", обяви Кличко преди три месеца. Боксьорът, който беше на върха в тежка категория повече от 10 години разкри, че дълго време се е колебаел кое съобщение да изпрати. Кличко не се е допитал до никого, а е взел сам крайното решение. \"Това беше най-трудното решение в живота ми, никога не съм избирал лесното. В момента се чувствам щастлив, незавиисмо че това може би беше нелогично. Взех решение и го отстоявам\", каза Кличко. Украинецът продължава да се пита и досега дали е можел да остане още на ринга, въпреки че е на 41 години. \"Винаги съм мислел, че когато краят наближи ще го осъзная и ще знам как да реагирам, но не е така. Всеки спортист си казва: \"Аз съм най-добрият, още го мога, знам че съм по-добър от тези млади мъже\", но понякога трябва да си кажеш и думата \"не\". Просто да усетиш, вместо да мислиш, така постъпих аз. В бокса има правило – скоростта убива, точка. Аз съм на 41 години, не съм най-умният човек на света, но мога да разбера какво се случва, имам достатъно опит\", каза още бившият шампион. В последните месеци Кличко не спира да изказва подкрепата си към Антъни Джошуа. Той дори го поздрави след  победата му над Карлос Такам  в края на октомври. \"Наистина му желая да печели, да бие всички. Колкото повече той печели, толкова повече аз ще блестя. Аз съм горделив, не се съмнявайте и за мен е по-приятно да съм загубил от най-добрия\", добави Кличко.", "date": "2017.11.10", "title": "Владимир Кличко е бил на секунди от това да поиска реванш срещу Джошуа"}
{"url": "http://www.dnevnik.bg/photos/2017/11/10/3075539_snimka_na_denia_melaniia_trump_na_kitaiskata_stena/", "text": "Първата дама на САЩ Мелания Тръмп посети Великата китайска стена в Пекин, Китай.", "date": "2017.11.10", "title": "Снимка на деня: Мелания Тръмп на китайската стена"}
{"url": "http://www.dnevnik.bg/bulgaria/2017/11/10/3075726_obvineniiat_za_poboi_nad_lekar_ot_sheinovo_otiva_na/", "text": "Обвиненият за побой над лекар от столичната АГ болница \"Шейново\" Владимир Стоянов отива на съд за нанасяне на лека телесна повреда. Софийската районна прокуратура внесе в съда обвинителния акт, а за престъплението се предвижда наказание от една до пет години затвор, съобщиха от прокуратурата. Според събраните доказателства на 1 юли тази година по обяд в сградата на АГ болница \"Шейново\"  Стоянов нанесъл удар в главата на доктор Албена Гагова , от който тя получила мозъчно сътресение, счупване на носни кости и разкъсно-контузна рана на горната устна. Повод за агресията на Стоянов бил отказът на лекаря да му даде плацентата на току-що роденото му дете. Мъжът има още две обвинения. Едното е за незаконно държане на огнестрелно оръжие, а другото – за укриване на бежанци срещу заплащане.", "date": "2017.11.10", "title": "Обвиненият за побой над лекар от \"Шейново\" отива на съд за нанасяне на лека телесна повреда"}
{"url": "http://www.dnevnik.bg/bulgaria/2017/11/10/3075619_bjuro_kum_suveta_na_evropa_zaduljenieto_magistratite/", "text": "Бюрото на Консултативния съвет на Европейските съдии разкритикува промените в закона за съдебната власт, според които магистратите трябва да декларират членството си в съсловните организации. За становището на органа към Съвета на Европа, съобщиха от Съюза на съдиите. От организацията са се обърнали към бюрото по повод промените от август тази година. Те смятат, че то следва да се отчете от представителите на законодателната власт. През лятото управляващите внесоха изменения в устройствения закон на съдебната власт, които първоначално предвиждаха забрана за организации да получават финансиране от чужди държави. В проекта останаха и бяха приети в спешен порядък други текстове. \"Разпоредбите на българския закон, предвиждащи деклариране на членството на съдии в техни професионални сдружения и отстраняването на съдии от длъжност, когато бъдат привлечени като обвиняеми за престъпление от общ характер, са в противоречие с европейските стандарти за независимост на съдебната власт и като такива трябва да бъдат отменени\", пишат в становището си от бюрото. В него е разкритикувана и възможността, записана с промените през август, но изменена в последствие - отстраняването на съдиите от длъжност да бъде автоматично налагана мярка, дори когато искането на главния прокурор е мотивирано с твърдение за извършени умишлени престъпления.  Бюрото на Консултативния съвет на Европейските съдии смята, че всеки един случай трябва да бъде разглеждам поотделно при спазване на принципите на изискванията за справедлив процес, презумпцията за невиновност и изискването за пропорционалност на санкциите. Срещу този текст реагираха преди месец и от Венецианската комисия и препоръчаха отстраняването на съдиите, които са обект на разследване да бъде решавано от съдийската колегия на съдебния съвет. Правосъдният министър Цецка Цачева се основа на становището и поиска изменение на приетия през лятото текст. Това се случи с последните промени в съдебния съвет, с който бяха осигурени бонуси - до шест заплати годишно за магистратите работещи в специализирания съд и прокуратура. Там от началото на ноември вече се гледат делата за корупция и още 40 престъпления. Промените бяха обнародвани в днешния брой на Държавен вестник. Становището: Бюрото на КСЕС, което представлява съдиите членове на КСЕС от всички държави-членки на Съвета на Европа, отново подчертава основното право на съдиите да формират и да се присъединяват към съдийски сдружения. Тези сдружения имат ключово важна роля за гарантиране на независимостта на съдебната власт и върховенството на правото, както и за защита на интересите на съдиите. Съдиите не трябва да бъдат задължавани да декларират членството си в професионални организации, тъй като това би имало смразяващ ефект върху съдебната независимост.  Отстраняването от длъжност не трябва да бъде автоматично налагана мярка в дисциплинарните производства срещу съдии, обвинени в извършването на противозаконни действия, дори когато обвинението касае преднамерени действия или умишлено извършени престъпления. Всеки случай трябва да се разглежда поотделно, от независим орган, при спазване на всички изисквания за справедлив процес, включително правото на обжалване, и при зачитане на презумпцията за невинност и на изискванията за пропорционалност на наказанието. Становището: Бюрото на КСЕС напомня, че в своята Препоръка CM/Rec(2010) 12 до държавите-членки относно съдиите: независимост, ефективност и отговорностиКомитетът на министрите на Съвета на Европа признава важната роля на сдруженията на съдиите за гарантиране на тяхната независимост и върховенството на правото и за защита на техните интереси. В този смисъл съдиите следва да имат свободата да формират и да се присъединяват към професионални организации. Съдиите могат също така да се присъединяват свободно към организации, осъществяващи дейност на национално или международно равнище, да участват в обсъждания с компетентните институции по въпроси, свързани с правораздавателната им функция, и да участват в обучения на съдии. Приетата от КСЕС през 2010 г. Магна харта на съдиите (основни принципи) подчертава ролята на съдийските сдружения в демократичното общество, подчинено на принципа на върховенство на правото, както и че \"съдиите имат право да членуват в национални и международни сдружения на съдии, имащи за задача да защитават мисията на съдебната система в обществото\". Правото на съдиите на свободно формиране и присъединяване към сдружения на съдии или други организации, представляващи техните интереси, насърчаващи професионалната им квалификация и защитаващи независимостта на съдебната власт, е признато от Генералната асамблея на ООН като един от водещите принципи на независимостта на съдиите. Това следва от Основните принципи на ООН за независимостта на съдебната система. Съгласно Всеобщата декларация за правата на човека представителите на съдебната власт, наред с всички останали граждани, имат свобода на изразяване, убеждения, сдружаване и събрания, но при условие, че с поведението си утвърждават достойнството на заеманата длъжност и защитават безпристрастността и независимостта на съдебната власт. Тези международни инструменти признават не само ролята на съдийските сдружения и организации по отношение на защитата на правовата държава и независимостта на съдебната власт, но и по отношение на легитимното представителство на интересите на съдиите. Що се отнася до последното, членовете на сдруженията на съдии следва да се ползват от същата степен на защита като членовете на профсъюзни организации що се отнася до защитата на личните им данни, дори в страни, в които съдийските сдружения осъществяват дейност като неправителствени организации.Основните права на съдиите трябва да бъдат защитени в същата степен като тези на всички останали физически лица, включително правото им на неприкосновеност на личния живот по отношение на обработката на лични данни, освен ако не е необходимо друго ведно демократично общество, съгласно изричните предписания на закона и в интерес на правовата държава. По отношение на оповестяването на лични данни на съдии, Бюрото на КСЕС припомня установената практика за деклариране на конфликти на интереси и съществуването както на публични, така и на непублични регистри за деклариране на активите и доходите на съдиите, използвани като ефективни инструменти в някои държави-членки на Съвета на Европа. Пропорционалното оповестяване на такава информация е оправдано с оглед на доброто правораздаване в светлината на принципа на прозрачност и като гаранция за независимост и безпристрастност и средство за предотвратяване на корупция в правораздавателната система. Задължителното оповестяване на членството на съдии в сдружения или организации на съдии не може в никакъв случай да бъде разглеждано като произтичащо от същите или сходни основания. Тъй като в съдийски сдружения могат да членуват единствено съдии, това членство не поражда конфликт с доброто правораздаване. Като се има предвид основното право на съдиите на свободно формиране и присъединяване към сдружения на съдии, останалите власти трябва да проявяват максимална сдържаност в това отношение. На съдиите не трябва да бъдат задължаванида декларират членството си в такива сдружения. В това отношение Бюрото на КСЕС припомня и становището на Комисията по първото проучване на Международната асоциация на съдиите, с което тя се противопоставя на задължението съдиите да оповестяват членството си в съдийски сдружения, поради риска от злоупотреба с тази информация. Бюрото на КСЕС споделя изцяло това безпокойство. Задължаването на съдиите да декларират членството си в съдийски сдружения може да бъде разглеждано като намеса в правото им на свободно формиране и присъединяване към такива организации, която има смразяващ ефект върху независимостта на съдебната власт. Разпоредбата, предвиждаща отстраняване от длъжност на съдии, когато бъдат привлечени като обвиняеми за извършването на умишлено престъпление от общ характер Правомощията и доверието, предоставени от обществото на съдиите, логично налагат извода, че следва да съществува механизъм за търсене на отговорност от съдиите, включително чрез отстраняването им от длъжност, в случаи на тежки нарушения, които оправдават предприемането на подобно действие. КСЕС застъпва становището, че следва да съществува механизъм за ангажиране на наказателната отговорност на съдиите по общия законов ред за извършени престъпления извън кръга на служебните им задължения. Освен това съдиите, които при изпълнение на служебните си задължения извършат деяние, което във всички случаи би било счетено за престъпление (напр. приемането на подкуп), не следва да могат да се ползват от предоставения им имунитет срещу наказателно преследване. Съгласно Препоръка CM/Rec(2010) 12 до държавите-членки относно съдиите: независимост, ефективност и отговорности Комитетът на министрите на Съвета на Европатълкуванието на закона, оценката на фактите и претеглянето на доказателствата, които се извършват от съдиите с цел решаване на делото, не трябва да пораждат наказателна отговорност, освен в случаи на злонамереност. При упражняване на своите правораздавателни функции наказателната отговорност на съдиите трябва да бъде ангажирана единствено ако извършеното действие е явно злоумишлено. Бюрото на КСЕС припомня Основните принципи на ООН за независимостта на съдебната власт, съгласно които съдиите подлежат на отстраняване от длъжност или уволнение, единствено поради загуба на трудоспособност или поведение, което ги прави непригодни да изпълняват своите задължения. Отправени обвинения или подадени жалби срещу съдии за действия, предприети във връзка със служебните им задължения, се разглеждат експедитивно и справедливо в рамките на уместна процедура, като съдията има право на справедливо изслушване. . Подобни производства следва да се разглеждат от независим орган, напр. независим Съдебен съвет, в рамките на производство, което гарантира пълни права на защита. Дисциплинарното производство трябва да е организирано по начин, който предоставя възможност за обжалване на решенията на дисциплинарния орган по съдебен ред на всички етапи. Дисциплинарните наказания, които могат да бъдат наложени от такъв орган при доказано провинение, трябва доколкото това е възможно да бъдат конкретно формулирани и определени по закон или по силата на харта на основните права на съдиите и налагани при спазване на принципа на пропорционалност. Освен това дисциплинарните наказания на съдии трябва да не нарушават презумпцията за невинност, залегнала в член 6, ал. 2 на Европейската конвенция за правата на човека. Необходимостта от предпазливост по отношение на признаването на наказателната отговорност на съдиите, и особено на дисциплинарни наказания като отстраняване от длъжност и уволнение, произтича от необходимостта от отстояване на съдебната независимост и свобода от неправомерно външно влияние. В светлината на по-горе споменатите принципи, в обобщение Бюрото на КСЕС счита, че отстраняването от длъжност не трябва да бъде автоматично налагана мярка в дисциплинарните производства срещу съдии, обвинени в извършването на противозаконни действия, дори когато обвинението касае преднамерени действия или умишлено извършени престъпления. Всеки случай трябва да се разглежда поотделно, от независим орган, при спазване на всички изисквания за справедлив процес, включително правото на обжалване, и при зачитане на презумпцията за невинност и на изискванията за пропорционалност на наказанието. Въз основа на тези принципи Бюрото на КСЕС достига до извода, че разпоредбата, предвиждаща отстраняване от длъжност на съдии или прокурори, когато бъдат привлечени като обвиняеми в извършване на умишлено престъпление от общ характер, Случаите не се разгледат поотделно. Съдията е лишен от правото да претендира за спазване на изискванията за справедлив процес, производството срещу него да бъде разгледано от независим орган и пропорционалността на санкцията да бъде предмет на индивидуална преценка. Именно поради липсата на индивидуална преценка във всеки отделен случай, съществува и риск от нарушаване на презумпцията за невинност. Предвид тези безпокойства, Бюрото на КСЕС апелира към българските власти за иницииране на процедура за отмяна на приетата разпоредба. Според Съюза на съдиите в България обсъдените по-горе изменения са приети без предварителното им обсъждане с представители на съдебната власт в България икаквито и да е обществени консултации. Проектозаконът е внесен в Народното събрание на 4 юли 2017 г. и е приет на първо четене на 27 юли 2017 г. Бюрото на КСЕС подчертава, че като принципно положение добрият законодателен процес в интерес на демокрацията и правовата държава трябва да ангажира гражданско участие и да почива на обществено обсъждане с потенциално засегнатите заинтересовани страни. Следователно, при всестранно зачитане на принципа на разделение на властите и в интерес на независимостта и отчетността на съдебната власт, на последната трябва да бъде гарантирано ефективно участие в подготовката и обсъждането на реформи на съдебната власт и съдебната система. В случая това изискване не е спазено. Бюрото на КСЕС, което представлява съдиите членове на КСЕС от всички държави-членки на Съвета на Европа, отново подчертава основното право на съдиите да формират и да се присъединяват към съдийски сдружения. Тези сдружения имат ключово важна роля за гарантиране на независимостта на съдебната власт и върховенството на правото, както и за защита на интересите на съдиите. Съдиите не трябва да бъдат задължавани да декларират членството си в професионални организации, тъй като това би имало смразяващ ефект върху съдебната независимост. Отстраняването от длъжност не трябва да бъде автоматично налагана мярка в дисциплинарните производства срещу съдии, обвинени в извършването на противозаконни действия, дори когатообвинението касае преднамерени действия или умишлено извършени престъпления. Всеки случай трябва да се разглежда поотделно, от независим орган, при спазване на всички изисквания за справедлив процес, включително правото на обжалване, и при зачитане на презумпцията за невинност и на изискванията за пропорционалност на наказанието. Разпоредбите на българския закон, предвиждащи деклариране на членството на съдии в техни професионални сдружения и отстраняването на съдии от длъжност, когато бъдат привлечени като обвиняеми за престъпление от общ характер, са в противоречие с европейските стандарти за независимост на съдебната власт и като такива трябва да бъдат отменени. Бюрото на КСЕС остава на разположение на българските власти при необходимост от допълнително съдействие по разгледаните въпроси.", "date": "2017.11.10", "title": "Бюро към Съвета на Европа: Задължението магистратите да декларират членство в организации трябва да отпадне"}
{"url": "http://www.dnevnik.bg/sviat/2017/11/10/3075680_rusiia_obmislia_da_priravni_zapadni_socialni_mreji_i/", "text": "Русия обмисля да разшири закона си за \"чуждестранните агенти\", като добави към него и чужди социални мрежи и въведе ограничения за издания, получаващи външно финансиране. Това обяви председателят на фракцията в руската Дума Сергей Неверов, цитиран от РБК. Според него мярката ще е отговор на решението на Съединените щати да регистрират контролираната от Кремъл  телевизия RT  (бившата Russia Today). Не се уточнява какви допълнения ще се направят към сегашния закон, тъй като те все още се обсъждат. Според председателя на Думата Вячеслав Володин поправките ще се приемат в най-кратки срокове - в рамките на седмица. По-късно Володин каза за ТАСС, че промененият текст най-вероятно ще бъде приет на първо четене, още на 15 ноември, и гласуван на следващо дни по-късно. Коментарът му дойде след среща с лидерите на фракциите в Думата, свикана за разглеждане на \"огледални\" мерки след случилото се с RT. Според него, макар депутатите да считат, че \"свободата на словото е важно завоевание\" и да се придържат към правилата ѝ за \"всички медии\", американските издания неприкрито \"се месят на територията на Русия\", отбелязва РБК. Фракциите в Думата не са единодушни какви трябва да бъдат ограниченията за медиите. Според депутата от \"Единна Русия\" Пьотр Толстой (чието име  нашумя в българските медии  миналата година) законопроектът \"трябва да има общ характер\" и да не \"отделя конкретна страна\", така че ще засяга всички чуждестранни средства за масова информация. Според него, \"освен формално участие в капитала - т. е. в уставния капитал, или във функционирането на (медията) на територията на Русия има и въпроси като обмен на съдържание. В този план в САЩ вече са наложени ограничения на действията в социалните мрежи на медии, произхождащи от Русия.\" Затова според него Русия е готова да отбелязва публикациите на чужди медии в социалните мрежи с етикет \"чужди агенти\". В разговор с агенция \"Интерфакс\" първият заместник-председател на Думата, Иван Мелников, казва, че идеята е да се разшири действащото законодателство, според което \"чуждестранни агенти\" са единствено неправителствени организации с финансиране извън Русия. Сегашният закон Сегашната законова рамка в Русия, която действа от 2012 г., предвижда всички неправителствени организации, едновременно финансирани от чужбина и занимаващи се с политическа дейност, да се обозначават като чуждестранни агенти. След тази регистрация те трябва да предоставят редовни доклади. \"Политическа дейност\" означава \"провеждане на политически акции с цел въздействие на решения, приети от държавни органи и такива, насочени към промяна на провеждани от тях политики, а също и формиране на общественото мнение за посочените цели.\" Във всяка своя публикация \"чуждите агенти\" трябва да упоменават статуса си. Финансите им подлежат на задължителен одит, а също така трябва да се отчитат пред властите за действията си. Обмисляше се обхватът на закона от 2012 г. да бъде разширен и малко след кризата в Украйна, за да включва и медии, но предложението беше  оттеглено . RT вече съобщи, че смята да изпълни искането на американското министерство на правосъдието и да се регистрира до 13 ноември като чуждестранен агент. Американският закон се прилага преди всичко за чужди лобистки организации, но и някои медии са регистрирани по него.", "date": "2017.11.10", "title": "Русия обмисля да приравни западни социални мрежи и медии с \"чужди агенти\""}
{"url": "http://www.dnevnik.bg/evropa/novini_ot_es/2017/11/10/3075723_evrobarometur_za_60_ot_bulgarite_kachestvoto_na/", "text": "Според 59% от българите през последните години качеството на въздуха в страната се е влошило, а за 27% е останало същото. В Европа процентите са съответно 47 и 33. Едва 5% в България и 13% в ЕС са на мнение, че качеството на въздуха се е подобрило. Това са част от данните в проучване на Евробарометър  \"Нагласи на европейските граждани спрямо околната среда\" , проведено през септември и октомври 2017 г. И българите (44%), и европейците (41%) смятат, че прилагането на по-строги мерки за контрол на замърсяването от промишлени дейности и дейностите за производство на електроенергия е най-ефективният начин за решаване на проблема. Висок процент от българите (69) и малко по-нисък от европейците (56) оценяват защитата на околната среда като \"много важна\" за тях. На въпроса намалили ли сте   за еднократна употреба 40% от българите отговарят с \"не\". В ЕС значително по-малко хора са отговорили по този начин – 23 на сто. С \"Да, през последните 12 месеца\" са отговорили 38% от европейците и 21 на сто от българите, а с \"Да, отпреди 12 месеца\", съответно 42 и 31 процента. Повечето българи (59%) посочват за най-важен проблем, свързан с околната среда, именно замърсяването на въздуха. За европейците (51%)  изпъкват като най-наболял въпрос. При българите процентът е по-нисък – 36 на сто. На по-задни позиции остават растящото количество отпадъци (40% за ЕС, 48% за България), замърсяването на водите (36% за ЕС и 45% за България) и селскостопанското замърсяване и замърсяването на почвата (34% за ЕС и 45% за България). Висок дял и сред българите (59%), и сред европейците (67%) оценяват, че решенията за защита на околната среда трябва да се взимат съвместно в рамките на ЕС. Българите масово (47%) определят   като начин за справяне с проблемите, свързани с околната среда. 43% са за по-строго законодателство в областта. В ЕС като основен начин за справяне с екологичните проблеми хората посочват инвестирането в изследвания и развитие за намиране на технологични решения (35%) и въвеждане на по-тежки глоби за нарушителите (34%). Едва 24% от българите са на мнение, че инвестициите са начинът за справяне с екологичните проблеми. Общо 65% от европейците споделят, че през последните шест месеца са отделяли повечето от отпадъците си за  . В България процентът е значително по-нисък – 17 на сто.Четиресет и осем процента от българите и 43% от европейците през последната половин година са купували продукти местно производство. За същия период своето потребление на енергия са намалили 35% от европейците и 22% от българите.", "date": "2017.11.10", "title": "Евробарометър: За 60% от българите качеството на въздуха се е влошило"}
{"url": "http://www.dnevnik.bg/biznes/2017/11/10/3075733_izidjet_privleche_za_izpulnitelen_direktor_bivsh/", "text": "Британската нискотарифна авиокомпания \"Изиджет\" (easyJet) привлече дългогодишния високопоставен служител на ТУИ  (TUI) шведа Йохан Лундгрен, съобщиха от компанията.  Лундгрен, който има опит в организацията на европейските пътувания, заменя Каролин МакКол, която напуска авиокомпанията след седем години в ръководството. Смяната съвпада с период на трансформация след като наскоро превозвачът обяви разкриването на нова структура, базирана във Виена, за да си запази достъпа до европейския пазар след Брекзит. \"Ройтерс\" изтъква, че новият изпълнителен директор е познавач на транспортно-туристическия бизнес, докато предшественичката му е дошла в \"Изиджет\" от медийната група \"Гардиън\". Сега Маккол се връща към първоначалното си поприще и ще оглави британския телевизионен канал ITV. Лундгрен ще встъпи в длъжност на 1 декември. Кариерата на Лундгрен в ТУИ се развива от 2007 до 2015 г., когато напуска след сливането на британското и германското поделение на туристическия конгломерат. Докато той е зам.-изпълнителен директор компанията увеличава печалбата си с 48%. Преди това той е работил в шведска туристическа компания, купена от ТУИ.", "date": "2017.11.10", "title": "\"Изиджет\" привлече за изпълнителен директор бивш зам.-шеф на ТУИ"}
{"url": "http://www.dnevnik.bg/sport/2017/11/10/3075755_nakazanieto_na_ruskite_ski_begachi_e_politichesko/", "text": "Федерацията на Русия по ски бягане коментира решението на Международния олимпийски комитет (МОК) и Световната антидопингова агенция (WADA) да накаже доживот двамата състезатели  Александър Легков и Евгений Белов . Ски бегачите бяха изхвърлени от спорта заради съмнителни проби от игрите в Сочи през 2014 г., макар че не се споменава какви антидопингови правила са нарушили. Според федерацията на Русия това е политическо решение. \"Това няма нищо общо със спорта. За мен е решение, мотивирано изцяло от политическа гледна точка и от това са потърпевши елитни атлети, които с години са градили репутация\", каза Елена Валбе, президент на федерацията по ски бягане. Освен  Легков  и  Белов  наказани с отнемане на медалите бяха участниците в щафетата Максим Вилегжанин, Дмитрий Япаров и Александър Бесмертних. Валбе обвинява за разклатената репутация на руския спорт Григориий Родченков. Бившият ръководител на Антидопинговата агенция на страната направи признания за системно използване на допинг от руски спортисти, подкрепяно с програма от държавата. \"Родченков направи така, че сега никой да не вярва в руския спорт. Той се закле в Библията, че казва истината, но навреди на целия руски спорт с това\", добави Валбе. В петък Руският олимпийски комитет обясни че, спортът в страната е поставен под голямо напрежение. \"Целият руски спорт се намира под сериозен натиск и то политически. Това вкарва напрежение във всички федерации, които не могат да функционират нормално\", каза един от ръкодотителите Игор Казиков. Той нарече разследването на МОК срещу руските атлети като безпочвено и без наличие на доказателства. Коментарът идва само ден след изявлението на руския президент Владимир Путин, че всички обвинения за участие на държавата в допингирането на спортисти, са опит да дискредитират президентската институция преди предстоящите избори през март. Според Путин влиянието на САЩ в спорта може да навреди на Русия в дългосрочен план и да попречи на страната  да участва в бъдещи състезания . В момента все още не се знае дали Русия ще участва на олимпийските игри в Пьончан през февруари. МОК ще вземе решение на редовното заседание на  Изпълнителния комитет, което е между 5 и 7 декември . На игрите в Сочи страната спечели 12 златни, 10 сребърни и девет бронзови медала.", "date": "2017.11.10", "title": "Наказанието на руските ски бегачи е политическо решение, твърдят от федерацията"}
{"url": "http://www.dnevnik.bg/photos/2017/11/10/3075558_fotogaleriia_mis_venecuela_2017/", "text": "Стефани Гутиерес е името на новата Мис Венецуела. Тя получи короната от носителката на титлата през миналата година Кейси Саяго (вляво).", "date": "2017.11.10", "title": "Фотогалерия: Мис Венецуела 2017"}
{"url": "http://www.dnevnik.bg/sviat/2017/11/10/3075785_sled_isliamska_durjava_kjurdite_sa_sledvashtoto/", "text": "След падането на последната значима крепост на групировката \"Ислямска държава\" в Сирия, подкрепяните от Иран и Русия сирийски войски сега насочват вниманието си към главния си съперник - подкрепяните от САЩ сили, които контролират големи петролни находища и стратегическа територия в северната и източната част на страната. Ситуацията е сложна. Американските и иранските сили се намират  съвсем близо едни до други , разделени само от река Ефрат, сред множество горещи точки, в които може да избухне насилие, особено при липсата на ясна американска политика. Вече има признаци за това. Миналата седмица Иран заплаши, че сирийските войски ще напреднат към бившата столица на ИД Ракка, която през октомври  беше превзета  от подкрепяните от САЩ Сирийски демократични сили (SDF), и това поражда възможност за сблъсък там. Предвожданите от кюрдите SDF контролират някои от най-големите петролни находища в Сирия в богатата на петрол източна провинция Дейр аз Зур - важен ресурс, който сирийското правителство също казва, че ще си върне. SDF освен това се сблъскват с напрежение в град с предимно арабско население, освободен от тях миналата година. Това може би показва какво предстои в други области, контролирани от доминираните от кюрдите сили в техния  самоуправляващ се район  в Северна Сирия, обхващащ около 25 процента от територията на страната. Сега въпросът е дали САЩ са готови да се изправят срещу войските на сирийския президент Башар Асад и подкрепяните от Иран милиции. Кюрдите искат американците ясно да обещаят, че ще им помогнат да защитят завоеванията си. Американските служители не казват почти нищо за своите планове и цели в Сирия освен общите изявления, че продължават да полагат усилия да няма безопасни убежища за ИД и че продължават да обучават и екипират съюзниците си. Война срещу разделянето на Сирия Асад каза тази седмица на среща с Али Акбар Велаяти, съветника на иранския върховен водач, че води война срещу тероризма и срещу плановете за разделяне на Сирия - пряка отпратка към кюрдските стремежи за призната автономна зона на север. Той повтори, че неговото правителство планира да си възвърне контрола върху цяла Сирия. Победите на правителството \"осуетяват всички планове за разделяне и целите на тероризма и страните, които го спонсорират\", каза Асад. В същото време четирима американски служители казаха вчера, че САЩ и Русия са близо до споразумение как да се реши въпросът с гражданската война в Сирия, когато ИД бъде победена. Те казаха, че ако бъде договорена, сделката може да бъде обявена от президентите на САЩ и Русия Доналд Тръмп и Владимир Путин след днешната им среща във Виетнам. САЩ не проявяват желание за официална среща между лидерите, освен ако те нямат да обявят съществено споразумение. Служителите не бяха упълномощени да говорят за обсъжданията и поискаха да останат анонимни. След поражението в Букамал вчера групировката \"Ислямска държава\" остава без значима територия в Сирия и Ирак. Смята се, че нейните бойци са се изтеглили в пустинята, на изток и запад от река Ефрат. Групировката има слабо присъствие близо до столицата Дамаск. Сега Ефрат служи като разделителна линия между сирийските правителствени войски и SDF в голяма част от провинция Дейр аз Зур. Правителствените сили и техните съюзници, включително иранските войски и бойците от ливанската въоръжена групировка \"Хизбула\", контролират западния бряг. Те държат провинциалната столица и няколко малки петролни находища. Влиянието на Иран Предвожданите от кюрдите сили заедно със съветващите ги американски войски са на източния бряг. Те държат две от най-големите петролни находища в Сирия, почти 12 по-малки, едно от най-големите газови находища и голяма част от границата с Ирак. Те казват, че са решени да не позволят на правителствените сили да преминат реката. Иранецът Велаяти каза, че присъствието на САЩ има за цел да раздели Сирия. \"Те не успяха и няма да успеят в Ирак, а също така няма да успеят в Сирия\", заяви той по време на посещение в Ливан миналия уикенд. \"Скоро ще видим сирийските правителствени и народни сили в Сирия на изток от Ефрат и те ще освободят град Ракка.\" Коалицията на САЩ отказа да коментира изявлението на Велаяти, като посочи, че \"не би било уместно да коментира спекулации или слухове от която и да е трета страна\". Вашингтон е обезпокоен от засилващото се влияние на Иран в района и опитите му да установи сухопътен коридор от Иран през Ирак и Сирия до Ливан. Седмици наред коалицията казваше, че SDF възнамеряват да настъпят към Букамал. Сега не е ясно какво ще направят САЩ. Предвожданата от САЩ коалиция каза, че поддържа контакти със съюзника на Асад Русия, за да избегне търкания на претъпканото бойно поле. \"Дипломатически режим\" Американският министър на отбраната Джеймс Матис призна тази седмица, че съюзниците настояват за по-ясна политика на САЩ в Сирия. Той каза, че от приоритетно значение е да бъдат възобновени подкрепяните от ООН мирни преговори, но почти не даде подробности. \"Ние се опитваме да вкараме въпроса в дипломатически режим, така че да можем да уредим нещата... и да гарантираме, че малцинствата, които и да са те, няма просто да бъдат подложени на същото, което виждаме\" при управлението на Асад, каза той, очевидно говорейки за някакъв вид нагаждане към кюрдските амбиции. Преговорите, насрочени за 28 ноември, вече са оспорвани от Русия, която се стреми към по-голяма роля. Москва призова за междусирийски преговори за подготвяне на политически процес и покани доминиращата кюрдска партия, която формира гръбнака на SDF - първата подобна международна покана. Няма определена дата за предлаганите от Русия преговори. Старши сътрудникът от Близкоизточния център \"Карнеги\" в Бейрут Йезид Саиг предсказа, че сирийското правителство ще използва военен натиск, за да постигне договорено решение с кюрдите, след като липсват доказателства, че САЩ по някакъв начин са поели \"ангажимент да режисират политическа промяна в Сирия или всъщност въобще имат политика за Сирия\". Саиг заяви в статия във вестник \"Ал Хаят\" миналата седмица, че Русия вероятно ще бъде арбитър между кюрдите и правителството. Висшият политик от политическото крило на SDF Илхам Ахмед каза, че се водят непреки преговори с правителството, но няма признаци за промяна в тяхната позиция. \"Ясна позиция от коалицията може да предотврати конфронтация\", каза тя. Ахмед отрече съобщенията, че правителството е поискало кюрдите да върнат контролирани от SDF територии с предимно арабско население, сред които е Ракка. Тя призна, че петролните находища могат да бъдат важна разменна монета. \"Петролните находища играят две противоположни роли. Те могат да бъдат ефективен начин за преговори. Но могат да бъдат и причина за нова война, ако отхвърлят решението,\" каза Ахмед. Повече от половината от петролното богатство на Сирия се намира в Дейр аз Зур. Сирия има доказани петролни запаси в размер на 2.5 милиарда барела, а отрасълът беше стълб на сирийската икономика преди 2011 г., когато започна конфликтът. Междувременно предвожданите от кюрдите SDF попадат в сложната ситуация да се опитват да управляват области с предимно арабско население. С подкрепата на САЩ силите се опитаха да успокоят евентуални страхове на арабските жители от кюрдска доминация чрез създаване на общи местни съвети и избиране на арабски и кюрдски служители. Но тази седмица в контролирания от SDF град Манбидж избухнаха протести на арабски жители срещу наложената от SDF задължителна военна повинност. Стотици хора бяха задържани за кратко, каза Мохамед Халед от управляваната от активисти медийна платформа \"Алепо 24\". Ахмед описа протестите като \"измислени\" от правителството и Турция, която смята стремежите на кюрдите за заплаха. /БТА", "date": "2017.11.10", "title": "След \"Ислямска държава\" кюрдите са следващото изпитание за режима на Асад"}
{"url": "http://www.dnevnik.bg/sport/2017/11/10/3075894_oae_planirali_da_provaliat_domakinstvoto_na_katar_na/", "text": "Кризата в Персийския залив и международната изолация на Катар заплашва домакинството на страната на  световното първенство по футбол . Според документи, изпратени до  The Intercept  чрез Global Leaks, Обединените арабски емирства има план, чрез който да дискредитира съседната си страна. Това става ясно след писма от електронна поща, която принадлежи на посланика на ОАЕ в САЩ Юсеф ал-Отаиба. Според тях целта е да бъде атакувана валутата на Катар (риал – бел. ред.), използвайки манипулация на облигации и деривати. Планът е изготвен от банката Haviland, частна банка в Люксембург, която е собственост на бритаския финансист със спорна репутация Дейвид Роуланд. В писмата е обяснена схема за намаляване на стойността на катарските облигации и увеличаване на разходите за застраховането им с крайна цел създаване на валутна криза, която би изчерпала паричните резерви на страната. Роуланд отдавна поддържа близки връзки с кралската фамилия на ОАЕ и в часност с  принц Мохамед бин Зайед ал Нахаян . Понастоящем банката Haviland е в процес на създаване на нова финансова институция в сътрудничество с държавния фонд на ОАЕ Mubadala. Планът за диксредитиране на Катар има за цел да убеди ФИФА да преосмисли домакинството на страната за Мондиала след пет години. Една от идеите, които се споменават в писмата е искане Световната футболна централа да даде домакинството на всички страни в региона, подобно на Евро 2020, което ще се проведе в цяла Европа. В писмата се цитира \"използване на футбола като инструмент за стабилизиране на региона\". Катар има отделен фонд от 200 млрд. долара за подготовка за световното първенство по футбол, но според плана на ОАЕ, той няма да може да бъде използван, ако финансовите операции сработят. В кореспонденцията на посланика Юсеф ал-Отаиба се споменава още, че ако \"Катар отхвърли подобно предложение, ще усети нежелаението на останалите страни от  Съвета на страните от Персийския залив  да работят\". До момента Саудитска Арабия и ОАЕ, които са страните с най-голямо влияние в региона, бяха основните доставчици на суровини за строежа на стадиони в Катар преди началото на кризата. В съвета на страните от Персийския залив (GCC) влизат Саудитска Арабия, Кувейт, Бахрейн, Катар, ОАЕ и Оман. Засега позицията на ФИФА по въпроса остава непроменена. Световната футболна централа обясни, че няма да се намесва, но следи ситуацията в региона. От  ФИФА  остават непреклонни в намерението си Катар да домакинства на турнира, стига кризата в Персийския залив да не се задълбочи. \"Участието на САЩ в плана на ОАЕ не е доказано, но засичането на писма именно на посланика Юсеф ал-Отаиба не е случайно. Това е губещата страна в наддаването за домакин на световното първенство\", пише The Intercept.", "date": "2017.11.10", "title": "ОАЕ планирали да провалят домакинството на Катар на световното първенство през 2022 г."}
{"url": "http://www.dnevnik.bg/photos/2017/11/10/3075735_fotogaleriia_dakiiski_vulk_pobedi_v_konkurs_za_emblema/", "text": "Главата на дакийски вълк, символизираща едновременно един динамичен и устремен към бъдещето Европейски съюз и в същото време важността на защитата на околната среда. Това е изборът на специална комисия от 19 души за емблема на румънското председателство на Съвета на ЕС през първата половина на 2019 г. Организатор на конкурса е Министерството по европейските въпроси в партньорство с Министерството на образованието, а изборът е направен с убедителното мнозинство от 80% от гласовете. За първата фаза бяха изпратени 122 предложения, от които журито се спря на 19 и сви дебатите до 4.  Рисунката на логото с вълка, преливащ в националния трикольор, е дело на ученик. Тя се откроява на фона на множеството предложения използващи - подобно на българската емблема - шевици от традиционната култура на Румъния.", "date": "2017.11.10", "title": "Фотогалерия: Дакийски вълк победи в конкурс за емблема на румънското председателство на ЕС"}
{"url": "http://www.dnevnik.bg/sport/2017/11/10/3075888_grigor_dimitrov_celta_mi_e_vseki_put_kogato_izliaza_na/", "text": "Григор Димитров заяви, че ще започне без конкретни очаквания дебютното си участие във финалите на АТП. По думите му най-важното нещо в момента е да мисли мач за мач, да се придържа към собствения си стил на игра и да даде всичко от себе си. Българският тенисист  попадна в група със световният номер 1 Рафаел Надал, Доминик Тийм и Давид Гофен . Той ще започне турнира в понеделник от 16.00 часа с мач срещу Тийм, с когото вече се срещнаха два пъти през годината и размениха по една победа. \"Играхме няколко пъти тази година. Той е един от най-добрите играчи. Това показва, че прави нещата по правилния начин. Искам да изляза, да покажа моята игра, да се придържам към собствения си стил. За пръв път съм тук, така че чувството ще е различно. Много неща ще окажат влияние, но със сигурност очаквам да бъде страхотен мач\", каза Димитров на официалната пресконференция. \"Не мисля за конкретна цел (в турнира). Играл съм с всички. Побеждавал съм всички с изключение на Роджър, така че не искам да си създавам напрежение с някакви очаквания. През последните няколко дни с отбора ми говорихме изцяло върху това как да играя по-добре\", допълни българският тенисист. Димитров сподели, че е много щастлив от първото си класиране за финалите на АТП. \"Преди три години се разминах с една позиция от участие. Да се класирам за финалите на АТП винаги е била една от целите ми. Този турнир е коренно различен от всичко останало, което се случва през сезона. Да стигнеш до Лондон е една голям награда за усилията ти през цялата година.\" Той се чувства физически здрав и подготвен за двубоите в зала \"О2\". \"В този етап от сезона е важен не само психологическият елемент от играта, но и колко добре си подготвен физически. Въпреки че турнирът е във формат два от три сета, умората ще окаже влияние. Аз мога да говоря само от свое име. Изготвихме добра програма с екипа ми през този сезон. Чувстваме, че сме направили необходимата подготовка за турнира. Ще дам всичко, на което съм способен.\" Световният номер 6 оцени представянето си през сезона до момента като много добро. \"Мисля, че станах по-постоянен. Титлата в Синсинати също беше много важен момент. Борих се добре почти във всеки турнир, в който участвах, показах добра дисциплина през цялата година. Но извън това не мисля, че съм променил нещо кардинално, или че съм започнал да правя нещата по различен начин.\" Българинът заяви още, че това, което правят Роджър Федерер и Рафаел Надал на този етап от кариерите си, на моменти е обезкуражаващо за по-младите тенисисти, но в същото време да бъдат сред тях им помага да израснат. \"Мислиш си, че влагаш достатъчно усилия в тренировките, но въпреки това разликата остава. Въпросът е, че докато ние продължаваме да работим, те също го правят. Но да бъдеш тук сред тях и да докажеш, че си един от тях, ти помага да израснеш, да натрупаш ценен опит за бъдещето.\" \"С правилното отношение, с добра работна етика, ако успееш да останеш здрав, да бъдеш максимално близо до екипа си, до следваш своите цели и своя път, нещата ще стават само по-добри. Една от най-важните ми цели е всеки път, когато излизам на корта, да бъда по-добър играч от вчера\", завърши Димитров.", "date": "2017.11.10", "title": "Григор Димитров: Целта ми е всеки път, когато изляза на корта, да бъда по-добър играч от вчера"}
{"url": "http://www.dnevnik.bg/sport/2017/11/10/3075912_patris_evra_se_razdeli_s_olimpik_i_poluchi_nakazanie/", "text": "Олимпик\" (Марсилия) обяви, че договорът на Патрис Евра е прекратен. Освен това той беше наказан и от УЕФА, като в следващите седем месеца няма да може да играе в турнири, организирани от европейския футболен съюз. В санкцията влиза и глоба от 10 000 евро. Решението идва седмица след инцидента с фен на отбора в Гимараеш. Миналия четвъртък вечерта  Евра ритна в главата привърженик на собствения си отбор  още по време на загрявката за мача с \"Витория\" в Лига Европа и получи червен картон. Защитникът изпуснал нервите си, след като в продължение на половин час е бил обиждан, съобщи \"Екип\". От клуба посочиха, че договорът между двете страни се прекратява по взаимно съгласие. Ръководството провежда вътрешно разследване за инцидента, като преди седмица обяви, че първите резултати са, че е налице \"недопустимо поведение от страна на група провокатори, които са произнесли особено тежки и омразни обиди срещу играча, докато той и съотборниците му се подготвяха за важна среща\". От \"Олимпик\" посочиха, че ще вземат всички законови мерки срещу хората, накърнили репутацията на клуба. \"Като професионалист и опитен футболист, Патрис Евра не може да отговаря по такъв неприемлив начин\", се казва в позицията на \"Олимпик\" от миналия петък.", "date": "2017.11.10", "title": "Патрис Евра се раздели с \"Олимпик\" и получи наказание от УЕФА за седем месеца"}
{"url": "http://www.dnevnik.bg/biznes/online_trade/2017/11/10/3075914_v_denia_na_samotnite_surca_v_kitai_alibaba_prodade/", "text": "Китайският онлайн търговец Алибаба (Alibaba) съобщи, че е отчел продажби за 1 млрд. долара само за около две минути след началото на Деня на самотните сърца в Китай, предаде БТА. Компанията даде ход на годишния \"шопинг фестивал\" с телевизионно излъчване на галавечер, на която присъстваха китайски и световни знаменитости. Сред тях бе и актрисата Никол Кидман. Денят на Самотните сърца се отбелязва в Китай от 90-те години на 20 в. като антипод на Свети Валентин. През 2009 г. обаче \"Алибаба\" вдъхва нов живот на празника на \"двойната единайсетица\" по вдъхновение от Черния петък в САЩ - четвъртия петък на ноември, който е възприеман като начало на коледните покупки. Сега денят е превърнат в 24-часов маратон по пазаруване. Продажбите на 11.11.2016 г. според Алибаба са били за 17.8 млрд. долара, с 32% повече спрямо 2015 г.", "date": "2017.11.10", "title": "В Деня на самотните сърца в Китай \"Алибаба\" продаде стоки за 1 млрд. долара за 2 минути"}
{"url": "http://www.dnevnik.bg/sport/2017/11/10/3075881_nad_80_sustezateli_shte_se_vkljuchat_v_x_cross/", "text": "Повече от 80 участници от България и Гърция ще се включат в състезанието за мотоциклети, АТV и бъгита - X CROSS Challenge cup. То ще се състои от 10.30 часа в събота на полигона в село Дълбок дол, община Троян. В надпреварата ще вземат участие състезатели на възраст между 5 и 55 години. Те ще бъдат разделени в четири състезателни класа - начинаещи, професионалисти, деца и жени. Състезателите ще изминат между два и четири километра в зависимост от съответната категория.  За последно състезанието се проведе преди три години. Организаторите от офроуд клуб \"4х4 адвенчър\" обещаха то да бъде \"истинско шоу на феновете на високите скорости\".  Надпреварата е част от възстановяването на първата детска ATV школа в България. Днес \"АТV школа - Троян\" проведе курс за обучение на деца, който влючваше теоретични и практически занимания. Курсът беше воден от състезателите Тодор Христов, Мартин Милев и Калин Лесидренски.", "date": "2017.11.10", "title": "Над 80 състезатели ще се включат в X CROSS Challenge cup в събота"}
{"url": "http://www.dnevnik.bg/citat_na_deniia/2017/11/10/3075924_citat_na_denia_na_zaharova_ot_ruskoto_vunshno_triabva/", "text": "Има ясен протокол - на Захарова от руското външно трябва да отговаря Захариева от нашето външно министерство.\" Това заяви президентът Румен Радев в интервю за предаването на БНТ \"Панорама\", след като бе попитан дали отговаря на  призива на говорителката на руското министерство на външните работи  Мария Захарова да излезе с позиция за посегателствата над паметници. Преди това Радев осъди случаите, при които паметници на руски воини в страната бяха издраскани с обидни послания. \"Москва трябва да си даде сметка за чувствителните теми за България и не бива да допуска  непремерени позиции \", каза президентът и добави, че вярва в доброто бъдеще на отношенията между двете страни.", "date": "2017.11.10", "title": "Цитат на деня: На Захарова от руското външно трябва да отговаря Захариева от българското"}
{"url": "http://www.dnevnik.bg/photos/snimka_na_denia/2017/11/10/3075904_snimka_na_denia_grigor_dimitrov_v_zalata_za_trenirovki/", "text": " проведе тренировка в лондонската зала О2 Арена преди началото на финалите на АТП. Българският тенисист започва участието си в понеделник срещу австриеца Доминик Тийм.", "date": "2017.11.10", "title": "Снимка на деня: Григор Димитров в залата за тренировки в Лондон"}
{"url": "http://www.dnevnik.bg/photos/2017/11/10/3075806_fotogaleriia_svetovnite_snimki_na_denia_-_10_noemvri/", "text": "Австралийска зелена дървесна жаба по време на представянето на приложението \"\"FrogID\" на австралийския музей в Сидни.", "date": "2017.11.10", "title": "Фотогалерия: Световните снимки на деня - 10 ноември 2017 г."}
{"url": "http://www.dnevnik.bg/politika/2017/11/10/3075928_rumen_radev_es_i_nato_biaha_strategicheski_celi_kakvo/", "text": "Президентът Румен Радев заяви, че посоката на страната към Европейския съюз и НАТО е била правилна, но посочи, че 28 години след началото на прехода според него повечето българи имат нужда от нова промяна и основният проблем на обществото е усещането за безпътица. \"Разбира се, че беше правилна (посоката ЕС и НАТО – бел.ред.), но това са стратегически цели, които постигнахме отдавна. Какво следва след това? Трябва да търсим. Никой не може по-добре от нас да посочи нашите собствени проблеми и никой не може по-добре от нас да ги реши\", каза Радев в интервю за предаването на БНТ \"Панорама\". Връщайки се към спомените си за 10 ноември 1989 г., Радев каза, че има усещането, че 28 години по-късно повечето българи таят надежда за нова промяна. \"Днес в много направления демокрацията е в отстъпление\", смята държавният глава. За пагоните и политиката \"Амбициите нямат нищо общо с пагоните. Важно е в политиката да се водим от идеи\", заяви Радев на въпрос не са ли двама генерали много за върха на държавата. На въпрос за войната между институциите, президентът заяви, че не той я е започнал. \"Моят тон е резултат на действителността\", каза Радев и добави, че \"войната срещу президентската институция мобилизира често институциите\" и цяла парламентарна комисия е използвана за очерняне на името му. \"Все още има политици, за които националното помирение означава край на техния политически бизнес с омразата\", смята президентът. Той отново коментира идеите му за антикорупционното законодателство, като посочи, че много българи очакват ефективни мерки в тази посока и в момента са не ги получават. По думите му и двата  консултативни съвета по темата  са били \"абсолютен успех\", защото след тях е станало ясно кой политик къде стои. Радев коментира и идеята на управляващите за  ревизия на приватизационните престъпления на прехода . \"Отговорност трябва да носят не само престъпилите закона при приватизацията, но и виновните за липсата на въздействие, защото по тази причина трябва сега да се работи по \"студени досиета\", смята той. \"Истинската ангажираност към антикорупцията зависи от това дали имаш волята, силата да разкриваш схемите в сегашно време\", добави той. Президентът изрази съмнение, че предлаганите законови промени ще бъдат ефективни и посочи, че законът няма да обхваща хората, които в момента са във властта, както и нарушилите правилата, които в момента са извън властта. За Москва и Иво Христов \"Москва трябва да си даде ясна сметка и трябва да осъзнае чувствителните теми на България и да не допуска непремерени позиции. Защото аз вярвам в доброто бъдеще на нашите отношения въпреки тежкото наследство от последните години и ще работя за това бъдеще\", заяви още Румен Радев. Той осъди посегателствата върху паметници, а попитан значи ли изказването му, че отговаря на  призива на говорителя на руското външно министерство  Мария Захарова да излезе с позиция по темата, той отговори: Има ясен протокол - на Захарова от руското външно трябва да отговаря Захариева от нашето външно министерство\". Попитан за думите на депутата от БСП Иво Христов, който зае позицията на Москва за спасяването на българските евреи и  нарече 80% от българите \"дебилни\" , Радев посочи, че той е преценил изказването си като непремерено и се извини. \"Но когато искаш оставка, трябва да прецениш дали някой от твоите лидери и съпартийци не е казвал нещо\", добави президентът. Той потвърди, че планираното посещение на руския президент Владимир Путин в България за честванията на 140-ата годишнина от Освобождението догодина се отлага. Отрече това да е свързано с предстоящото председателство на Съвета на ЕС и посочи, че между двете събития няма връзка. Защо летците не летяха Радев коментира и  отказа на военните пилоти от авиобазата \"Граф Игнатиево\" да летят , като определи действията им като \"отчаян сигнал към властта, която от години приземява авиацията\". Президентът добави, че няма как действията на летците да бъдат координирани от него, защото \"от повече от година не съм техен командир\". \"Лобистите зачеркнаха труда на военните и върнаха преговорите (за изтребителите) в начална точка\", каза още той. Радев добави, че случаят е бил използван за очерняне на президентската институция по некомпетентех и арогантен начин. За нарушенията във ВМА Попитан за  оставката на бившия здравен министър Николай Петров  след излъчването на репортаж, че като шеф на ВМА е дал обществени поръчки за над 1 млн. лева на фирми на зет си, Радев припомни, че при съставянето на служебния кабинет е поискал от министрите да направят ревизия. \"В случая с ВМА има ясни нарушения на Закона за обществените поръчки\", каза той и посочи, че това дали Николай Петров е знаел за нередностите може да установи единствено проверка. Според него обаче проблемът е, че вниманието се отклонява от самите нарушения към това кой ги е осветлил. \"Политици и медии отклониха фокуса и сега вместо нарушенията, се разглежда кой си е позволил да осветли истината. Ако разкриването на истината е грях, то значи сме в тежка деградация\", каза държавният глава. За българските будители Попитан за  изказването си, че българяният будител не е интелектуалец по европейски образец , Радев зави, че критерият за будител е моралният ръст. \"Ако някой твърди, че будител е синоним на европейски интелектуалец, то той не бива да се учудва, че е останал извън парламента\", заяви президентът. \"Имаме и интелектуалци хипнотизатори, които претендират за благородството на будители. Но аз съм сигурен, че българите няма как да сбъркат един поръчков анализатор със св. Иван Рилски, който е патрон на този празник\", добави той. Според Радев има будители-интелектуалци, но има и будители с примера и с доблестта си, с родолюбие.", "date": "2017.11.10", "title": "Румен Радев: ЕС и НАТО бяха стратегически цели, какво следва след тях"}
{"url": "http://www.dnevnik.bg/razvlechenie/2017/11/10/3075934_komik_ot_sasht_prizna_che_vsichki_seks_obvineniia/", "text": "Американският комик и актьор Луис Си Кей потвърди, че са верни обвиненията срещу него за непристойно поведение, отправени часове по-рано от 5 жени в статия на \"Ню Йорк таймс\", и поднесе извиненията си. Това е поредният скандал за сексуално посегателство и непристойно поведение в шоу бизнеса, като този път самият извършител бързо обезсмисли всички критики, че повечето от случаите са недоказуеми и има корист зад това, че са премълчавани дълго време. \"Тези истории са верни\", се казва в позицията му, разпространена до медиите. Малко по-рано филмът му \"Обичам те, татенце\" (I Love You Daddy) бе внезапно спрян от премиерата си в петък, а компанията \"Нетфликс\" (Netflix) замрази планирания специален проект заради обвиненията. HBO (компания на гиганта Time Warner) свали от платения си онлайн каталог всичко, в което той е участвал и няма да го кани да участва в популярна благотворителна вечер в помощ на страдащите от аутизъм. Случаите са от преди 15 години, когато Луис, който е също така сценарист, продуцент и режисьор, е бил в средата на 30-те си години. Жените описват какво е правил той, като три от тях казват, че ги е покатил в хотелската си стая, където е мастурбирал пред тях. \"Разкайвал съм се за деянията си. Опитвал съм да си взема поука от тях. И да избягам от случилото се. Сега осъзнавам мащаба на последиците от действията ми. Вчера научих до каква степен съм накарал тези жени, които ме харесваха, да се чувстват ужасно\", казва още той в изявлението си. Като потвърждава, че е злоупотребил влатта си над жените, които по това време са били в началото на кариерата си, Луис допълва: \"Прекарах дългата си и успешна кариера да казвам всичко, което си искам. Сега ще се оттегля и дълго време ще изслушвам\".", "date": "2017.11.10", "title": "Комик от САЩ призна, че всички секс обвинения срещу него са верни"}
{"url": "http://www.dnevnik.bg/sport/2017/11/10/3075938_gol_sled_rikoshet_dobliji_shveciia_do_uchastie_na/", "text": "Швеция направи сериозна крачка към класиране на  световното първенство , след като победи с 1:0 Италия в първи мач от плейофите. Скандинавците спечелиха с гол на резервата Якуб Йохансон в 61-ата минута. Победното попадение дойде след рикошет в крака на Даниеле Де Роси, в момент когато Италия играеше по-добре. Пред над 50 хиляди фенове на \"Френдс арена\" и пред погледа на легендата Златан Ибрахимович Швеция стигна до много ценен успех. \"Тре кронур\" пропусна последните два шампионата на планетата в Южна Африка и Бразилия, след като не се класира. Четирикратният световен шампион Италия е само на 90 минути от огромна изненада. \"Скуадра адзура\" не е играла само на два Мондиала дотук в историята – през 1930 и 1958 г. В последните 14 турнира Италия неизменно беше сред участниците. Преди този мач Швеция беше в отлична форма като домакин и имаше шест победи, и само едно равенство. Това се затвърди с нов успех, който има много голяма стойност. Домакините започнаха двубоя много амбициозно и от самото начало респектираха италианците. Избраниците на Яне Андерсон заложиха на висока преса и на много агресия, което не позволяваше на \"Скуадра адзура\" да разгърне играта си. Планът за двубоя на Швеция беше доста прост, но същевременно ефективен. Скандинавците не позволяваха на гостите да разиграват и ги караха само да изритват топката, а по този начин тя беше лесна плячка за високите централни защитници. Най-добрият шанс за Италия през първата част беше на сметката на Андреа Белоти, но той прати топката от външната страна на мрежата. Повече работа имаше неговият вратар Джанлуиджи Буфон, който се справи перфектно. Малко преди почивката Буфон направи важно спасяване срещу Маркус Берг, а секунди по-късно измъкна топката и от крака на Ола Тойвонен, части от секундата преди ветеранът да стреля. През втората част Италия започна по-добре и отговори на шведите с агресивна игра. Първоначалният натиск обаче беше удържан от домакините. След 55-ата минута на терена стана горещо, защото имаше доста остри влизания и сблъсъци, а на няколко пъти италианците искаха втори жълт картон за Берг, който играеше доста опасно и постоянно използваше лактите си. В 61-ата минута Швеция поведе за радост на над 50 хиляди зрители на \"Френдс арена\". Резервата Якуб Йохансон стреля от границата на наказателното поле, Даниеле Де Роси опита да избие топката, но я отклони и тя излъга Буфон, влетявайки в мрежата – 1:0. Десетина минути по-късно Италия беше много близо до изравняването, но шут на Матео Дармиан срещна страничния стълб. Логично до края на мача италианците държаха инициативата, но срещнаха много добре организиран шведски отбор, който действаше със спокойствие и не допусна сериозни опасности пред вратаря си Робин Олсен. Реваншът е на 13 ноември на стадион \"Сан Сиро\" в Милано.", "date": "2017.11.10", "title": "Гол след рикошет доближи Швеция до участие на световното първенство"}
