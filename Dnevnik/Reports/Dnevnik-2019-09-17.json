{"url": "https://www.dnevnik.bg/citat_na_deniia/2019/09/17/3964691_citat_na_denia_ako_se_nalaga_shte_glasuvam_i_vtori_put/", "text": "Това заяви настоящият главен прокурор за наследника си Иван Гешев, цитиран от \"Нова телевизия\". Сотир Цацаров допълва, че \"казано по друг начин, аз считам, че това е добър избор за българската прокуратура\". Думите му потвърждават, че единственият кандидат Гешев (издигнат от прокурорската колегия на Висшия съдебен съвет) е номинация на Цацаров. Главният прокурор на практика заявява, че Гешев ще бъде номиниран и втори път, ако не бъде избран в настоящата процедура. Нейният финал е на 24 октомври, когато ще бъде гласуването във ВСС, но след това изборът трябва да бъде подписан от президента и ако той не издаде указ - започва нова процедура. Спорец Цацаров, цитиран от БНТ, ако Румен Радев не потвърди избора на Гешев, това не трябва да се тълкува като разнобой между институциите.", "date": "2019.09.17", "title": "Цитат на деня: Ако се налага, ще гласувам и втори път за Иван Гешев"}
{"url": "https://www.dnevnik.bg/sviat/2019/09/17/3964239_erdogan_poiska_grad_za_bejanci_i_vrushtane_na_3_mln/", "text": "Турция ще работи срещу създаване на \"терористичен коридор\" по границата със Сирия, където предпочита да има \"град за бежанци\" и обезопасена зона за връщане на 3 млн. избягали от войната. Това бяха част от акцентите от обръщението на турския президент Реджеп Тайип Ердоган, който снощи бе домакин на колегите си от Русия и Иран Владимир Путин и Хасан Рохани. В \"града за бежанци\", който може да се построи по границата, \"ние можем да изградим жилищни помещения,\" обясни Ердоган, имайки предвид сирийската страна на границата. Жителите на града могат да се занимават със земеделие, да отглеждат плодове и зеленчуци, а мирът и стабилността им могат да бъдат гарантирани от Турция и това ще помогне да се предотврати разделянето на Сирия, заяви Ердоган. Думите му бяха отпратка към коментар на Путин, който настоя, че не може страната да се дели на сфери на влияние. САЩ не мислят така На пресконференция, излъчвана от руски телевизии и цитирана от \"Ройтерс\", Ердоган обяви и че сирийските бежанци (много от които формално нямат такъв статут в Турция) могат да се завръщат в \"обезопасената зона\", когато тя бъде формирана окончателно съвместно със САЩ. Ако зоната се разпростре от турската граница до Дейр аз Зор и Ракка (на десетки километри навътре в Сирия), в нея ще могат да се върнат 3 млн. бежанци, смята Ердоган. Такава хипотеза засега не съществува в договорките със Съединените щати. Анкара и Вашингтон работят, за да създадат заедно \"обезопасената зона\", която Турция преди искаше основно за защита от кюрдски бойци (съюзници на САЩ, но смятани от Турция за врагове), а сега опитва да представи като място за завръщане на бежанци. Според Вашингтон тази зона не може да се простира на повече от 10-15 км навътре в сирийска територия. Думите на Ердоган същевременно  отразяват тревогата на турските власти , които според множество публикации принудително връщат сирийци в родината им заради настроения срещу над три и половина милиона бежанци, пристигнали в Турция от началото на войната. Путин: Тръмп обеща САЩ да напуснат Сирия Путин използва повода, за да напомни на американския си колега Доналд Тръмп (който не бе част от срещата), че той е обещал американските войски да си тръгнат от страната. Тръмп действително  направи това миналата година , но оттогава частично размисли и няма да има изтегляне на целия американски контингент - около 400 души ще останат с мироопазващи цели. Руският президент отбеляза, че присъствието на войски на САЩ (официално около 2000 души) е незаконно и затова Москва очаква изтеглянето да бъде \"осъществено и доведено докрай\". Различията остават Петата среща на Путин, Ердоган и Рохани като част от формата от Астана (повече  четете тук ), завърши с уверения, че са премахнати \"пречките\" пред формирането на комитета, който - с участието на сирийския режим, граждански групи и опозиционери - да създаде проект за нова сирийска конституция. Само част от опозицията обаче приема идеята за такъв комитет, чието формиране бе договорено на организиран от Русия, Турция и Иран конгрес в Сочи. Така съставянето на нова конституция е спорна тема за противниците на президента Башар ал Асад, който, ако отвоюва провинция Идлиб, би могъл формално да се обяви за победител във войната със стотици хиляди жертви. Обсъждана бе ситуацията именно в Идлиб, където според Ердоган трите страни навлизат в период на \"по-голяма отговорност за мира в Сирия\". Затова \"трябва да имаме по-голяма тежест\", каза той. Путин, Ердоган и Рохани обещаха \"конкретни стъпки\" за деескалация в Идлиб (провинция, в която по принцип съгласно собствените им договорки има деескалационна и буферна зона и режимът и бунтовниците биват  призовавани да се въздържат от сблъсъци ).      Отвъд фразите обаче видимите различия между тях - Русия и Иран подкрепят режима на Асад, Турция умерени опозиционни групировки - останаха и на срещата, отбелязва \"Ройтерс\". Така например Ердоган отхвърли риска от възраждане на \"Ислямска държава\" в Северна Сирия, за който говорят Путин и Рохани ( и впрочем Съединените щати ). От своя страна президентите на Русия и Иран изобщо не коментираха идеята за зоната за връщане на бежанци в Сирия, за която настоява Ердоган.", "date": "2019.09.17", "title": "Ердоган поиска \"град за бежанци\" и връщане на 3 млн. души в Сирия, Путин и Рохани замълчаха"}
{"url": "https://www.dnevnik.bg/bulgaria/2019/09/17/3964267_zaradi_mvr_novite_hakerski_ataki_sreshtu_durjavata_sa/", "text": "Продължават опитите за хакерски атаки в държавни институции, те са неуспешни благодарение на бързата ни намеса, това каза министърът на вътрешните работи Младен Маринов пред журналисти, съобщи агенция \"Фокус\". Той беше сред гостите на конференция за киберсигурността, която се провежда в София. Маринов отказа да уточни колко са засечените хакерски атаки, като обясни, че на него му докладват само по-сериозните. \"Забелязваме една по-висока чувствителност и бдителност на останалите институции след случая с НАП. Хората са сензитивни и подават сигнали\", отбеляза министърът. Маринов изрази притеснение, че хакерството се превръща в мода сред младежите. Като имало и склонност сред тях да издигат в култ прочути хакери. \"Както преди години младежта имаше способност да издига в култ дадени престъпници\", обясни министърът. Попитан дали може МВР да вербува хакерите, Маринов каза, че на този етап това е трудно, но с част от тях полицията имала \"взаимодействие\". \"Въпреки че всеки работи за пари, няма какво да се лъжем, всичко минава през парите, въпреки борбата за пари те имат морал, който в определена ситуация помага на институциите\", допълни още той. В разгара на скандала с  източените лични данни от НАП  директорът на Главна дирекция \"Борба с организираната престъпност\" главен комисар Ивайло Спиридонов обяви, че в службата в момента по киберпрестъпления работят 43 души при 13 преди години, като те постоянно преминават обучения. По-рано днес, при откриването на конференцията по киберсигурност,  премиерът Бойко Борисов обяви , че хакерите трябва да се мразят така, както крадците и убийците. Той каза също, че държавата търси варианти да ангажира авторитети в тези среди да работят за нея. Цацаров: Източената компютърната информация е стока за продажба Не е моя работа да давам съвети на държавната администрация, че следва да преосмисли цялата система за защита на компютърните си мрежи и базите си от данни, каза главният прокурор Сотир Цацаров по време на конференцията. Той посочи, че случаят с източените лични данни от НАП е показал за пореден път, че компютърната информация е стока, която се предлага на черния пазар за продажба. \"Тази информация може да бъде използвана за дестабилизиране на държавната система, за създаване на паника сред населението и така за постигане на определени политически цели, които очевидно тези, които се стремят да постигнат, не могат да постигнат по нормалния начин\", заяви Цацаров. Той припомни, че по нормалния начин това се случва чрез избори. \"Освен в тази насока информацията може да бъде ползвана в частно-правната система за кражба на клиенти, за придобиване на търговска информация, дори за по-префинено, дори директно изнудване на търговски компании\", посочи главният прокурор. Той призова за общи усилия към бърза, но в същото време много добре обмислена промяна на нормите, които гарантиран наказателно -правната защита срещу такива престъпни посегателства.", "date": "2019.09.17", "title": "Заради МВР новите хакерски атаки срещу държавата са неуспешни, смята министър Маринов"}
{"url": "https://www.dnevnik.bg/sport/2019/09/17/3964258_bivshiiat_trenyor_na_botev_sobstvenikut_iskashe_da/", "text": "Бившият треньор на  \"Ботев\" (Пловдив)  Николай Киров се изказа остро срещу политиката на ръководството на клуба спрямо футболистите. Той разкри, че по времето, в което е работил в клуба, е имало опасност играчите да бъдат сплашвани от охраната на собственика Георги Самуилов. Футболистите и служители на \"канарчетата\" бяха  подложени на полиграф  в последните седмици, а според Киров това не е нормално. Действията на \"Ботев\" бяха мотивирани като \"изграждане на индивидуални профили\" и  \"инвестиция в персонал\" . \"По никакъв начин не е нормално да се подлагат играчите на полиграф. Слушах изпълнителния директор, който каза, че това е нормална практика в европейските клубове, но това не е така. Не е нормално да нямаш вяра на своите състезатели, дори да ги наричаш персонал, защото те са капиталът на един клуб\", каза Киров пред \"Канал 3\". Бившият треньор добави, че по негово време често са налагани глоби. \"Екстравагантни идеи имаше и по мое време, мога да си спомня бегло. Почти всяка седмица трябваше да се глобяват състезателите, но имаше един период, в който щяхме да вкарваме охрана на собственика вътре да ги плаши. Това са неща, които нямат нищо общо със сериозната дейност.\" Киров беше начело на \"Ботев\" между 2016 и 2019 г., като при него тимът спечели Купата и Суперкупата на България през сезон 2016-2017. След загубения финал за купата срещу \"Локомотив\" (Пловдив) в края на миналия сезон треньорът беше освободен.", "date": "2019.09.17", "title": "Бившият треньор на \"Ботев\": Собственикът искаше да плаши играчите с охраната си"}
{"url": "https://www.dnevnik.bg/bulgaria/2019/09/17/3964279_techut_na_lichni_danni_dovede_do_isk_ot_150_dushi/", "text": "Националната агенция за приходите (НАП) е дадена на съд от 150 граждани заради безпрецедентния теч на лични данни, съобщава в. \"Сега\". След хакерска атака срещу сървърите на агенцията, извършена в края на юни,  изтекоха данни на 6 млн. данъкоплатци , а Комисията за защита на личните данни глоби приходната администрация с  5,1 млн. лв.  НАП вече обяви, че ще обжалва глобата с мотива, че е жертва на престъпление, извършено въпреки предприетите мерки за защита. В понеделник (16 юни) потърпевши от атаката срещу НАП са завели в Софийския административен съд т.нар. субективно съединени искове за обезщетение, които ще се гледат в едно производство. Делото е по закона за отговорността на държавата за вреди, причинени на граждани. Това съобщават адвокатите Ивайло Юруков и Георги Гочев, които също са сред ищците. \"Претенциите ни са символични - по 1000 лв. на човек\", каза Юруков. Ищците претендират за компенсиране на неимуществени вреди, чието обезщетяване се присъжда от съда по справедливост. По думите на Юруков  наложената на НАП глоба  е прехвърляне на пари от единия джоб на властта в другия и не представлява реално обезщетение за гражданите. Адвокатите очакват първото заседание по делото да бъде насрочено до два месеца и половина. Преди това приходната агенция ще има срок от един месец да отговори на исковата молба на 150-те души. Ако на делото бъде даден ход, шефката на НАП Галя Димитрова ще трябва да доказва, че е предприела адекватни мерки за защита на личните данни на данъкоплатците. Обвинени за източването на личните данни от НАП са собственикът на \"ТАД груп\" Иван Тодоров, търговският директор на фирмата за киберсигурност Георги Янков и служителят Кристиян Бойков. Прокуратурата вече няколко пъти  разпространи публично  документи от разследването, сред които и записи от охранителни камери, свидетелски показания и разговори през \"Телеграм\". Вчера се разбра, че управителят на сайта \"Биволъ\"  Асен Йорданов е завел дело за клевета  срещу прокурора по делото за кибертероризъм Евгения Станкова. Тя ще отговаря пред съда за твърдението си, че източените данни са предоставени на \"Биволъ\" около 2 седмици преди ареста на първия обвиняем за кибератаката.", "date": "2019.09.17", "title": "Течът на лични данни доведе до иск от 150 души срещу данъчните"}
{"url": "https://www.dnevnik.bg/evropa/2019/09/17/3964280_ungariia_nastoia_es_da_izbiagva_dvoini_standarti_v/", "text": "Министрите по европейските въпроси на ЕС за пръв път разпитаха унгарски министър за ограниченията, които премиерът Виктор Орбан налага на медии, съдии, учени, малцинства и правозащитни групи, предаде EurActiv. Година след като Европейският парламент излезе с  резолюция , според която действията на Орбан създават \"явен риск от сериозно нарушаване\" на ключови ценности на ЕС, вчера министрите се срещнаха в Брюксел за първото официално изслушване за Унгария. \"ЕС е като семейство в много отношения. И в едно семейство трябва да има общ набор от правила, в противен случай то не може да работи. А върховенството на закона е основата за това\", каза австрийският министър по европейските въпроси Александър Шаленберг. Орбан, който е на власт от 2010 г., разгневи ЕС и с острата си антиимигрантска позиция, но като цяло успя да избегне наказание, освен че членството на партията му в Европейската народна партия бе замразено. Блокът обаче планира  да обвърже щедрата си финансова помощ  за по-бедните държави членки като Унгария и Полша – където  националистите също поставят медии и съдии  под държавен контрол – със спазването на върховенството на закона. Вчерашното изслушване бе част от проверката на блока дали Унгария нарушава законността, т.нар. разследване по чл. 7 от Договора за ЕС. Най-строгото наказание по него може да бъде лишаване на Будапеща от право на глас в ЕС, но за това е необходимо единодушие, а Полша, срещу която е заведена същата процедура, и Унгария си обещаха да се защитават. След сесията полският министър Конрад Шимански каза, че според Варшава политиките на Орбан не представляват системен риск за демократичните стандарти. \"Лов на вещици\" Други обаче подчертаха, че може да има последици за Будапеща. Министър Тити Тупурайнен от Финландия, която е ротационен председател на Съвета на ЕС, подчерта, че това е само първото изслушване за Унгария и че през следващите месеци ще се реши как да се действа занапред, като добави, че остава възможността за санкции по чл. 7. \"Без зачитане на върховенството на закона няма ЕС. Това е основата, върху която е изграден ЕС\", подчерта Франс Тимерманс, зам.-председател на еврокомисията, отговарящ за върховенството на закона. От името на Париж и Берлин френският министър коментира, че ситуацията в Унгария е \"тревожна\". \"Когато говорим за независимост на съдии, свобода на медите, когато говорим за защита на малцинствата, академична свобода, това ни напомня за нашата идентичност, за ценностите ни\", каза Амели дьо Моншалан. Преди изслушването унгарският правосъден министър Юдит Варга отхвърли критиките, като заяви: \"Отново сме изправени на позорния стълб заради това, че отхвърляме масовата имиграция. Но фактите са на наша страна. Ние защитаваме Унгария!\" \"Очаквам да избягват двойни стандарти; очаквам да докажат, че тази процедура не е политически лов на вещици\" допълни Варга, цитирана от \"Гардиън\". Холандският евродепутат Софи ин'т Велд отговори: \"Не сте изправени на \"позорния стълб\" за отхвърляне на масова имиграция, а за нарушаване на човешките права, разрушаване на върховенството на закона и неспазване на правото на ЕС. Не се правете на мъченици\".", "date": "2019.09.17", "title": "Унгария настоя ЕС да избягва двойни стандарти в проверката за върховенството на закона"}
{"url": "https://www.dnevnik.bg/bulgaria/2019/09/17/3964283_centurut_na_cvetanov_podgotvia_analizi_za_hibridnite/", "text": "Позиции по конкретни политически събития като строежа на АЕЦ \"Белене\" или нуждата от засилено сътрудничество във военната област. Както и по-задълбочени анализи по теми като фалшивите новини, влиянието им върху обществените нагласи, хибридните атаки и агресивната политика на Русия в тази сфера, за трафика на хора, за миграционните процеси, за комунистическото минало. Това са целите и първите задачи, които си поставя новият \"Евроатлантически център за сигурност\", създаден от  бившия \"втори\" човек след Бойко Борисов , бивш вътрешен министър, шеф на парламентарната вътрешна комисия и на групата на ГЕРБ в парламента – Цветан Цветанов.  Учредяването на центъра, който Цветанов обяви, че ще направи  след излизането си от ГЕРБ, е било вчера, а днес неговите цели бяха представени пред медиите. Според сайта на организацията това ще е \"независима надпартийна неправителствена организация, целяща засилване и задълбочаване на сътрудничество в сектор сигурност, основаващо се на общи евроатлантически ценности\". Центърът ще прави обемни анализи на дългогодишни практики в България, а след това ще ги подлага на дискусия. Като за целта в отделните приоритетни сфери са привлечени различни специалисти. Сред учредителите и първи членове са журналистът Христо Христов, проф. Румен Кънчев, проф. Евелина Келбечева, психологът Росен Йорданов, адв. Борис Велев, Борислав Велков, анализаторът Кристиян Шкварек, д-р Виктор Серафимов, Евгения Стоянова, Екатерина Борисова, Стоян Георгиев, Драгомир Младенов, Петър Матов и София Цветкова. Вече имаме готовите бази и наблюдения с години назад, като например проследяваме процесите на фалшиви новини и хибридни атаки от 2016 г. до момента, как и кога се включват определени реторики в различни политически процеси, как са повлияли, коментира Цветан Цветанов пред \"Дневник\". Идеята обаче е тези анализи все още да не бъдат представяни, а да станат база за кандидатстване за финансиране, така че да могат да се осигурят средства и да се проследят нещата и в бъдеще, поне една година напред. Да се види кога са пиковете на хибидните атаки, да се изведе ясен списък със сайтовете, с това кой стои зад тях, да се набележат троловете и др. И как те се отразяват на политическите процеси. За да се стигне до такива задълбочени наблюдения и анализи, центърът ще кандидатства за финансиране по различни проекти по вече ясни пътища и източници. Сред потенциалните партньори Цветанов отбеляза Международния републикански институт, фондациите \"Ханс Зайдел\" и \"Конрад Аденауер\", \"Америка за България\". Още следващата седмица предстояла и среща с хора от тинк-танка към Европейската народна партия \"Център за европейски изследвания Вилфрид Мартенс\". Отделно от това до десетина дни от центъра планират да имат и позиция по проекта за АЕЦ \"Белене\" например. Чакало се и становище за военните партньорства със САЩ. Ще даваме и изявления, ще имаме телевизионни участия по всички актуални събития, коментира още Цветанов. \"Мисията ни като евроатлантически център е да предоставяме качествени професионални анализи, да генерираме идеи, да даваме решения и да търсим възможност за чуваемост на различни гледни точки, като стимулираме дебат по темите от сектор сигурност\", заяви при представянето на центъра Цветан Цветанов, който е и председател на управителния съвет на центъра. \"Поради факта, че темата е строго експертна и в повечето случаи понятието сигурност се свързва със секретност, е необходимо да има организации като нашата, създадени с идеална цел, които професионално и експертно да осигурят достъп на гражданите до тази така чувствителна и важна за обществото ни информация\", допълни той. До момента евроатлантическият център има официалната подкрепа на посланик Даниел Фрийд, дипломат с 40-годишен опит и старши директор на Съвета за национална сигурност при президентите Клинтън и Буш, Фиона Хил, специален сътрудник на президента Тръмп и старши директор по въпросите за Европа и Русия към Националния съвет за сигурност на САЩ (2017-2019), в момента старши изследовател и директор на Центъра за САЩ и Европа в института \"Брукингс\", Робърт Сингер, специален съветник на президента на Израел и бивш вицепрезидент на Световния еврейски конгрес, Дейвид Харис, главен изпълнителен директор на Американския еврейски комитет в Ню Йорк, Юрген Хайке, член на Ландтага на Бавария (1994-2018) и държавен секретар в баварското Министерство на вътрешните работи (2007-2008), Николас Льобел, член на немския Бундестаг от ХДС/ХСС, Агустин Диаз де Мера, бивш евродепутат, депутат в парламента на Кралство Испания и директор на полицията на Испания, Пол Сантяго, бивш директор по глобалните въпроси на Международната асоциация на полицейските началници (IACP), и Фатмир Медиу, депутат и бивш министър на отбраната на Албания (2005-2008).", "date": "2019.09.17", "title": "Центърът на Цветанов подготвя анализи за хибридните атаки, фалшивите новини, комунистическото минало"}
{"url": "https://www.dnevnik.bg/sport/2019/09/17/3964262_triumf_na_voliata_i_izdrujlivostta_amerikanka_prepluva/", "text": "\"Когато мислиш, че сме достигнали предела на човешката издръжливост, някой разбива рекордите\". Това написа плувецът Люис Пю по адрес на  Сара Томас . Американката направи забележително постижение, като стана първият човек, преплувал Ламанша четири пъти поред, без да спира. Тя завърши впечатляващото си предизвикателство за малко над 54 часа. Очакванията бяха 37-годишната американка да плува около 133 км, но заради силното вълнение общото изминато разстояние надхвърли 200 км.    \"Не мога да повярвам, че го направихме. Наистина нямам думи. Много съм уморена в момента\", заяви пред Би Би Си Томас, която участва в плувни ултрамаратони. Досега австралийката Клоуи Маккартел беше единственият човек, опитал да преплува Ламанша четири пъти, без да спира, но се отказа на 101-ия километър. Тя е един от четиримата спортисти, преплували три пъти Ламанша. Томас каза, че най-голямата трудност за нея е била солената вода, а при второто връщане от Франция е имало много силно течение. По време на плуването е била опарена по лицето от медуза.", "date": "2019.09.17", "title": "Победа на волята на издръжливостта: американка преплува Ламанша четири пъти поред"}
{"url": "https://www.dnevnik.bg/video/2019/09/17/3964320_recesiia_se_bori_s_otkrivane_na_novi_zavodi_i_visoki/", "text": "Рецесия се бори с откриване на нови заводи, квалифицирана работна ръка и възнаграждения, които подхождат. Това каза днес премиерът Бойко Борисов при откриването на втори завод на \"АВВ България\" в Петрич за производство на електрообзавеждане и електроснабдяване. Той обясни, че с финансовия министър Владислав Горанов още преди година са били разтревожени за рецесията, в която влиза светът. \"Ако се тревожиш и спреш да работиш, нищо добро не те очаква\", каза още Бойко Борисов. Премиерът не пропусна за пореден път да отбележи, че медиите не отразяват достатъчно успехите на правителството. \"Сигурно е много трудно за медиите да показват всеки ден откриването на нови заводи. Това е пети завод за АВВ в България, с 460 нови работни места, и да кажеш, че има провал, звучи хумористично\", посочи Борисов. Швейцарската компания АВВ присъства в Петрич от 1996 година, когато е открита първата производствена база. Общо в страната има пет завода. Инвестицията до момента в производствените бази в България е 230 млн. лв., обяви изпълнителният директор на \"АВВ България\" Mapceл ван дep Xyĸ. Той посочи, че в новите мощности в Петрич са инвестирани 7 млн. лв. Попитан от журналисти, какво би посъветвал кметовете на ГЕРБ преди местните избори, Борисов посочи, че трябва само да показват какво е направено - заводи, училища, пътища, църкви, пречиствателни станции.", "date": "2019.09.17", "title": "Рецесия се бори с откриване на нови заводи и високи заплати, обяви Борисов"}
{"url": "https://www.dnevnik.bg/kultura/2019/09/17/3964265_noviiat_film_na_marius_kurkinski_shte_otkrie_kinomaniia/", "text": "С прожекция на новия филм на Мариус Куркински \"Засукан свят\" ще бъде открито тазгодишното издание на \"Киномания\", което ще продължи Заглавието е екранизация по едноименното произведение от сборника \"Диви разкази\" на Николай Хайтов. С това ще бъде отбелязана 100-годишнината на писателя и 50-годишнината на Мариус Куркински, съобщиха организаторите на фестивала. Тази година предстои и първото издание на \"Танц филм фест\", което ще се проведе  Новият фестивал е част от \"Киномания\" и ще предложи на зрителите 12 филма за танцовото изкуство в различните му форми - балет, модерни танци, фламенко... А специална кампания, вдъхновена от \"Засукан свят\", ще се опита да привлече вниманието на зрителите с цитати от филма, разказа и изображения с очите на актьорите. \"\"Засукан свят\" е нов български игрален филм по произведение на класически български писател, но тук важно е да се подчертае и самооценката на автора. За себе си мога да кажа, че се подписвам и заставам зад филма с цялото си сърце и ценностите, които нося\", казва за заглавието Мариус Куркински. В актьорския екип фигурират имена като Камен Донев, Ана Пападопулу, Димитър Николов, София Бобчева и Димитър Рачков. Прожекцията ще се състои   а филмът разказва за малкият човек Мильо, който през целия си живот се бори със света, в който живее, за да стигне накрая до момент на просветление.      Друг акцент в програмата е българската премиера и единствена за момента прожекция на анимацията \"Физика на тъгата\" на Теодор Ушев. Филмът е по едноименния роман на писателя Георги Господинов, неговата световна премиера беше на фестивала в Торонто, а тази неделя  беше отличен със специална награда в категория \"Късометражно кино\". Ушев описва заглавието като филм-лабиринт, който не следва стриктно сюжета на романа. Той казва, че това е \"капсула на времето\", в която са събрани обекти, случки, спомени, мелодии, а основните теми в него са \"носталгията, пропилените шансове и неслучилите се мечти на цяло едно поколение\", които са отразени през личния разказ. Прожекцията е част от вечерта, посветена на Ушев, \"Нарисувай ми дъга\"  Тя ще започне с аудио-визуалния спектакъл \"Четирите годишни времена\" по Вивалди. Проектът е реализиран от Токийския университет по изкуствата и представлява визуални картини на четирима художници от Естония, Япония, Русия и България. Музикалното изпълнение на живо е поверено на Quatro ансамбъл със солист Иван Пенчев. Премиерно за България в зала 1 на НДК ще бъдат представени и чуждестранните заглавия \"Един дъждовен ден в Ню Йорк\" на Уди Алън (16 ноември) и \"Болка и величие\" на Педро Алмодовар (23 ноември). Билети за филмите в зала 1 вече са в продажба на касите на НДК и на  tickets.ndk.bg.", "date": "2019.09.17", "title": "Новият филм на Мариус Куркински ще открие \"Киномания\""}
{"url": "https://www.dnevnik.bg/bulgaria/2019/09/17/3964327_roditeli_otnovo_mogat_da_kandidatstvat_za_detegledachi/", "text": "Агенцията по заетостта обяви нов прием на заявления по проекта \"Родители в заетост\", който подпомага родителите, чиито деца не са приети в ясла или детска градина, и осигурява детегледачи Заявления за участие в проекта може да се подават от днес (17 септември) до изчерпване на финансовия ресурс на програмата, съобщават от Агенцията по заетостта.  29 750 000 лв. са осигурени от Европейския социален фонд, а 5 250 000 лв. са от национално съфинансиране. Максималният срок за получаване на услугата \"детегледач\" е до 18 месеца или до навършване на 5 или 12 години на детето. Бюрата по труда ще извършват подбор за детегледачи сред регистрираните безработни, като ги насочват за одобрение от родителите. По проекта услугата \"детегледач\" може да се ползва до 8 часа на ден – от заети и безработни родители, когато те се грижат сами за децата си до 5-годишна възраст, както и до 4 часа на ден – от заети и безработни многодетни (с 3 и повече деца), включително самотни, родители – за деца до 12-годишна възраст, които посещават ясли, детски градини или училище. Право да подават заявления имат  , незаписани в детска ясла или градина, които имат осигурено работно място по трудово/служебно правоотношение или са самонаети/самоосигуряващи се, но към момента полагат грижа за децата си и не са се върнали на работа. Родителите, които дългосрочно ползват отпуск или отсъстват от работа поради отглеждане на дете, не следва да са се върнали на работа до получаване на одобрение за включване в проекта. От агенцията уточняват, че родителите, които вече са получили услугата \"детегледач\" за период до 18 месеца по проекта, не могат да участват по сегашния прием. Заявления могат да подават и  , които са се върнали на работните си места, а децата им посещават градина или училище. И в този случай важи правилото, че многодетните родители, които вече са участвали в проекта, не могат да се възползват повторно от същата услуга по настоящия прием. Да участват в проекта могат и  , незаписани в ясла или градина, както и безработни многодетни родители на деца до 12 г. Те трябва да започнат работа в рамките на 4 месеца от получаване на услугата за отглеждане на дете, а след това договорът на детегледача може да бъде удължен и така той да полага грижа за детето в срок до 18 месеца. В рамките на предходните приеми 3368 родители са одобрени от общо 4854, подали заявления; 5387 безработни лица пък са изявили желание да бъдат наети като детегледачи, а одобрените са 3917. Сключени са 2769 трудови договори с детегледачи. Заявления се приемат на хартиен носител, лично във всички бюра по труда в страната или на имейл roditeli-v- zaetost@az.government.bg  (сканирани с подпис или електронно подписани), в работни дни между 8.30 и 17.00 часа. Подробна информация за проекта \"Родители в заетост\" и образец на заявлението за кандидатстване вижте  тук .", "date": "2019.09.17", "title": "Родители отново могат да кандидатстват за детегледачи в Агенцията по заетостта"}
{"url": "https://www.dnevnik.bg/razvlechenie/2019/09/17/3964275_kanadskata_rok_grupa_monster_truck_shte_podgriava_deep/", "text": "Канадската рок група Monster Truck ще подгрява концерта на рок групата Deep Purple в София на 7 декември в зала \"Арена Армеец\", обявиха организаторите от \"София мюзик ентърпрайзис\". Monster Truck са основани през 2009 г. в Онтарио и година по-късно издават първия си сингъл, който носи тяхното име. През 2013 г. излиза и дебютният им дългосвирещ студиен албум  с който достигат до номер 13 в канадските класации. През следващите няколко години издават още два албума, последният от които, True Rockers, излиза през 2018 г. Концертът на Deep Purple е част от тяхното обявено като прощално турне. Билети за него се продават в мрежата на \"Ивентим\". ", "date": "2019.09.17", "title": "Канадската рок група Mоnster Truck ще подгрява Deep Purple в София"}
{"url": "https://www.dnevnik.bg/photos/2019/09/17/3964332_fotogaleriia_san_bernar_-_rodnoto_miasto_na_dobrite/", "text": "Свети Барнар (Барнардо) е бил епископ на Аоста и инициатор на монашеската мисия по спасяването на пътници в Алпите. Негова статуя стои на прохода Голям Сан Бернар (2473 м). Според някои изследователи обаче заслон на прохода между Италия и Швейцария е имало още през девети век.", "date": "2019.09.17", "title": "Фотогалерия: Сан Бернар - родното място на добрите кучета"}
{"url": "https://www.dnevnik.bg/gradska_sreda/2019/09/17/3964288_koi_sa_nositelite_na_pochetnite_otlichiia_na_sofiia/", "text": "Днес по повод Деня на София на тържествено заседание на Столичния общински съвет бяха обявени носителите на почетните отличия на града. Кметът на София Йорданка Фандъкова и председателят на съвета Елен Герджиков връчиха грамота за званието \"Почетен гражданин на София\" на Делчо Гюров - строителен инженер, Ириней Константинов - актьор, Васко Кръпката - музикант, Стефан Димитров - композитор, Бина Харалампиева - режисьор, Дойчин Боянов и Николай Петков – алпинисти, Веско Ешкенази - музикант, акад. Георги Минчев - композитор, Ерик Рубин - посланик на САЩ, и Здравка Йорданова - олимпийски шампион по гребане.      Почетния знак на София получиха Аделина Филева - директор на Софийската градска художествена галерия, Юли Дамянов - диригент на Софийския духов оркестър, Ема Хопкинс - посланик на Великобритания, Ирит Лилиан - посланик на Израел, доц. Михаил Груев - историк, и доц. Георги Николов - историк.      Почетната значка на София бе връчена на Христо Алексиев - художник, проф. Николай Жечев - историк, Николай Георгиев - режисьор, и на Красимир Димитров - директор на \"Аварийна помощ и превенция\" на Столичната община.     ", "date": "2019.09.17", "title": "Кои са носителите на почетните отличия на София"}
{"url": "https://www.dnevnik.bg/sviat/2019/09/17/3964314_specialna_prokuratura_bez_prokurori_-_kraiat_na_vajna/", "text": "След малко над четири години работа Специалната прокуратура на Северна Македония остава в историята с няколко отделни действия. Формално институцията още съществува, но от вчера няма кой да работи в нея. Прокурорите, работещи в нея, вчера се разделиха с мандатите си. Това се случи, докато политиците спореха как точно да реформират правосъдната система в очакване на дата за начало на преговори с ЕС. Част от разговора на власт и опозиция трябваше да е бъдещият статут на Специалната прокуратура (известна известна с огромно име, но и с абревиатурата CJO), но така и не се стигна до консенсус преди изтичане на мандата. Решението на прокурорския съвет в Скопие бе всички прокурори в CJO, откакто структурата се формира преди четири години, да се върнат в институциите, където са работили преди това. Големи надежди Попитан дали решението означава, че CJO \"не съществува от днес\", председателят на съвета Ацо Колевски отговори уклончиво, с думите, че законът за Специалната прокуратура действа до 2020 г., но решението за край на мандата е в сила веднага, предаде сайтът \"Нова тв\". Специалната прокуратура бе формирана през 2015 г. във вихъра на политическия скандал, сложил край на близо десетгодишното управление на премиера Никола Груевски, а в следващите две години - помогнал да се изтласка партията му ВМРО-ДПМНЕ от властта. Тя имаше малко над две години мандат да повдига обвинения и още две - за да работи по тях, без право да работи по нови случаи. По време на мандата ѝ се възлагаха големи надежди (в страната и в чужбина), че ще се погрижи бивши длъжностни лица да отговарят пред правосъдието. Повече за работата ѝ можете да  прочетете тук .      Някои от очакванията  бяха изпълнени . Същевременно в последните месеци тя попадна под светлината на прожекторите заради мащабен скандал, тъкмо докато течаха преговорите между кабинета на Зоран Заев и ВМРО-ДПМНЕ за бъдещето на прокуратурата в Северна Македония. Ръководителят ѝ Катица Янева бе арестувана след ареста на двама бизнесмени със спорна репутация и по-късните подозрения за подкуп, взет от бизнесмена с македонско и българско гражданство Йордан (Орце) Камчев. В неделя Янева бе формално освободена от длъжността специален прокурор (след гласуване в парламента ден по-рано), но решението на съвета гласеше, че тя няма право да работи и на мястото, от което дойде в CJO - прокуратурата в Гевгелия. Всички дела, по които CJO повдигна обвинения - имаше общо 20 такива, но само 3 бяха напълно приключени - са предадени на държавната прокуратура. Ръководителят ѝ, главен прокурор Любомир Йовески, може да възложи делата и на работилите по тях в CJO. В очакване на Туск Създаването на Специалната прокуратура през 2015 г., представено като опит за борба с организираната престъпност и корупцията, бе и част от усилията на Скопие да излезе от тогавашната си изолация и да се приближи до членство в Европейския съюз и НАТО. Все още действащият като председател на Европейския съвет Доналд Туск е на посещение в Скопие днес и освен с премиера Заев ще се срещне и с президента Стево Пендаровски. Македонски издания пишат, че визитата предхожда очакваното решение другия месец за дата, на която Северна Македония може да започне преговори с ЕС. Такова решение  трябваше да бъде разгледано в Европейския съвет през юни , но се отложи заради разногласия. През юни Туск каза на спечелилия изборите месец по-рано Пендаровски: \"Направихте всичко, което се очакваше от вас, но нека съм искрен - не всички страни - членки на ЕС, са подготвени да се вземе решение... въпросът е не \"дали\", а \"кога\" ще започнат.\" Междувременно дипломатическата офанзива на Скопие продължава. Външният министър Никола Димитров обикаля европейски държави, вицепремиерът по европейските въпроси Буяр Османи бе в Брюксел за среща с върховния представител на ЕС за външната политика Федерика Могерини, след това отива в Берлин и Варшава. \"След случая \"Рекет\" (довел до ареста на Янева - бел. ред.) и проблема с нерешения статут на CJO от страната зависи дали ще даде аргументи на членките на ЕС да ѝ дадат дата за преговори през октомври\", пише македонската редакция на \"Свободна Европа\", цитирайки мнения на наблюдатели в страната. Според някои от тях обаче не може да се изключи фактори като \"Рекет\" да повлияят на дадени страни от съюза.", "date": "2019.09.17", "title": "Специална прокуратура без прокурори - краят на важна институция в Северна Македония"}
{"url": "https://www.dnevnik.bg/evropa/2019/09/17/3964373_polsha_i_litva_smiatat_severen_potok_2_za_zaplaha_za/", "text": "Полският премиер Матеуш Моравецки съобщи днес, че Полша и Литва възприемат газовия проект \"Северен поток 2\" като заплаха за енергийната сигурност в Централна и Източна Европа, съобщи \"Ройтерс\". Полша и Литва имат доста сходна позиция, според която изграждането на \"Северен поток 2\" е заплаха за енергийната сигурност в тази част от Европа, каза Моравецки на пресконференция с литовския си колега Саулюс Сквернелис. Пресконференцията бе излъчена по телевизията.  Проектът \"Северен поток 2\" предвижда да бъдат изградени две линии на газопровод с обща мощност 55 милиарда кубически метра газ годишно от крайбрежието на Русия през Балтийско море до Германия. Строителството се оценява на 9.5 милиарда евро, а пускането на газопровода се очаква до края на 2019 година. Тръбопроводът ще заобиколи транзитни страни като Украйна, Беларус, Полша и други източноевропейски и балтийски държави и ще премине през изключителната икономическа зона и териториалните води на пет държави - Русия, Финландия, Швеция, Дания и Германия. Единствен акционер в проектната компания \"Норд стрийм 2\" е руският \"Газпром\". Партньори на Газпром са френската \"Анжи\" (Engie), австрийската О Ем Ви, англо-холандската \"Шел\" (Shell), германските \"Унипер\" (Uniper) и \"Винтерсхал\" (Wintershall), които осигуряват 50 процента от финансирането. /БТА", "date": "2019.09.17", "title": "Полша и Литва смятат \"Северен поток 2\" за заплаха за енергийната сигурност"}
{"url": "https://www.dnevnik.bg/sport/2019/09/17/3964149_voleibolistite_izlizat_v_kljuchov_mach_na_evropeiskoto/", "text": "Националният отбор по волейбол се насочва към важен двубой от европейското първенство. Българските състезатели се изправят срещу Италия в 20.30 ч. тази вечер в търсене на ключова победа. Тежката  загуба с 0:3 от единия от домакините на първенството Франция  отне възможността воденият от Силвано Пранди отбор да заеме първото място в група А и значително намали вероятността за втората позиция. Евентуална победа тази вечер би съхранила надеждите на българския отбор преди заключителния двубой между Франция и Италия в сряда. При нова загуба обаче капитанът Виктор Йосифов и съотборниците му ще останат трети. Ако се пребори за второто място, в осминафиналите българският отбор ще играе с третия в група С (Финландия, Турция, Северна Македония или Беларус). А при нов успех в четвъртфиналите ще се стигне до мач срещу победителя от двубой между Франция и четвъртия в група С (някой от изброените отбори). Оставане на третото място и липса на изненади в група С ще означава почти сигурна среща с финалиста от Евроволей 2015 Словения в осминафиналите. При успех на следващото стъпало на пътя се задава настоящият шампион Русия.     ", "date": "2019.09.17", "title": "Волейболистите излизат в ключов мач на европейското"}
{"url": "https://www.dnevnik.bg/analizi/2019/09/17/3964106_plamen_georgiev_20/", "text": "                         Ако трябва да перифразираме на политически език народната мисъл \"Нова работа, нов късмет\", то тя трябва да звучи като \"Нов парламентарен сезон, нови назначения\". БИПИ следи отблизо парламентарните назначения от 42-то Народно събрание насам и общото впечатление е, че тези назначения често са съпроводени със скандали, правят се повърхностно и най-важното: за изключително отговорни позиции в държавата се поставят лоялни на силните на деня личности със спорен авторитет, професионални и морални качества. Емблематичен пример е кариерното житие и битие на Пламен Георгиев, който последно бе назначен през август за генерален консул във Валенсия. В защита на най-новото кариерно поприще на Георгиев министър-председателят огласи публично, че той е \"с няколко образования, хиляди награди, с милиарди задържани и конфискувани средства, с няколко езика\". Дори и да приемем, че е получавал десетки награди за всеки трудов работен ден, дори и да приемем, че владее няколко езика, макар сертификатът му за присъствие на курс по испански език, издаден от фирма, спечелила обществена поръчка към антикорупционната комисия (КПКОНПИ), на която доскоро беше председател, да е пълен с граматически и лексикални грешки, то за обществото останаха неясни заслугите на Георгиев, за да бъде изпратен зад граница. Според чл. 24, ал. 2 от Закона за дипломатическата служба \"по изключение за ръководител на задгранично представителство може да бъде назначено лице, което не е от състава на дипломатическата служба само когато то е изявена личност, която се ползва с безспорно добро име и авторитет в Република България\". Да, сигурно Георгиев се ползва безспорно с добро име след определени кръгове, но едва ли това е обществото, което беше взривено заради скандал с недекларирани части от луксозен тризонет. Сред тези кръгове попада и прокурорската колегия на ВСС, която изпълни желанието на Георгиев и го възстанови на длъжност като прокурор в Специализираната прокуратура, след като подаде оставка като председател на антикорупционната комисия, и така няма да има и ден пропуск в трудовата си книжка. Сред хилядите награди, които Георгиев е получавал, трябва да се прибавят и тези от властта. Той беше наблюдаващ прокурор по делото, известно като \"Миша Бирата\", по което изтекоха записи на покойния директор на Агенция \"Митници\", Ваньо Танов, от които става ясно, че му е оказван натиск за прекратяване на проверки. Делото така и не стигна до съда, въпреки че искането за подслушване е на самия Георгиев. Случайно или не, той беше назначен за заместник-министър на правосъдието във втория кабинет на Борисов малко след като скандалът беше потулен, а записите унищожени. След това той беше назначен от Бойко Борисов за председател на Комисията за отнемане на незаконно придобито имущество (КОНПИ). След приемането от Народното събрание на новия закон, създаващ гигантска антикорупционна агенция, Георгиев беше избран за неин председател през март 2018 г. Пламен Георгиев подаде оставка на 31 юли, а Народното събрание го освободи предсрочно от заеманата длъжност като председател на КПКОНПИ в същия ден без дебати, въпреки искането на опозицията да бъде изслушан в зала. Съгласно чл. 11, ал. 5 от закона Народното събрание трябва да избере нов председател в двумесечен срок, който изтича в края на септември. Разбира се, народните представители могат и да се оправдаят с чл. 45, ал. 4 от парламентарния правилник, в който се казва, че по време на ваканции сроковете спират да текат. Само че мандатът на Пламен Георгиев, както и неговото правоотношение, са създадени въз основа на антикорупционния закон, а не на парламентарния правилник. Дори и да се приеме подобно тълкувание, това означава, че КПКОНПИ трябва да има нов избран председател до края на октомври тази година. Политическите сили вече влязоха в ожесточена кампания за местните избори наесен и не се очаква да се втурнат да спазват закона този път, поради установената от парламента практика да нарушават срокове и мандати на независимите (на хартия) институции. За справка – председателят на Комисията за защита на личните данни, чийто мандат изтече още през април месец. В някакъв момент, най-вероятно когато се намери подходящ човек, Народното събрание ще пристъпи към избор на нов председател. Въпреки настояванията на БИПИ тези процедура да са автентични, конкурентни и прозрачни, настоящото парламентарно мнозинство ще предложи още от същото – Пламен Георгиев 2.0. И тъй като КПКОНПИ е колективен орган, той може да функционира и без председател в остатъка от 6-годишния си мандат. Но тук се появява нов проблем – според закона заместник-председателят и членовете на КПКОНПИ се избират по предложение на избрания за председател. Тоест следващият, на когото ще му бъде възложена обществената отговорност на толкова важната задача като борба с корупцията, отнемането на незаконно имущество и конфликта на интереси ще трябва да работи с екип, който тя/той не е избрал. Ако мнозинството реши да гласува доверие за настоящия заместник-председател на КПКОНПИ, ще трябва да попълни състава с още един член и ще реши проблема с екипността и приемствеността. За Антон Славчев също се появиха медийни публикации, свързани с имотите и имуществото му, така че изборът му, от гледна точка на общественото мнение, би бил рисков. Съществен елемент от избора на нов председател е Прокуратурата и КПКОНПИ имат сходен обсег на дейност и сътрудничеството между тях (установено с инструкция на главния прокурор) е естествено. Следващият главен прокурор не би позволил да има властови опонент и назначението на нов шеф на антикорупционната комисия ще бъде неформално съгласувано и с него. Какво ще се случи, предстои да разберем. Политическият контекст подсказва, че процедурата и избора на нов председател на КПКОНПИ ще се протака и едва ли мнозинството ще си отвори фронт за критики преди местните избори. Раздаването на постовете може да се отложи и за след избора на главен прокурор. От цялата тази ситуация страдат единствено гражданите, които имат огромни очаквания за справяне с корупцията. Но завладяната държава разчита именно на това – на слаби институции и лоялни лидери, които да се превръщат в удобни бухалки, когато е необходимо. За да се промени ситуацията е необходимо цялостно преосмисляне на институционалната инфраструктура за борба с корупцията. Сегашното законодателство може да произведе единствено \"кукли на конци\", а избраният подход за окрупняване на органи води до концентриране на несъразмерни правомощия и липса на капацитет. Разчупване на политическата зависимост може да имаме, ако в избора на състава на антикорупционния орган участват парламент, правителство и президент. По отношение на организацията и функциите – по-добре е да има тясно сътрудничество и мрежа от институции, при ясни правомощия и компетентности, отколкото огромно антикорупционно чудовище.", "date": "2019.09.17", "title": "Пламен Георгиев 2.0"}
{"url": "https://www.dnevnik.bg/analizi/2019/09/17/3963930_postijeniiata_na_bulgarskite_uchenici_ne_stoiat_dobre/", "text": "                         Моето пожелание за новата учебна година е в графики. Много изследвания показват, че навсякъде по света по-богатите деца имат съществено образователно предимство пред по-бедните. Това са постиженията на най-облагодетелстваните от гледна точка на социално-икономическия и културния статус български ученици в сравнителен план. Това са децата, чиито родители са с високо образователно ниво, високи доходи, които вероятно учат в елитни училища. Това са децата с най-високи постижения сред българските ученици.      Тези постижения обаче не стоят добре в голямата картина на образователните резултати на учениците със същия статус в рамките на Европейския съюз. Графиките са показателни, но накратко – най-облагодетелстваните български ученици показват едни от най-високите нива на функционална неграмотност и едни от най-ниските нива на високи постижения. Само 7.2% от елитните ученици в България постигат резултат над пето ниво ( ) на ПИЗА при масово двойно и тройно по-високи дялове в повечето европейски страни.      Ако тези деца ще се конкурират на глобалния европейски трудов пазар, ако България ще развива икономика, основана на знание, видимо е, че Пожелавам на българските учители и родители удовлетворението да видят бърза и съществена промяна в тези графики. На всички ученици пожелавам интересен, мотивиращ и ползотворен живот в училище, и добро бъдеще в променящия се свят. Успешна учебна година!", "date": "2019.09.17", "title": "Постиженията на българските ученици не стоят добре в голямата картина на ЕС"}
{"url": "https://www.dnevnik.bg/analizi/2019/09/17/3964150_dramata_s_brekzit_tepurva_zapochva_i_shte_produlji/", "text": "                         Настроението в местния клуб в Ланели е минорно. Десетки работници са се събрали за прощално питие, след като компанията за авто- и индустриални части \"Шафлер\" съобщи, че над 220 от тях ще бъдат освободени. Причината е очаквана - Брекзит. 56-годишният Стюарт Джоунс е един от останалите без работа. След 34 години във фирмата, той е изправен пред несигурността на постоянно свиващия се местен пазар на труда. Преди три години Уелс гласува с неочакван ентусиазъм за напускане на ЕС и сега последствията на този избор застигнаха неговите жители. Всъщност през последните месеци мнозина се опитват да изчислят негативните ефекти от Брекзит. Споровете за точните параметри на последствията ще продължат, но подобни истории вече всекидневно пълнят новинарските бюлетини. Противно на много мнения, драмата с Брекзит тепърва започва. Напълно вероятно е цялата история да отнеме почти десетилетие и то при положение, че напускането стане в обозримо бъдеще. Сегашната драма е свързана с развода, като същественият политически разговор за бъдещите отношения тепърва трябва да се случи. За него също няма никакво съгласие, разделението не е просто за условията на напускане, но и за дълбочината и параметрите на бъдещите отношения. Само преди няколко дни сегашният премиер, Борис Джонсън, допусна отдалечаване от евростандартите за трудова и екологична защита и веднага бе принуден да замълчи, защото от всички посоки започнаха да се чуват най-противоречиви мнения и недоволство. Партиите и фракциите вътре в тях имат коренно различни позиции за бъдещото партньорство и няма никаква яснота как и кога ще има съгласие за това. Самото договаряне на ново споразумение с множество търговски и политически елементи ще отнеме минимум 3-4 години, след което следват ратификации в Европейския парламент, страните членки и дори регионални парламенти. По този начин 2026 година може дори да се окаже оптимистичен вариант. При това, ако всички в ЕС са съгласни с неизбежните компромиси в новите отношения. Окончателната форма на напускане на ЕС ще повлияе върху дълбочината на негативните последствия, но основният ефект е вече напълно видим. Великобритания преживява репутационен срив и загуба на влияние, сравними с годините на края на империята. през други формати или двустранна дипломация. Британското членство в ЕС е исторически решаваща причина за вниманието, което получава от САЩ. Драматичното свиване на инвестициите в отбрана и военен капацитет пък ще й попречи да компенсира тази загуба на влияние през НАТО. Това няма как да се случи и през Г-7 и Г-20, които продължават да са по-скоро структури с ограничени ефекти, независимо от надеждите по отношение на последната. Обещаваната икономическа утопия също преживява тежък сблъсък с реалността. САЩ отсега поставят искания, които целят да използват отслабената британска позиция, например, по отношение на достъпа до здравната система или пазара на храните. Япония и Южна Корея дадоха ясен знак, че отношенията им с Острова ще бъдат вторични спрямо тези с ЕС. Японците например побързаха да се възползват от отслабената позиция на Лондон и поискаха държавна помощ в замяна на това да оставят поне част от автопроизводствата си в страната. Индия пък направо унижи предходния премиер, Тереза Мей, като й заяви, че без визова либерализация въобще няма да води разговори за задълбочаване на отношенията. Китай е видимо хладен и няма никакво намерение да постави отношенията с Лондон пред тези с Брюксел. Подобно на САЩ, Пекин също ще се опита да използва отслабената позиция на британците и да получи множество отстъпки. в търсене на каквото другата страна е склонна да отпусне. Единствено куртоазията скрива тази нова реалност. На британците им отне повече от две десетилетия, за да намерят своето място в следимперския си период. Всъщност, те така и стигнаха до идеята да се присъединят към тогавашните европейски общности. Влязоха в тях като \"болния човек\" на тогавашна Европа, с прекалено много история и трудно настояще. Сегашният хаос подсказва, че нещо подобно им предстои през идните години. В едно интервю преди няколко седмици страстна привърженичка на напускането трябваше да отговори на множество въпроси за последствията му. След известен размисъл тя просто каза: \"Е, няма да е краят на света\". Сякаш без да съзнава, тя обобщи пътя, по който минават повечето нейни съмишленици. Вече няма да чуете хиперболизираните обещания за \"един смел нов свят\" пост-Брекзит, за безкрайните възможности на възстановения суверенитет. Избрали да разсекат десетилетия на създавани връзки и отношения, на британците им предстои да разберат тяхната ценност и цената на разрушаването им. Затова и все по-често ще чувате притесненото очакване за едно ненужно усложнено и несигурно бъдеще. Политическите илюзии винаги имат своята цена.", "date": "2019.09.17", "title": "Драмата с Брекзит тепърва започва. И ще продължи почти 10 години"}
{"url": "https://www.dnevnik.bg/sviat/2019/09/17/3964100_shest_godini_po-kusno_snoudun_se_boi_za_budeshteto_na/", "text": "Шест години след разкритията за масово наблюдение, които разтърсиха света, Едуард Сноудън се е примирил, че засега ще живее в Русия и се е оженил за дългогодишната си приятелка Линдзи Милс. Но и се бои от бъдещето - че големите правителства с помощта на големите интернет компании ще създадат постоянен архив за всекиго на Земята, записвайки ежедневието му. \"Най-сериозните опасности тепърва предстоят при подобряването на способностите на  изкуствения интелект  да разпознава лица и образци. Една  охранителна камера с изкуствен интелект  няма да е просто записващо устройство, а по-скоро автоматичен полицай\", казва Снуодън в интервю за \"Гардиън\". То е дадено по повод мемоарите му, озаглавени Permanent Record, които ще излязат днес в десетки държави. През  първите си месеци в Русия  той се чувства самотен, изолиран и параноичен. \"Най-силното правителство в света искаше аз да изчезна. Не им пукаше дали ще ида в затвора или под земята. Просто искаха да ме няма\", казва той. Но сега е изхвърлил шаловете и шапките, с които се е прикривал, и спокойно се вози на метрото, ходи на изложби или на балет, вижда се с приятели по кафенета и ресторанти. Сега Сноудън се издържа от лекции, които изнася на студенти, правозащитници и други посредством видеовръзка. Permanent Record разказва личната история на Сноудън – той нарушава собствената си неприкосновеност, която досега е пазил грижливо, отбелязва Ник Хопкинс в ревюто си за \"Гардиън\". Но и припомня, че разкритията му още важат, особено при положение, че повечето хора не разбират колко е опасно масовото наблюдение при сегашния темп на развитие на технологиите.", "date": "2019.09.17", "title": "Шест години по-късно, Сноудън се бои за бъдещето на света"}
{"url": "https://www.dnevnik.bg/sport/2019/09/17/3964091_mogat_li_bogatite_da_specheliat_shampionskata_liga/", "text": "Зрелищни обрати, голови вечери и много вълнуващи моменти белязаха миналия сезон в Шампионската лига. Сега турнирът на богатите се завръща с първите мачове от груповата фаза. Кандидатите за трона на \"Ливърпул\" са много, като титлата очаквано е в полезрението на най-богатите клубове. Но дали парите са най-важният фактор и могат ли огромните инвестиции в отбори като  \"Манчестър сити\" и ПСЖ  да им донесат спечелването на Шампионската лига? Или отличието ще остане в клубовете с традиции на международната сцена? В последните години надпреварата се превърна в зона, запазена за най-големите клубове. Пропастта с по-малките отбори придобива огромни размери. За да сглоби сегашния си състав, например,  \"Манчестър сити\" e похарчил малко на 1 млрд. евро . Големите инвестиции бяха достатъчни на \"гражданите\" да спечелят две поредни титли в Англия, но тимът на Хосеп Гуардиола има едва един полуфинал в Шампионската лига за последните четири години. Въпреки финансовата си мощ, \"Сити\" трудно успява да трансформира този елемент в успехи на европейската сцена. Както в Англия \"гражданите\" и \"Ливърпул\" изглеждат една стъпка пред всички останали, като предварителните прогнози на букмейкърите са отново за английски триумф в надпреварата.      От своя страна, \"Ливърпул\" има всички предпоставки, за да защити титлата си. Тимът на Юрген Клоп запази състава си, но усилията към спечелване на Висшата лига вероятно ще бъдат водещи, тъй като титлата убягва на червените вече 30 години. \"Не можем да сме най-добрият отбор в Европа, защото \"Манчестър сити\" са най-добрият отбор в света. Това все пак е същата планета, нали\", заяви мениджърът на европейския клубен шампион Юрген Клоп. ПСЖ е другият клуб с огромни възможности и амбиции, които обаче засега не водят до нищо на европейската сцена. Големият проблем пред отбора е случаят \"Неймар\", след като бразилецът искаше да си тръгне, но засега остава поне до зимата. Пред треньора Томас Тухел стои важната задача да върне желанието в играта на бразилеца, който може да донесе разликата срещу всеки съперник. Сред тези, които вложиха много в състава си, е и \"Реал\" (Мадрид). Рекордьорът по титли празнува юбилей в Шампионската лига, като ще участва в 50-ия си сезон в надпреварата. Начело на отбора се завърна Зинедин Зидан, под чието ръководство белите спечелиха три поредни титли от 2016 до 2018 г. Французинът поема караула на промяната в \"Реал\", като един от акцентите е привличането на Еден Азар за 100 милиона евро от \"Челси\". Сега обаче Зидан трябва да се справи без Кристиано Роналдо, който чака своя момент с \"Ювентус\". \"Барселона\" и \"Байерн\" очаквано са сред фаворитите, като двата отбора се намират в преходен период с подновяване на състава.", "date": "2019.09.17", "title": "Традиции срещу инвестиции: кой ще спечели Шампионската лига"}
{"url": "https://www.dnevnik.bg/bulgaria/2019/09/17/3964099_sudebniiat_suvet_shte_obsujda_metodi_lalov_tri_puti/", "text": "Съдийската колегия на Висшия съдебен съвет (ВСС) три пъти днес ще обсъжда казуси, свързани със съдията от Софийския районен съд (СРС) Методи Лалов, който от 1 август иска да напусне системата. Нито един от въпросите, залегнали в дневния ред обаче, не е свързан по същество с оставката му. ВМРО поиска Съдийската колегия на ВСС да наложи наказание на Лалов заради това, че от телевизионния ефир агитирал зрителите да гласуват за \"Демократична България\". Сигналът е подаден от Красимир Каракачанов и ще бъде разгледан на днешото заседание на съдийската колегия като допълнителна точка в дневния ред. Причината за сигнала е, че Лалов е действащ съдия, а по закон магистратите нямат право да участват в изборния процес. Същата забрана е регламентирана и в Закона за съдебната власт, а от ВМРО искат да му бъде наложено дицсиплинарно наказание. Ако бъде констатирана несъвместимост етичната комисия към ВСС може да изготви заключение, което се изпраща на съдийската колегия на ВСС, а тя е длъжна незабавно да освободи магистрата, без да е необходимо да се образува дисциплинарно производство и да налага наказание. На практика това би решило далеч по-бързо проблема с оставката на Лалов. Съдията от Софийския районен съд и бивш негов председател Методи Лалов неуспешно се опитва да напусне системата, след като още на 1 август  подаде оставка  и поиска да бъде освободен считано от 2 септември. Той  изложи и подробни мотиви  към молбата си. Освен това бе  поканен да оглави листата  за общински съветници на \"Демократична България\". Съдийската колегия два пъти  не успя да се събере , за да освободи Лалов и така забави официалното обявяване на кандидатурата му. На двете предишни заседания - на 15 и на 30 август нямаше кворум и заседанията бяха  отлагани заради отпуски . Решението за това Методи Лалов да бъде освободен от съдебната система бе отложено и третия път – на 9 септември. Причината бе формална - че оставката му  не е била разгледана от Комисията за атестирането и конкурсите  (КАК), каквото е изискването на Закона за съдебната власт. Освен това Лалов  отказал да се произнесе  по постъпило в срока на предизвестието му искане за промяна на мярката за неотклонение \"задържане под стража\" на непълнолетен по дело, което му е било разпределено в края на юни. Затова съдийската колегия реши да му даде възможност да се произнесе, за да \"не отказва правосъдие\". Междувременно в нaчaлoтo нa ceптeмвpи пpиĸлючи и дицсиплинарно производство срещу него, което се бавеше вече две години. То е завършило с предложние съдията да бъде наказан c \"пoнижaвaнe в paнг\" и cъc \"зaбeлeжĸa\", съобщи Де Факто. Hитo диcциплинapнoтo дeлo, нитo дpyгo мoгaт дa ca пpeчĸa пpeд пpoизнacянeтo нa Cъдийcĸaтa ĸoлeгия пo дeпoзиpaнaтa ocтaвĸa, подчертават във вчерашното си решение от КАК. Така на практика от комисията дават зелена светлина за скорошното освобождаване на Лалов. В днешния дневен ред обаче не е предвидено обсъждане на оставката му, а други три казуса, свързани с Лалов. Първият е приключилото дисциплонарно производство, по което Лалов е поискал да бъде изслушан публично. Като допълнителни точки в края на заседанието са внесени сигнала от ВМРО с искане той да бъде наказан дисциплинарно, както и внесеното от  Съюза на съдиите в България становище  по казуса. Все още остава неясно кога съдийската колегия ще се произнесе по същество за оставката на Лалов. Срокът за регистрация на листите с кандидати от партиите, коалициите, местните коалиции и инициативните комитети е 24 септември.", "date": "2019.09.17", "title": "Съдебният съвет ще обсъжда Методи Лалов три пъти днес, но не и оставката му"}
{"url": "https://www.dnevnik.bg/sviat/2019/09/17/3963322_izrael_reshava_sudbata_na_netaniahu_na_dneshnite_izbori/", "text": "Най-дълго  управлявалият  израелски премиер Бенямин Нетаняху ще разбере днес какви са плодовете на дълга битка за оцеляване на поста, която той поведе срещу първия си силен противник от години насам. На изборите за кнесет - вторите от април - партията му \"Ликуд\" е с равни шансове да бъде победител с партията \"Синьо и бяло\" на бившия началник на щаба на армията Бени Ганц. Никоя от тях обаче не би могла сама да състави правителство и ще трябва да работи в съюз с много малки партии - според повечето проучвания общо 10 формации ще влязат в парламента, който има 120 места. На миналите избори Нетаняху, с 35 места, колкото и Ганц, опита да състави правителство, но не успя и бе принуден да свика нови. Преговорите в израелския кнесет по принцип са трудни - съставът му е раздробен и се налагат дълги седмици преговори с множество малки партии - но възходът на Ганц осуети опитите на премиера да събере мнозинство. Кампания на разделение \"Ликуд\" често бива подлагана на критики заради дясната си, поляризираща реторика и ухажването на ултранационалистически и ционистки формации. \"Синьо и бяло\" опитва да се позиционира като \"ценстристка светска\" партия, но забележките към Ганц често са, че няма цялостна програма и ориентация, а съвкупност от политики (повече за тях  четете тук ). Отношението към арабите не се различава много при двамата. Предизборно Нетаняху обеща  да анексира част от Западния бряг  (всички изградени там израелски селища и долината на р. Йордан) си навлече гнева на арабите. За мнозина от тях обаче Ганц също се оказа разочарование - той подкрепи идеята на Нетаняху, но добави, че премиерът я е откраднал от него. Ако това се случи, над 2.5 млн. палестинци може да се окажат в капан, в мрежа от анклави, заобиколени от Израел, пише \"Гардиън\". Нетаняху не се ограничи дотук. Заяви, че нито един палестинец там няма да получи  гражданство , а негов чатбот бе блокиран от \"Фейсбук\", защото разпространяваше предупредително послание за арабите, които \"искат да унищожат всички нас\". Друга тактика на Нетаняху е да демонстрира близост с американския президент Доналд Тръмп (който обаче му нанесе удар, като не изключи възможността за среща с президента на големия враг на Израел, Иран) и добри отношения с руския му колега Владимир Путин.      Залогът Спорен в хода на кампанията бе и закон, позволяващ на политическите партии да поставят камери в избирателните секции. Някои партии и представители на арабското малцинство (живеещите на самата територия на Израел араби са около една пета от населението) обвиниха \"Ликуд\" в опит за спашване и оказване на натиск върху гласоподаватели. Залогът за Нетаняху е по-голям от този за Ганц, чиято дългогодишна популярност го изстреля в проучванията още когато за влизането му в предизборната надпревара имаше само слухове. Ако не успее да стане премиер, той може и да не се ползва с имунитета, който му гарантира защита от наказателно преследване. А такова не е изключено - в седмиците след изборите прокуратурата трябва да реши дали да повдигне три обвинения в корупция, както препоръча полицията. Американски представители, цитирани от  \"Политико\" , твърдят и друго, от което страда репутацията на Нетаняху - Израел може да е поставил подслушвателни устройства пред Белия дом. Информацията обаче няма официално потвърждение. Сценариите Според \"Ройтерс\", ако Нетаняху и десните и религиозни съюзници не спечелят 61 места в парламента, вариантите са няколко - правителство на националното единство на \"Ликуд\" и \"Синьо и бяло\" или правителство на Ганц с леви и светски настроени формации. Кабинът на националното единство може да включва Нетаняху, но според \"Ройтерс\" не е изключено той да бъде изгонен от партията си, за да се улесни съставянето на кабинет. Коалиция около Ганц пък би била първият случай, в който начело на парламента не е дясно правителство от 1990 г. насам. Има и още една възможност -  нови избори . Самият Нетаняху, в опит да избегне сценариите, включващи Ганц, публикува в профила си в \"Туитър\" връзка към проучване, в което \"Синьо и бяло\" на Ганц водеше. На фона на очаквания за слаба активност той призова избирателите да се запътят към урните, ако искат Израел да има дясно справителство.      Анализатори очакват бившият министър на отбраната  Авигдор Либерман  да е балансьор. Партията му удвои рейтинга си, след като Либерман не отстъпи от условието си ултраортодоксалните евреи да служат в армията, за да подкрепи бъдещ кабинет на Нетаняху. В кратко просъществувалия парламент той имаше пет места, а сега се очаква да бъдат десет.", "date": "2019.09.17", "title": "Израел решава съдбата на Нетаняху на изборите днес"}
{"url": "https://www.dnevnik.bg/bulgaria/2019/09/17/3964059_hristiianite_pochitat_svetite_muchenici_sofiia_viara/", "text": "На 17 септември православната църква почита паметта на Светите мъченици София, Вяра, Надежда и Любов. Празникът отдава почит на добродетелите, които крепят християните - вярата, надеждата, любовта и мъдростта. Преданието разказва, че в края на първи и началото на втори век в Рим живяла благочестива жена, християнка, която се казвала София. Тя имала три дъщери, които носели имената на християнски добродетели — Вяра, Надежда и Любов. Майката и дъщерите й не скривали своята вяра и я изповядвали открито. Като разбрал това, император Адриан заповядал да ги заведат при него. Всички присъстващи се изумили от спокойствието им, когато застанали пред императора. Адриан се опитал да ги убеди да принесат жертва на богинята Артемида, но младите момичета (Вяра била на 12 години, Надежда - на 10, и Любов - на 9 години) останали непреклонни. Тогава императорът заповядал да ги изтезават жестоко. А майката била принудена да гледа нечовешките страданията на децата си. Тя обаче проявила необикновена сила през цялото време. Момичетата не издържали мъченията и умрели, а императорът разрешил на света София да вземе телата им и да ги погребе. Три дни по-късно самата тя починала и била погребана при дъщерите си. Църквата почита и света София като мъченица, защото като майка тя изживяла със сърцето си ужасните мъчения за Христа на своите възлюбени дъщери. Мощите на светите мъченици София, Вяра, Надежда и Любов почиват от 777 г. в Елзас, Франция. Празник днес има и град София - по името на ранно християнската църква \"Св. София\", което означава \"Премъдрост Божия\" и е един от епитетите за Исус Христос. Имен ден празнуват София, Вяра, Вера, Надежда, Надя, Любов, Любен и Любчо.", "date": "2019.09.17", "title": "Християните почитат светите мъченици София, Вяра, Надежда и Любов"}
{"url": "https://www.dnevnik.bg/sviat/2019/09/17/3964053_riskuvat_li_sasht_i_iran_da_vliazat_vuv_voina_bez_da/", "text": "Делото на Болтън живее: Тръмп е подготвян за война в Иран\" е заглавие,  появило се  в РИА \"Новости\" малко над ден след атаката срещу петролни съоръжения на Саудитска Арабия. Подобни коментари могат да се срещнат в руски медии, рядко подкрепени от нещо повече от острия тон на американския президент - със заглавието  се има предвид уволненият съветник  по сигурността на Доналд Тръмп, Джон Болтън, известен с вкуса си към военни интервенции. Този път обаче самият Тръмп даде повод в момент, когато напрежението между Вашингтон и Техеран се натрупва от месеци - в началото на лятото двете страни бяха на косъм от сериозна ескалация, след като  Тръмп в последния момент отмени въздушен удар . Ще се стигне ли до война между САЩ и Иран? Наблюдатели отдавна се готвят за този отговор. Какво и защо каза Тръмп След атака и новината за срива в иранското производство Тръмп написа: \"В готовност (сме) в зависимост от потвърждението, но очакваме да чуем от Кралство Саудитска Арабия кой вярват, че е причината за атаката, и как трябва да действаме.\" Въпреки всички гръмки фрази срещу управляващите в Иран досега президентът не бе си позволявал такива намеци. А твърдение за иранска намеса в атаката (за която иначе поеха отговорност шиитските бунтовници хути в Йемен) дойде и от Рияд, и от Вашингтон - и двете страни съзират иранска следа. САЩ твърдят, че сателитни снимки доказват иранското участие, Саудитска Арабия - че има доказателства за употреба най-малкото на ирански оръжия (военни експерти отдавна говорят за поразителна прилика между оръжия на хутите и иранските). Часове след коментари на американските власти, че доказателствата им сочат изцяло към Иран, Тръмп даде сигнал, че отговорът на атаката ще зависи от саудитската оценка. Коментарите на Рияд обаче бяха сдържани - вероятно е използвано иранско оръжие и атаката не е дошла от Йемен, но повече е трудно да се каже преди края на разследването. Разнопосочни сигнали Дали посланието за готовност на Тръмп, използвал израз от американския военен жаргон, се отнася за употреба на военна сила срещу Иран, паравоенни в Ирак (някои твърдят, че атаката е дирижирана именно оттам) или хутите, също подкрепяни от Техеран, не стана известно в хода на деня, отбеляза Си Ен Ен. Часове по-късно обаче визепрезидентът Майк Пенс опита да направи крачка назад, като разтълкува думите на Тръмп и ги отнесе към енергийната независимост на САЩ от последно време. Той има предвид, че заради шистовата революция зависимостта на Вашингтон от изникналата криза на пазарите ще е по-малка. Журналистът Хавиер Блас от \"Блумбърг\" написа по това време в \"Туитър\", че с коментара си Тръмп е оставил саудитския престолонаследник (Мохамед бин Салман) притиснат до стената: \"Ако не посочи към Иран, вероятно ще разочарова Тръмп, но ако го направи, може да започне пълномащабна война с Техеран с неизвестен изход.\" \"Тръмп оставя Рияд да реши дали да нападне Иран - а ако това се случи, иранците вероятно ще нападнат още по-силно\",  пише  журналистът Джулиън Боргър за \"Гардиън\". Той отбелязва, че атаката е само пример за стремежа на съперниците да постигат целите си с всички мерки, без да стигнат до война. \"Но шансовете да се избегне такъв конфликт намаляват всеки път, когато залогът се вдигне.\"      Тръмп същевременно е по-внимателен след уволняването на \"ястреба\" Джон Болтън - от една страна, не иска да изглежда слаб, от друга, противникът на американското военно присъствие по света едва ли би искал да започне война по време на кампанията си за преизбиране. Решението му е да хвърли топката към Саудитска Арабия.\" Според Кърстин Контероуз, бивш служител на Белия дом, сега в Атлантическия съвет, президентът вероятно помни разговор с принц Халид бин Салман, зам.-министър на отбраната, посетил Вашингтон, че Рияд не подкрепя война с Техеран в момента - принцът го е казал на Държавния департамент, Пентагона и ЦРУ. Според енергийния експерт Елън Уолд, отговаряща за въпроси, свързани със Залива, саудитската армия трудно би се справила с военен отговор на Иран - не е подготвена за него. Объркващи за позициите на Тръмп са и коментарите за това дали би се срещнал с иранския си колега Хасан Рохани. Президентът, който вече е заявявал, че би го направил, определи в неделя като неверни медийните публикации, че е готов за такъв разговор. Дни по-рано финансовият му министър Стивън Мнучин каза обратното. Това са противоречия, които враговете му лесно биха могли да използват - още повече когато знаят, че президентът, осъдил пред милиони избиратели всички военни интервенции на САЩ от последните години, едва ли би искал нова намеса да бъде свързвана с името му. А това може би дава като резултат особен ирански вид \"максимален натиск\", огледален на политиката на Тръмп срещу Техеран,  смята  Джонатан Маркъс от Би Би Си. Когато сметките се окажат грешни Рискът от конфронтация между Иран и САЩ (в момент, когато те се съсредоточават съответно върху регионалното си влияние и надпреварата с Китай) бе описан преди три месеца в анализ, повторил опасенията на редица анализатори. Не е нужно Вашингтон и Техеран да планират война, за да се случи. \"Рискът от погрешни сметки и ескалация ще остане висок\", а липсата на канали за връзка затрудняват деескалацията при инцидент или начална конфронтация, пише  \"Стратфор\" . Разбира се, при повишено напрежение Иран и американските представители накрая биха се свързали за минути, ако действително го искат. Същевременно комбинацията от \"дълбоко недоверие, участието на множество актьори посредници и вторични играчи, принципът на Иран да действа бързо, щом е заплашен, както и липсата на ефективни комуникационни канали - всички те служат на предупреждението, че погрешни сметки могат да разпалят огън, който дори по-хладнокръвните в двете столици биха се затруднили да изгасят\". Война срещу посредници Има и други сценарии. Например анализаторът от Руския съвет по международни въпроси Кирил Семьонов  отбелязва , че докато сблъсък между Саудитска Арабия и Иран изглежда малко вероятен, Рияд може да опита да въвлече Вашингтон в конфликт с подкрепяните от Иран хути. Шиитските бунтовници използваха от началото на конфликта през 2014 г. основно балистични ракети без особена точност. След краха на ядрената сделка на Иран и Запада обаче във въоръжените им сили се появиха точни копия на ирански дронове камикадзе и крилати ракети, способни да преодоляват противовъздушната отбрана на кралството. Те използват дронове от месеци - на прицел са били поне две саудитски летища и нефтопровод, пише Семьонов. Може би и Иран, предвид ролята на някои от свързаните с него групировки от Ирак в Сирия, опитва да въвлече Вашингтон и арабските му съюзници в продължителния и сложен сирийски конфликт, смята Семьонов.", "date": "2019.09.17", "title": "Рискуват ли САЩ и Иран да влязат във война, без да искат"}
{"url": "https://www.dnevnik.bg/sviat/2019/09/17/3963952_kitai_tursi_put_kum_umovete_na_pakistancite/", "text": "В един малък офис в централата на Пакистанската телевизионна корпорация (ПТВ) в Исламабад продуценти подготвят за излъчване видео с интервю на пакистанец и неговата китайска булка. Жената, облечена в традиционни пакистански дрехи, седи до съпруга си, който разговаря с нея на добър мандарин (водещият китайски диалект). Така се засилва посланието за транснационалната любов, надделяла над различията в езика, религията и културата. Видеото е поредният знак за все по-големите усилия на Китай да изгради културна \"мека сила\" в допълнение към Китайско-пакистанския икономически коридор (КПИК) - инфраструктурна програма за 60 млрд. долара, стартирала като част от мащабния проект на азиатския гигант  \"Един пояс, един път\" . През изминалата година Китай е изпратил безплатно до държавната ПТВ и други търговски телевизионни канали документални поредици, драми и други телевизионни програми, казаха за \"Ройтерс\" експерти от ПТВ. Според тях Китай активизира опитите си да спечели сърцата и умовете на гражданите на страните от \"Един пояс, един път\" чрез езикова и медийна кампания, както и чрез социалните мрежи, повтаряйки културното настъпление от миналото, при което западните страни използваха всякакви средства - от езикови центрове до Холивуд и джинсите - за да установят глобално влияние. Китай засилва преподаването на мандарин чрез държавната езикова и културна организация Институт \"Конфуций\" (в Пакистан има вече четири и предстои откриването на още два такива центъра) и в опит да стигне до обикновените пакистанци. По-рано тази година \"ПТВ Свят\" излъчи първия си китайски анимационен сериал, озаглавен \"Три капки кръв\", чиято премиера се състоя в държавния Пакистански национален център на изкуствата, където под наем се помещава Китайският културен център. Скорошните инвестиции в телевизия и филми бяха предшествани от китайски интерес към печатните медии. През 2017 г. започва да излиза \"Хуашан\", първият вестник на китайски език в Пакистан, който сега се хвали, че има над 60 хиляди читатели седмично. При наличието на около 25 хиляди пакистанци, изучаващи китайски у дома, и други 22 хиляди пакистански студенти в Китай предстои да се направи още много, където наследството от британското колониално управление е навсякъде. Но признаците за китайско присъствие стават все по-видими - от емигрирали инженери и техните семейства, пазаруващи в градските центрове, до нарастващия брой на китайските туристи, които посещават внушителните планински зъбери в пакистанския север. Местни жители разказват за засилено желание културните и езикови контакти да се използват понякога с мисъл за бизнес. Всекидневните културни контакти все още са ограничени, но се разширяват, макар че понякога неизбежно имат и тъмна страна, особено с периодичните скандали за трафик на хора, при които пакистански момичета биват изпращани в Китай да се омъжат за мъже, които не могат да си намерят съпруга в родината. Китайската мека сила понякога става по-твърда. Особено когато се реагира на критиките срещу инициативата \"Един пояс, един път\" като неоколониална и прокарваща вредни за околната среда проекти, от които по-голяма изгода имат китайските компании, а не Пакистан. Представители на медии и мозъчни тръстове от двете държави планират да създадат \"система за бързо реагиране\", която да противодейства на негативни възприятия и да спира \"лъжливите новини\" за китайско-пакистански проекти, някои от които будят все по-голям скептицизъм, става ли дума за икономически ползи и високата им екологичната цена. През август Чжао Лицзян, тогава заместник-посланик в Пакистан, препрати в \"Туитър\" следният пост: \"КПИК е мъртъв. Някой да каже на Пекин.\" \"Поздравления, това съобщение печели наградата за шега на деня\", написа той в социалната мрежа и добави: \"Написаното е пълна безсмислица, лъжлива новина, безпочвена спекулация. Тази публикация стана повод за много смях в Китай и Пакистан.\" (със съкращения) /БТА/", "date": "2019.09.17", "title": "Китай търси път към умовете на пакистанците"}
{"url": "https://www.dnevnik.bg/sviat/2019/09/17/3963833_poslanikut_na_franciia_nujni_sa_tvurdost_i_bditelnost/", "text": "                         - Върнах се назад в историята и установих, че първият път, когато сме имали толкова близки отношения, е подписването през 831 г. на договор между хан Маламир и император Лудвиг Благочестиви. По това време дори е имало обща граница между нашите държави. По време на моя мандат президентът Еманюел Макрон посети България два пъти. Почти всички членове на френското правителство идваха тук, дойдоха и мнозина високопоставени депутати и официални лица. Бяхме домакини на двама лауреати на Нобелова награда, на носител на изключително авторитетната литературна награда \"Гонкур\", както и на госпожа Елен Карер Д'Анкос - пожизненият секретар на Френската академия. Всичко това доказва, че Франция постига резултати и създава нещо ново в двустранните отношения, постигна много в последните години. Нашата страна постига резултати на европейско ниво и в международните организации, каквато например е подкрепата, която президентът Макрон заяви за кандидатурата на г-жа Кристалина Георгиева за управляващ директор на Международния валутен фонд. От българска страна също имаме резултати и няма никакво съмнение, че ще имаме още постижения в икономическата област, където предстои подписването на големи договор в областта на инфраструктурата, въоръженията, енергетиката. България ще продължи да работи и в културната област и имаме добри основания да мислим с помощта на българските ни приятели, че въпросът с преместването на френския лицей \"Виктор Юго\" в нова сграда ще бъде решен най-после. При тези обстоятелства динамиката на двустранните отношения ще продължи и те ще останат стабилни и трайни. Като казвам обаче, че те са крехки, имам предвид, че за тях е нужна политическа воля и от двете страни. Мога да ви гарантирам, че от френска страна тази политическа воля е налице, ние продължаваме да държим на нея. - Очакваме от правителството продължаване на тази динамика, както и българските ни приятели да го сторят, особено в икономическата област, където виждаме най-голямо пространство за действие. Имаме много добри оферти, които можем да направим в областта на инфраструктурата, френски оферти във въоръженията, за бронирани машини за българската армия. Така че е необходимо всички тези проекти да се конкретизират. - Създадена е много добра основа - близо 300 френски предприятия дават работа на 20 хиляди души в България. Това не е достатъчно. Няма да цитирам данни, но определено има сектори, в които тези отношения да се развиват и в които личи потенциалът за подобно развитие. Такава е хранително-вкусовата промишленост, в която и в момента правим доста неща - например с фирмата \"Суфле Агро България\". Благодарение на \"Еърбъс\" върнахме самолетостроенето като сектор в България. Много интересни са информационните технологии, тъй като френските и българските бизнесмени в момента създават нещо и се усещат усилията им да се премине от модела на аутсорсинг към този на по-развити стартъп фирми. Създадохме La French Tech - стартъп екосистема, която е много активен модел и опора за двустранното развитие и използване на тази бизнес ниша. Разбира се, има и препятствия и те са известни. Свързани са с липсата на квалифицирана работна ръка извън София, Пловдив и Варна. Но френските предприятия работят с българските си партньори, за да разрешат този проблем. Искам да подчертая и това, че голяма част от гъшия дроб, който пристига във Франция, идва от България. Част от черния хайвер, който във Франция се продава от големия вносител Petrossian, също идва от вашата страна. - Не, разбира се, че не. Това е нормално партньорство. Petrossian например работят с българска фирма от Кърджали - факт, който не е много известен. - Различни са моделите на прокуратурите в двете страни, особено когато става дума за силни личности. Във Франция не е този форматът за избор на кандидатите, а и задачата на прокурорите ни е да осигурят независимост на правораздаването. Когато говорим за юридическия аспект, трябва да имаме предвид, че става дума за модел и за практика. Познавам модела, по който в крайна сметка се избира главен прокурор, с определено място в общата българска система на правораздаване. Срещал съм се с г-н Сотир Цацаров, защото имаме сътрудничество в областта на сигурността, на което държим много и то се развива много добре. Естествено, ще се срещаме и със следващия главен прокурор, който и да е той. Споменахте за общественото мнение и с основание. Защото, когато говорим за реформа на правораздаването - а Франция особено много държи на нея, както и на Механизма за сътрудничество и наблюдение - мисля, че трябва повече да се работи едновременно \"отдолу\" и \"отгоре\". \"Отдолу\" е общественото мнение, неправителственият сектор, избраните лидери на местно ниво. Държа да спомена и експертите на европейско ниво - момент, който често се забравя тук, а те обогатяват темата. За изминалите 3 години от мандата ми пътувах много из България и се срещнах с ръководители на всички нива, които понякога работят в много трудни условия, но въпреки това носят силно чувство на задълженията си като обществени ръководители, отдадени хора с чувства за публичния интерес. Всичко това наричам работа \"отдолу\". Работата \"отгоре\" идва по линия на Европейския съюз. Мисля, че тук трябва да проявим повече въображение, за да постигнем един режим на насърчаване реформата на правосъдието и защита на човешките права с мерки, които са постепенни, насърчителни и недискриминационни, т.е. да се отнасят по еднакъв начин към всички държави в Европейския съюз. Иначе казано, да има преглед на експертно ниво, да има експертизи, да има обвързаност на фондовете с темата и дори, ако се наложи, да се използва като крайна мярка Член 7 от Договора за ЕС. В това отношение работата на новата Европейска комисия ще бъде много интересна. - Не, нямах предвид България. Нека го изясним - Член 7 е последното възможно средство, когато всички останали механизми са се провалили. Първите стъпки, които евентуално биха довели до прилагане на Член 7, вече бяха направени спрямо Полша и Унгария. Но за България никога не е ставало въпрос. Обяснявах, че има нужда от режим на постепенни стъпки, който да се прилага към всички държави - членки на ЕС, като се започне от един peer преглед, преди да се премине към други мерки - Много държим на свободата на медиите и внимателно наблюдаваме ситуацията както в България, така и в други страни. Да, в България има какво да се направи и може да се желае повече. Оставаме бдителни. - Човек трябва да си направи изводите, но без те да влияят отрицателно на промените. И тук трябва да вървим внимателно напред, но без да изоставяме реформите. - България е партньор в ЕС и НАТО. И когато такива факти бъдат доказани, ние естествено изразяваме нашата солидарност. Ние самите сме имали подобни случаи в не толкова далечно минало и бяха взети подобни мерки във връзка с нашите избори. Затова трябва да се проявява твърдост по отношение на Русия. Но си мисля също, че трябва да се отиде още по-напред. Трябва да се фокусираме върху целокупните ни отношения с Русия. - Много добре резюмирахте трите основни интереса, които подчерта в речта си президентът Макрон. Мога много дълго да говоря по тази тема, но ще се опитам да ги представя накратко. Светът се променя и трябва да намерим нашите котви и нашия компас. В този променящ се свят Франция иска да бъде балансиращ фактор с ясно заявена европейска цел - суверенна Европа, която защитава и която прилага стратегия по отношения на околната среда. Това са точки, включени и в новата стратегия на Европейската комисия. Надяваме се, че те бързо ще бъдат реализирани. Това означава и една Европа, която не е разделена Много сме загрижени и за баланса в Централна и Източна Европа и го заявихме, докато се определяха ключовите постове в ръководството на ЕС. Имахме своите предпочитания и всъщност те се сбъднаха поне по отношение на бъдещия ръководител на МВФ. По отношение на това Централна Европа да бъде включвана, мисля, че не е случайно, че с пълната подкрепа на Франция бе избрана българка като кандидат на ЕС. По отношение на Русия не бива да губим от вниманието си факта, че тази страна е в Европа. Естествено, не бива и да бъдем наивни, а трябва да сме бдителни. Но сме длъжни да намерим нови средства за диалог с една държава, която неволно тласнахме към Китай. Затова основните понятия, които не бива да забравяме, са доверие и прозрачност. Президентът Макрон ни инструктира да проявявам въображение, за да може Русия да бъде върната към европейската общност. Министрите на външните работи и на отбраната бяха в Москва тези дни и започнаха диалог по въпроси за архитектурата на доверие в Европа. И това изглежда обещаващо. Особено по отношение на мерките за доверие в Европа, предвидимостта и прозрачността. Този диалог ще продължи. Ще видим как реално се развиват събитията в Украйна - имаше няколко интересни жеста напоследък, които би трябвало да доведат до нова среща на върха до края на септември. - Не, изразът \"червени линии\" използваме и спазваме - за разлика от други държави - по отношение на Сирия. Но иначе спрямо Русия не говорим за \"червени линии\", а за решения, които се взимат общо в рамките на ЕС или на НАТО. - Нашият министър на външните работи ни инструктира да поразсъждаваме по повод предстоящата 30-а годишнина от Парижката харта и нова Европа (1990) и в рамките на Организацията за сигурност и сътрудничество в Европа (създадена в Хелзинки през 1973). Идеята е как да вдъхнем нов живот в мерките за доверие. - Да, изобщо не става дума за това. - Няма нещо, за което да не ми стигна мандатът. Нашата цел не е да свършиш всичко за 3 години, ние работим в дългосрочен план. Надявам се, че моята наследничка ще продължи да работи със същата динамика, насърчена от президента Макрон, и ще донесе резултати в икономическата област например. Използвам възможността още сега да ѝ пожелая успех в мисията, която се вписва в насоките, дадени от президента и министъра на външните работи. - Няма такъв. Българските журналисти са много откровени.", "date": "2019.09.17", "title": "Посланикът на Франция: Нужни са твърдост и бдителност към Русия, но и диалог с нея"}
{"url": "https://www.dnevnik.bg/gradska_sreda/2019/09/17/3964096_kak_sofiia_shte_chestva_praznika_si/", "text": "Днес е Денят на София и от 10 часа на тържествено заседание на Столичния общински съвет ще бъдат връчени званията \"Почетен гражданин на София\" на изявени българи. Сред носителите тази година са композиторът Стефан Димитров, режисьорът Бина Харалампиева, певецът Васко Кръпката, актьорът Ириней Константинов, алпинистите Николай Петков и Дойчин Боянов, олимпийският шампион по гребане Здравка Йорданова и др. От 11:30 ч. пред църквата \"Света София\" ще се проведе тържествен водосвет и ще бъде издигнато знамето на града. На събитието присъства кметът Йорданка Фандъкова, а тримата основни кандидати за кметския пост на предстоящите местни избори - Борислав Игнатов, Мая Манолова и Борис Бонев, ще се срещнат пред Съдебната палата в 16 часа. Те са приели поканата да участват в инициатива срещу трудния достъп в града за хората с увреждания. В 17:30 ч. пред Народния театър започва концерт на Софийския духов оркестър. От 18:30 ч. в Народния театър ще бъдат връчени наградите на Столичната община за ярки постижения в областта на културата. Носител на тазгодишната Специална награда е Лили Иванова. В 20:30 ч. на площад \"Княз Александър I\" започва аудио-визуален пърформанс и 3D мапинг \"Градски вибрации 140 ВРМ (140 удара в минута)\", организиран от Столична община и Фондация \"Културни перспективи\" в партньорство с Министерство на образованието и науката. Входът е свободен. Тържества в районите От 17:00 ч. в парка \"Заимов\" ще се проведат празничен танцов спектакъл и карнавално шествие. В парк \"Езерото\" , район \"Искър\", от 18 ч. е концертът с участието на Маргарита Хранова и Райко Кирилов, квартет \"Българи\", танцов състав \"Алгара\", представителен мажоретен състав \"Светла\" и младата народна певица Валентина Шерденкова. В парк \"Младост\" от 19 ч. започва концерт с участието на Валерия Войкова от 125-о СУ \"Боян Пенев\", Diva Dance School, Стоименка Недялкова, Недялко Недялков и Петър Миланов – солисти от оркестъра на БНР и ансамбъл \"Филип Кутев\". През целия ден е свободен достъпът за посетители на Зоологическата градина, парк-музей \"Врана\", Регионалния исторически музей – София (в Централната минерална баня), и Софийската градска художествена галерия. Затворени улици за празника Столичната община съобщава, че се забранява престоят и паркирането от 07:00 часа до приключване на тържествата на площад \"Св. Александър Невски\" между ул. \"Оборище\" и ул. \"11-ти август\", между ул. \"11-и август\" и ул. \"Дунав\", както и на ул. \"Оборище\" между ул. \"Раковски\" и площад \"Св. Александър Невски\".", "date": "2019.09.17", "title": "Как София ще чества празника си"}
{"url": "https://www.dnevnik.bg/kultura/2019/09/17/3950263_sviat_ot_svetove_malina_tomova_ejeljubov_v_godinite_na/", "text": "... Веднъж, както седяхме на кафе в сладкарница \"Маркрит\" на \"Патриарха\" и \"Борис\" – в диагонал от църквата \"Свети Георги\", Иван Цанев ми каза: \"Напиши нещо за Малина. Една-две страници. Твоят поглед ще бъде по-различен.\" Изтръпнах. За Малина се пише много трудно. Аз съвсем мъничко се бях докоснал до нея в последните двайсетина години от живота й. Но беше абсурд да му откажа. Защото ставаше дума за Малина. И защото наблюдавах неговите достойни за уважение трогателни усилия да се съхрани паметта за нея, за да заеме тя онова място в българската култура, което й се полага. На Малина духът и тялото бяха едно. Беше средна на ръст. Неизменно с дълга до земята рокля или пола – черна или тъмносиня. С бяла коса. Бяла кожа на лицето и ръцете. Никога грим. С меки черти. Погледът й беше топъл и малко плах – като че ли все се страхуваше да не смачка неволно някоя мъничка буболечица или да не засегне някоя тънка струна в душата на другия и така да му причини болка. Понякога присвиваше очите си, които бяха късогледи, друг път ги отваряше широко учудени. Веднъж ми показа снимка, когато е била съвсем млада – ученичка или студентка – слабичка, с големи очила и същия поглед. Когато съм я срещал навън, тя винаги беше натоварена. Често носеше в една чанта на рамо книги от нейното издателство, които разнасяше по книжарници и борси, за да се продават. Работеше много – беше отдадена на работата. Изпипваше всичко. Налагаше й се да върши много черна работа – с часове набираше текстове в компютъра. Не й беше никак лесно. Както и много други хора на изкуството, Малина и Иван нямаха постоянни доходи. Стихосбирките им естествено не можеха да носят нещо. Веднъж видях в една книжарница нейната дълбоко преживяна стихосбирка \"Стигмати. Книга на познанието\" да се продава на цената на един трамваен билет и всичко ми се сви. За всяка книга, която Малина искаше да издаде, трябваше да търси така наречените спонсори, което изискваше големи усилия. За Иван през всичките тези години не можеше да се намери постоянна работа. Спомням си само как той за малко време беше редактор на списанието \"Родна реч\" – всичко на всичко за седем месеца. А бяха голямо семейство. Три дъщери – ученички, после студентки. Тя много държеше Иван да има условия да пише – той беше мъжът в живота й, но той беше едновременно с това големият поет и литератор Иван Цанев и тя живееше с тази мисъл. Даже когато говореше за него, често пъти казваше не Иван или Ваньо, а – Иван Цанев. Но според мене имаше и нещо друго. То беше мисълта, че тя като майка и съпруга трябва да е отдадена на семейството и да се грижи за него. Впрочем, Малина винаги се грижеше за някого. Най-редовно посещаваше в болницата в последните им дни и Рангел Вълчанов, и Радой Ралин. Когато разбра, че съм болен от опасен рак, веднага се задейства. Даде ми една книжка на английски, която искаше да издаде на български, с описание на лечение със сок от кореноплодни. Свърза ме с една нейна близка лекарка, която да ми помогне да напиша писмо до един френски професор с молба за мнение – така се запознах с Рада Стаменкова. Малина тежко преживя, когато без време си отидоха невероятният художник Димитър Лалев и талантливият режисьор Милан Огнянов, с които беше свързана с приятелство и близко сътрудничество. Към смъртта се отнасяше с уважение – за нея смъртта беше нещо много голямо и много важно. Почиташе мъртвите и не ги забравяше. Това някак си беше свързано с нейната вяра. Вярата й беше смирена, тиха и ненатрапчива, не искаща и не изискваща. Тя си беше само за нея – вътре в нея, но в тази своя вяра тя търсеше помощ и за другите – за тези, на които искаше да помогне. Защото много добре знаеше колко хората сме беззащитни и безпомощни. Сигурен съм, без никога да сме говорили за това, че нейната дълбока вяра и преклонение пред живота и смъртта я караха да не яде месо и да пази живота и на най-малката божия твар. Редовно се прибираше в Пловдив да види майка си и сестра си. Понякога се задържаше там. Веднъж ми спомена, че баща й е лежал в затвора, но това не й беше повлияло да дели хората на комунисти и антикомунисти. По никакъв начин. Само беше написала: –  В началото след промените все още не се познавахме добре. Но знам, че е била много обнадеждена и ентусиазирана. Мъчела се е да помогне, с каквото може. А тя можеше едно – да пише. Пазя изрезки от нейни прекрасни текстове в седесарския вестник \"Демокрация\". А после дойде неизбежното разочарование. Не можеше да приеме това, което ставаше. Не можеше да приеме напористата посредственост, безогледното печалбарство, алчността, кариеризма, нагаждачеството, които ни заобиколиха от всякъде. Веднъж ме погледна втренчено и каза: \"У нас всъщност няма традиция на градска култура.\" Когато ми подаряваше книжката на \"Стигмати\", Малина написа на заглавната страница първите два стиха от нейното \"Орехотрошачка\": Ще добавя още няколко стиха от това стихотворение: –  Малцинствата бяха нейна голяма тема. Напълно в същността й – малцинствата се нуждаят от грижа, защита и помощ. Филмът \"Гори, гори, огънче\"  - режисьор Румяна Петкова, сценарист Малина Томова и оператор Светла Ганева, който пресъздава живота на помаците от Родопите по времето на комунизма и трагедията на тяхното насилствено преименуване от режима - заемаше централно място в живота й. Веднъж с гордост ми се похвали: \"Ти знаеш ли, че Валери Петров в неговите лекции беше отделил специално внимание на моя сценарий още преди Десети ноември?\" И беше стъписана от потоците омраза, с които филмът беше посрещнат през зимата на 1995 г. от пазителите на \"българския корен\". Бивши служители на комунистическия режим като Боян Саръев и Божидар Димитров яростно заклеймяваха филма по телевизии, радия и вестници. Цялото семейство беше в стрес. По входната им врата се пишеха ругатни и закани. Заплашваха ги по телефона. Намериха се достойни представители на българската интелигенция, които застанаха зад тази талантливо пресъздадена изобличителна картина, но техният глас не се чуваше, заглушен от патриотарската истерия. За съжаление правозащитната общност не се обади в защита на филма и неговите автори. Няма да забравя горчивината в очите на Малина, когато ме попита след време: \"Къде беше твоят Хелзинкски комитет? Къде беше неговото списание? Защо мълчаха тогава?\" С много любов Малина се посвети на вестника \"Романό илό/Циганско сърце\" /Месечно издания на циганите в България, 1994-1997/. През 1993 г. нашият център / получи средства от швейцарската фондация \"Солон\", с които да се издава ромски вестник. Малина стана редактор. Тя успя да наеме един двустаен апартамент на \"Скобелев\" близо до ъгъла с \"Иван Рилски\", където се настани редакцията. Покани за съредакторка известната ромска поетеса Сали Ибрахим, която даде своя неповторим отпечатък на част от рубриките. По-късно се включи и младият тогава талантлив ромски поет Христо Христов. Оформител с много въображение стана Красимир Апостолов. Помагаха и дъщерите й Цвета и Рада. Често се отбивах в редакцията, където се работеше до късно. Малина от самото начало си беше поставила ясни цели, които последователно следваше. – вестникът да бъде място, където да се говори за ромските проблеми, \"такива, каквито са\", \"да издирва и преоткрива дълбоките корени на древната ромска култура и да полага усилия за нейното вписване в националната култура, да разкрива красотата на древния ромски език и да се опитва да наложи неговото научно легитимиране\". Вестникът постепенно се превърна \"в средище за приобщаване на двете култури – ромската и българската – и за търсене на тяхната равнопоставеност въз основа на високите критерии на изкуството и професионализма\". Кавичките не са случайни – не искам да преразказвам думите й от една нейна статия, посветена на ромския печат. Защото тези думи имат програмен характер – те показват как тя виждаше пътя, който трябва да води към подем на ромската култура и в същото време към нейното взаимодействие с българската, към тяхното взаимно оплождане и изява. Ще си позволя още един цитат от същата статия, защото в него тя разкрива в дълбочина своето верую: \"Взирайки се в ронещите се страници на съхранения ромски печат, постепенно светът започваше да се развиделява и за настоящето. Защото \"нищо ново под слънцето\": и механизмите на властта, и политическите манипулации, и надеждите за  дишаха като живи въпреки книжната прах. Но вплитането на човешките съдби в пъстрата въртележка от исторически, политически и културни процеси на цялото, визирани върху картата на една общност, по.малка от цялото, като че ли събуди сетивата ми за моя собствен живот, част от живота на някакво голямо цяло, но различен от другите поради своята индивидуалност и уникалност, какъвто е животът на всеки един от нас.\" Тя постигна своето – вестникът се превърна в ромско място. Нещо повече – той раждаше събития в културния живот на столицата. Като говорящ брой на \"Романό илό\" беше поставен прекрасен спектакъл в Зала 8 на НДК на режисьора Теди Москов, където бяхме очаровани от Мая Новоселска, виртуозният ромски цигулар Венци Такев и завладяващата ромска певица Анита Кристи. Спектакълът стана част от документалния филм \"Василица\" с режисьор Милан Огнянов и сценаристи Малина Томова и Сали Ибрахим. Редакцията на вестника беше мястото, където бяха издадени стихосбирките \"Искам да съмне\" на Васил Чапразов (\"престъпно закъсняло издаване\" по нейните думи) и \"Оркусова любов\" на Христо Христов, както и \"Ромски приказки\" на Йосиф Нунев с вълшебните илюстрации на Митко Лалев. Всичко това не ставаше лесно. Понякога беше непосилно. Средствата бяха ограничени. По някаква счетоводителска приумица парите за хартия се превеждаха месечно, а не наведнъж един път в годината, което силно щеше да поевтини този разход, а и нямаше да се губи време всеки месец за нейното доставяне. Малина стискаше зъби и продължаваше без да се отказва, свеждайки до минимум заплащането за собствения й труд. Докато в края на 1997 г. \"Романό илό\" окончателно спря поради липса на средства. През 1995 г. – една година след появяването на \"Романό илό\" – започна да излиза и друг голям ромски вестник – \"Дром дромендар\" на Васил Чапразов. Между двата вестника не възникна съперничество. Те просто се допълваха и взаимно си сътрудничеха. Имаше толкова много да се прави. Сътрудничеството между двамата поети и журналисти, което прерасна в приятелство, продължи до края. Но ми се струва, че тук е добре да спря, за да оставя Васко сам да разкаже за това. Малина участваше всеотдайно и в правенето на \"Литературен вестник\". Знае се, че тези наши литератори, които се бяха захванали да го списват, се редуваха в редакторската работа. Един от тях поемаше да бъде водещ на поредния брой изцяло, след което чакаше да му дойде отново редът. Когато водеща беше Малина, всичко друго спираше. Обаждам й се по телефона, тя ми казва: \"Имам брой.\", и аз знам, че трябва да затворя и да изчакам търпеливо, докато го предаде, което траеше няколко дни. Понякога, макар и много рядко, бивах допускан в работилницата. Вече не помня как се озовах в редакцията (беше в края на 1997 г.), когато се правеха страниците, на които беше представен големия китаист Крум Ацев. Така се запознах с него и можах да надникна съвсем мъничко в неговия свят. Запазил съм си този брой. Горе в ляво на първата страница Малина е написала: \"На Ива и на Мишо\" (Ива - това е дъщеря ми.) и се е подписала с два йероглифа. От текста вътре се разбира, че първият от тях означава \"питам, питане, въпрос\" и е комбинация от два други йероглифа – за \"уста\" и за \"врата\". Със същите отпечатани йероглифи Малина е подписана и под интервюто й с Крум Ацев в броя. Изглежда ще трябва да мине още време, за да се оцени сътвореното от Малина като издател на \"Стигмати\". Тя ми подаряваше почти всяка новоизлязла книга. Днес ги извадих от библиотеката си. Всичките, които имам. Какво съкровище от разноцветни скъпоценни камъчета! С каква любов и грижа е направено всяко от тях! До най-малката точица. Оформлението винаги е с въображение, неочаквани решения и най-вече – усет към автора. Канеше за художници и оформители прекрасни хора и големи майстори – Яна Левиева, Митко Лалев, Краси Апостолов, Уша Цонкова. Повечето от преводите бяха резултат на дългогодишен съпреживяващ труд. Авторите, книгите и преводачите бяха подбирани много внимателно: Старокитайска поезия в превод на Антоанета Николова и София Катърова, Дубравка Угрешич в превод на Жела Георгиева, Бесник Мустафай в превод на Марина Маронова, Збигнев Херберт и Ришард Криницки в превод на Вера Деянова, Янош Чонтош в превод на Светла Кьосева, Йожеф Уташи в превод на Иван Цанев, нашите автори Екатерина Йосифова, Александра Чаушова, Иван Цанев, Мехмед Карахюсеинов, Мария Станкова, Азиз Таш. И още, и още, и още. Запомнил съм вълнението, което беше обзело Малина, когато работеше над издаването на \"Култура на лъжата\" от Дубравка Угрешич. Запомнил съм и колко удовлетворени и щастливи бяха двете с полонистката Вера Деянова, когато излезе от печат стихосбирката на Херберт – отидох тогава с тях на бира с пържени картофи в тунела под \"Кристал\" – срещу \"Книжици\", където по това време имаше улична бирария на дълги дървени маси. Потресена, но и просветлена от трагичната участ на Мехмед (Мето) Карахюсеинов, самозапалил се по време на насилственото преименуване на турците, Малина издаде заедно с Яна Левиева като оформител неговите стихове и рисунки в една нежна книжка, за която Константин Павлов е написал в предговора си от една страничка: \"Неговото самоубийство не е патология, а крайно отрицание на патологията.\" От края на 90-те и допреди няколко години четях лекции в Новия български университет. Връщайки се от занятията надвечер, слизах от рейса на \"Големите пет кьошета\", където на едно от кьошетата е техният апартамент. Понякога й звънвах отдолу по мобилния и, ако беше удобно, се качвах да я видя. Тя си беше нагласила един работен ъгъл в кухнята, където работеше и приемаше гости. На пода спеше старото куче Шошо. Случваше се да влезе и някоя от дъщерите й – Рада или Цвета. Пиехме чай. Тя пушеше. Поемаше дълбоко дима, а като говореше обичаше да разперва пръстите на ръцете си.                           От време на време се събирахме на бира с нея, Иван и други приятели в бирарията \"Петте кьошета\", която е до трамвайната спирка на кръстовището. Това й беше любимо място, където често си правеше срещи. Тя започваше да разказва нещо, после някоя казана дума или извикан образ я отклоняваше в друга посока, после още един път се отклоняваше, за да се върне накрая към началния разказ. Тогава тези криволици на мисълта й ме объркваха – затруднявах се да следя основната нишка. Сега си мисля колко вътрешният й свят е бил преизпълнен с образи, събития, чувства, мисли, които неизбежно са част от едно цяло, което е тя самата. Прелиствам книжката с мои стихотворения, която Малина, Сули Сеферов,  Иван и Краси Апостолов ми подариха преди много години. Стигам до следните редове, които тя някога беше харесала: Ето как ще нарека този неподреден спомен за Малина Томова – \"Свят от светове\". Един необятен свят от светове, до който съм имал щастието да се докосна.", "date": "2019.09.17", "title": "Свят от светове: Малина Томова – ежелюбов в годините на Прехода"}
{"url": "https://www.dnevnik.bg/bulgaria/2019/09/17/3964179_kratki_novini_remarke_na_kamion_se_zapali_na/", "text": "                         Столичната полиция издирва изчезнала преди повече от година жена Столичната полиция обяви, че издирва 65-годишната Здравка Велкова Дамянова, която е от софийското село Широки дол. Тя е обявена за издирване по молба на нейните близки, след като е в неизвестност от края на май 2018 г. Жената е с ръст около 150 см, къса бяла коса, светли очи, слабо телосложение и бяла кожа. Вероятно не носи у себе си документи за самоличност. Гражданите, които имат информация за издирваната жена, могат да сигнализират на тел. 112, 02982-71-66, 02982-71-19 или в най-близкото поделение на МВР. Анонимността им е гарантирана. Планински спасители евакуираха тежко пострадала при падане в Пирин Планински спасители проведоха акция по спасяването на жена, пострадала тежко при падане в Пирин, съобщи Българският червен кръст. Жената е паднала по североизточния склон на връх Джангал. Сигналът за инцидента е подаден в 17.25 часа на 16 септември от горски служител, станал случаен свидетел на инцидента. В акцията са участвали общо 22-ма спасители от отрядите в Банско, Разлог и Добринище. Жената е открита три часа след началото на операцията. Тя е с черепно-мозъчна травма, тежки фрактури на краката, таза и на горен крайник, като през нощта е откарана в центъра за спешна помощ в Разлог. Заради тежкия терен е било взето решение в акцията да се включи и хеликоптер за бърза евакуация на пострадалата. От БЧК посочват, че за целта са започнали комуникация с Министерството на отбраната и Министерството на вътрешните работи, но трудната процедура и краткото време, оставащо до края на светлата част на денонощието, не са позволили машината да излети. Затова от организацията призовават институции да се включат в решаването на проблема с въздушно спасяване в България. ЦИК и СЕМ се споразумяха за мониторинга в кампанията  Централната избирателна комисия (ЦИК) и Съвета за електронни медии (СЕМ) подписа споразумение за предизборната кампания за местните избори. То определя параметрите на мониторинга, който СЕМ ще осъществи върху дейността на доставчиците на медийни услуги по време й. От ЦИК призоваха медиите и партиите да бъдат отговорни в предизборната кампания. Двама души са ранени, след като ТИР се удари в къща в Борован Двама души са пострадали след като ТИР се е врязал в къща в Борован, съобщи полицията във Враца, цитирана от агенция \"Фокус\". Инцидентът е станал към 7.30 часа днес. Пострадали са шофьора на камиона-цистерна и пешеходец. Двамата са откарани в болница за преглед. Ремарке на камион се запали на магистрала \"Тракия\" Ремарке на камион натоварен с гуми се запали в движение на магистрала \"Тракия\". Инцидентът е станал малко преди 6 часа тази сутрин в района на 155-ия километър в посока Бургас, съобщи БНТ. Шофьорът е забелязал огъня, успял е да отбие в аварийната лента и да откачи ремаркето от теглича. Докато огънят бъде загасен и магистралата почистена, движението се осъществяваше по обходен маршрут, като се образува задръстване.", "date": "2019.09.17", "title": "Кратки новини: Планински спасители евакуираха тежко пострадала при падане в Пирин"}
{"url": "https://www.dnevnik.bg/evropa/2019/09/17/3964177_britanskiiat_vurhoven_sud_shte_obsudi_zakonno_li_be/", "text": "Британският Върховен съд започва днес да обсъжда законно ли е оспорваното решение на премиера Борис Джонсън  да спре работата на парламента  за  повече от месец , което опонентите му възприеха като опит да наложи Брекзит без споразумение, предаде \"Франс прес\". 44 дни преди определения срок за излизане на Великобритания от Европейския съюз сценарият на Брекзит без сделка на Борис Джонсън остава твърде вероятен въпреки някои тревожни прогнози  на собственото му правителство  за недостиг на  храни , лекарства и опасности от обществени сътресения. В първия ден Върховният съд ще изслуша адвокатите на ищците - в единия случай Джина Милър и в другия 78 проевропейски депутати. Адвокатите на правителството ще бъдат изслушани в сряда, а бившият премиер консерватор Джон Мейджър - в четвъртък. Ще бъде дадена думата и на други хора. Не е известно кога ще бъде оповестено решението на съда, посочва АФП. Ако съдът реши, че спирането на работата на парламента е незаконно, то ще влезе в сила незабавно и парламентът ще бъде свикан, обясни пред АФП преподавателят по право в лондонския университет \"Кралица Мери\" Сионайд Дъглас-Скот. \"Добър шанс за сделка\" Междувременно вчера след среща с председателя на Европейската комисия Жан-Клод Юнкер в Люксембург Джонсън каза, че има добри шансове за сделка за Брекзит, но това не е непременно сигурно, предаде \"Ройтерс\". \"Да, има добър шанс за сделка, да, мога да видя, че тя се оформя, всеки може да види приблизително какво може да се направи\", заяви Джонсън пред репортери. \"Моментът е труден, очевидно имаме много голямо желание да направим това, но не искам хората да си мислят, че то непременно е \"в кърпа вързано\". Не е непременно в кърпа вързано, ще трябва да се свърши усилена работа\", допълни той. Според съобщение на канцеларията на британския министър-председател след срещата с Юнкер преговорите между Великобритания и Европейския съюз за споразумение за напускане ще бъдат засилени. Беше повторено, че той няма да поиска отлагане на Брекзит след 31 октомври. \"Лидерите се съгласиха, че е необходимо обсъжданията да се засилят и че скоро ще се провеждат ежедневни срещи. Беше постигнато съгласие, че би трябвало също така да се водят преговори на политическо ниво между Мишел Барние и министъра за Брекзит\", заяви още премиерската канцелария. /БТА", "date": "2019.09.17", "title": "Британският Върховен съд ще обсъди законно ли бе спряна работата на парламента"}
{"url": "https://www.dnevnik.bg/evropa/2019/09/17/3964180_gurciia_poiska_oficialno_da_izplati_predsrochno_chast/", "text": "Гърция предложи официално на Международния валутен фонд да погаси предсрочно част от своя дълг към него, предаде ДПА, цитирайки финансовия министър на страната Христос Стайкурас.  \"Това ще повиши доверието към нашата страна и ще й даде самоувереност\", каза Стайкурас, подписвайки вчера молбата към Европейския механизъм за стабилност (ЕМС) и към Еврогрупата. Процедурата може да отнеме няколко седмици, тъй като правителствата на някои страни от еврозоната ще трябва да одобрят гръцкото искане, казаха източници във финансовото министерство в Атина.  Гръцкото предложение се отнася за кредит в размер на 2.9 млрд. евро с лихва 4.91%. Изплащайки го предсрочно, Атина се надява да спести около 70 млн. евро от лихви.  Освен искането за предсрочно изплащане гръцкият дълг към МВФ възлиза на 8.8 млрд. евро според финансовото министерство. Фондът допринесе с общо 32 млрд. долара за спасителната програма, която избави Гърция от финансовата криза през 2010 г. Повечето от тези средства вече са изплатени.  Гръцката програма за реформи и строги ограничителни мерки приключи в края на август 2018 г. Оттогава Атина е в състояние да стои на собствените си крака и отново да търгува на капиталовите пазари. /БТА", "date": "2019.09.17", "title": "Гърция поиска официално да изплати предсрочно част от дълга си към МВФ"}
{"url": "https://www.dnevnik.bg/na_put/2019/09/17/3964095_iaicheno-goreshto-ledenite_kafeta_na_vietnam/", "text": "Ханой, Виетнам. Ако човек се разходи по която и да е улица, веднага се вижда, че хората там са луди по кафето. От съседи, седящи на пластмасови столчета на тротоара, обсъждайки днешната клюка, до колеги, които говорят по работа в по-скъпите кафенета, се разбира, че нуждата от тази напитка е всеобхватна. Уж като и другаде по света, но не съвсем. Има едно скромно кафене, закътано в уличките на града, което предлага едно по-специално кафе. Заведението се казва \"Занг\" и специалитетът му е яйченото кафе. Комбинацията звучи странно, но хората смятат, че пяната от белтъците, съчетана с дълбокия вкус на местния виетнамски сорт, е неповторима.  Сега вече на много места из Ханой се предлага яйченото кафе, но собствениците на \"Занг\" твърдят, че всичко е започнало от тях. Рецептата е семейна тайна, която строго се пази. Сервира се топла или студена - по избор на клиента. Студената версия е поднесена в малка стъклена чаша, консумира се с лъжичка и е по-скоро десерт, отколкото напитка. Топлата версия идва в малък съд с топла вода, за да задържи температурата си. Силният вкус на кафето на дъното прониква през яйчения слой отгоре, който е сладък, но не прекалено.  Традиционно най-популярната напитка сред виетнамците е леденото виетнамско кафе (cà phê đá). То се приготвя със средно едро смляно печено кафе и малък метален капещ филтър. След като се добави горещата вода, капковият филтър бавно пуска капки горещо кафе в чаша. После тази готова чаша горещо кафе бързо се излива в друга чаша, пълна с лед. Друг широкоразпространен начин за пиене на кафе е леденото кафе с мляко (cà phê sữa đá), което е същата напитка обаче направена с няколко лъжици кондензирано мляко.  Хубавият спомен оставен от французите е кафето. Те го въвеждат през 19 век, а до 1950 г. вече в страната функционира и преработвателно предприятие за производство на разтворимо кафе. Така кафето си пробива път в градовете, където набира популярност. В днешно време културата на кафето е неизменна от живота на Виетнам.", "date": "2019.09.17", "title": "Горещо? Ледено? Яйчено? - кафетата на Виетнам"}
{"url": "https://www.dnevnik.bg/evropa/2019/09/17/3964183_liberalite_moje_da_othvurliat_ekipa_na_fon_der_laien/", "text": "Една от водещите фигури в групата на либералите в Европейския парламент, Ги Верхофстад, призова председателя на бъдещата Европейска комисия Урсула фон дер Лайен да промени наименованието на ресора, за който ще отговаря номинирания за еврокомисар от Гърция Маргаритис Схинас или в противен случай има риск това да се отрази върху одобрението на състава на бъдещата ЕК, предадоха световните агенции. \"Групата на либералите в ЕП \"Обнови Европа\" е сериозна по този въпрос: Или наименованието на ресора на Схинас ще се промени, или той ще изгуби компетенциите по въпроса за миграцията. В противен случай има риск за одобрението на Европейската комисия\", предупреди Верхофстад. Така той намекна, че неговата парламентарна група може да оттегли подкрепата си за  предложения от Фон дер Лайен състав  на Еврокомисията. Новата ЕК  трябва да встъпи в длъжност на 1 ноември,  ако Европарламентът я одобри  при гласуване през октомври. Ресорът на еврокомисар Схинас, който ще бъде и един от заместник-председателите на Европейската комисия, е \"Да запазим нашия европейски начин на живот\" и включва едновременно въпросите за сигурността и за миграцията. Това вече  породи полемика  сред политически противници на Европейската народна партия, от която е Фон дер Лайен. Тя е поканена от европейските социалдемократи, зелените и либералите да обясни какво е имала предвид с това наименование на среща на 19 септември. Вчера  в статия, публикувана в няколко европейски издания , Фон дер Лайен изрази съжаление заради породилата се полемика, но защити избора си на наименование за поста на Схинас. /БТА", "date": "2019.09.17", "title": "Либералите може да отхвърлят екипа на Фон дер Лайен заради ресора на гръцкия комисар"}
{"url": "https://www.dnevnik.bg/biznes/2019/09/17/3964184_petrolnata_asociaciia_prognozira_poskupvane_na/", "text": "Възможно е поскъпване на горивата с от 5 до 10 стотинки за литър, ако цената на суровия петрол на световните пазари се запази в рамите на 70 долара за барел. Прогнозата в ефира на БНТ направи председателят на Българската петролна и газова асоциация Андрей Делчев. Ударите срещу петролните съоръжения в Саудитска Арабия  доведоха до скок в цените на световните борси  с около 20% вчера, а вътрешният пазар в България е зависим от цените на петрола на в световен мащаб. \"Всичко, което се случи не само около Саудитска Арабия, а и обвиненията срещу Иран и дрънкането на оръжия около Иран, от много време вече предизвика тревога в световната търговия със суров петрол. Трудно е да се гадае с колко точно би поскъпнал, защото няма аритметична прогресия, която да казва, че 5 долара нагоре в суровия петрол води до 5 стотинки примерно на вътрешния пазар\", каза Делчев. \"Ситуацията в момента е извънредна за петролния пазар. От 10 години се занимавам с горива и досега такова нещо не съм виждал. Поскъпването е с над 12-15% за една нощ. Само с една атака с дронове се унищожиха около 5% от световното производство на петрол. И все още не е ясно за колко време може да бъде възстановено това производство\", коментира в ефира на \"Нова телевизия\" Светослав Бенчев от Българската петролна и газова асоциация. По думите му експертите в Саудитска Арабия обещават до дни да възстановят поне половината от засегнатите инсталации, не е ясно обаче дали това ще се случи. И Бенчев смята, че поскъпване на цените на горивата на бензиностанциите ще има. \"С колко, ми е трудно да прогнозирам. Ако има нещо, то ще е в рамките на няколко стотинки\", заяви експертът. \"Нещата в един момент ще се нормализират\", добави той.", "date": "2019.09.17", "title": "Петролната асоциация прогнозира поскъпване на горивата с 5 - 10 стотинки за литър"}
{"url": "https://www.dnevnik.bg/bulgaria/2019/09/17/3964186_pravilata_za_e-trotinetkite_shte_sa_kato_za/", "text": "Електрическите тротинетки ще се третират като велосипеди - това е едно от предложенията за регулиране на новите превозните средства, съобщи в интервю за Би Ти Ви председателят на Държавната агенция \"Безопасност на движението по пътищата\" Малина Крумова. \"Не искаме да ограничим това екологично транспортно средство – то облекчава трафика и позволява индивидуално придвижване. Тротинетките ще могат да използват велоинфраструктура или зони с успокоено движение\", каза тя. По думите й по улиците електрическите тротинетки ще могат да се движат в най-дясната част на платното, но само по такива, където ограничението за движение е до 50 км/ч. Санкциите се предвиждат да са същите като при велосипедистите. Въвежда се и възрастово ограничение – 16 г., а 14- и 15-годишните ще могат да се движат само по велоинфраструктурата. Хората, които карат тротинетките през нощта, задължително ще трябва да носят светлоотразителни елементи в облеклото си. Максималната допустима скорост с е-тротинетка ще бъде 25 км/ч. \"Разчитам, че хората сами ще се грижат за собствената си безопасност. С колегите от МВР сме коментирали, че когато се създаде регулация, ще се намери начин и как да се контролира тя\", обясни Крумова. В началото на месеца министърът на вътрешните работи Младен Маринов обяви, че работна група в Министерството на вътрешните работи  изготвя по-прецизен регламент  за това как трябва да се движат ползвателите на електрически тротинетки.  \"Предизвика дискусия каската, според нас трябва да е задължителна, но срещаме отпор от ползвателите. Постигнахме съгласие за светлоотразителните елементи в тъмната част на денонощието. Важно е тротинетките да имат светлини и отпред и отзад\", каза още Крумова. Засега тротинетките няма да се регистрират в КАТ. Проектът на регламент за движението на електрически тротинетки от днес е публикуван за обществено обсъждане и е достъпен на  сайта  на Държавната агенция \"Безопасност на движението по пътищата\".", "date": "2019.09.17", "title": "Правилата за е-тротинетките ще са като за велосипедите"}
{"url": "https://www.dnevnik.bg/kultura/2019/09/17/3961512_maketi_na_tramvai_razkrivat_chast_ot_istoriiata_na/", "text": "Изложба с ръчно изработени макети на трамваи представя Регионалният исторически музей в София по повод 140 години от обявяването на София за столица на България. Заедно с моделите в експозицията са представени и текстове от книгата на журналиста Станислав Колев \"София: От първия трамвай до последната спирка на метрото\". Желаещите да посетят изложбата   в зала \"Инфоцентър\" на музея.      Макетите са изработени ръчно от Дариан Георгиев и включват модели, движили се по софийските улици от началото на ХХ век до сега. По професия е Дариан е диджей, а макетите прави за удоволствие. \"Това ми е хоби отпреди 20 години. Бях ученик в малките класове и в училище имаше кръжоци по моделизъм. Правехме елементарни неща от хартия. Винаги съм харесвал трамваите. Тогава направих първия си и така до днес, но естествено сега материалите са различни\", разказва за \"Дневник\" авторът на макетите.      Някои от моделите, които присъстват на изложбата, са Siemens-Halske, произведен в Германия специално за столицата през 1925 г.; модел \"Т6М-800 СОФИЯ\" от 1965 г., по чиято мотриса по-късно са създадени всички съвременни български трамваи, и чешкият CKD-Tatra T6A2, създаден през 1991 г., който се използва и днес. \"На 18 септември предстои да представим и последните два трамвая от колекцията - \"Комсомолецът\" и \"Космонавтът\". Те са произведени в края на 50-те години на XX век и са се движели в София в продължение на 20 години\", допълни Георгиев.      На 1 януари 1901 г. по маршрута Централна гара - площад \"Славейков\" тръгва първият трамвай, разказва за \"Дневник\" Станислав Колев. Мотрисата е с номер 13 и е една от общо 25-те белгийско производство. В него са можели да се возят 16 правостоящи пътници, допълва той. Книгата решава да напише случайно, след като посещава Музея на трамвая в Брюксел. \"Оказа се, че много малко е писано за българските трамваи\", казва Колев. В нея той описва както тяхната историята, така и тази на метрото и електрификацията на столицата в периода 1898 – 2019 г. Изданието излезе от печат този месец и се предлага в книжарницата на музея.", "date": "2019.09.17", "title": "Макети на трамваи разказват част от историята на София"}
{"url": "https://www.dnevnik.bg/evropa/2019/09/16/3963872_sreshtu_zamursiavaneto_ot_koli_tri_primera_ot/", "text": "                         Норвегия и нейните електромобили Норвегия е страната на електромобилите, и то в световен мащаб! В никоя друга държава делът им сред новите автомобили не е толкова голям. През първото тримесечие на тази година почти всяка втора закупена кола е била с електрически мотор. При това в тази статистика не са отчетени колите с хибридно задвижване. Бурният ръст се дължи на ясна политическа стратегия: Норвегия взе решение от 2025 година нататък изобщо да не регистрира нови автомобили, които имат двигатели с вътрешно горене - заради защитата на климата. В името на тази цел правителството оказва значителна подкрепа при покупката и обслужването на този вид коли. Данъчните преференции например са толкова високи, че компенсират по-високата цена и електромобилите се оказват по-евтини от останалите коли. Освен това собствениците на електромобили имат редица привилегии - например да ползват бус лентите, да плащат по-ниски такси за винетки и за паркиране в градовете. Междувременно дори се налага известно ограничаване на тези привилегии, тъй като електромобилите станали прекалено много. Но техният брой може да бъде голям само ако мрежата от колонки за зареждане е достатъчно гъста. Норвежката държава се е погрижила и за това - не само в градовете, а и по извънградските пътища на всеки 50 километра има колонки за бързо зареждане, което трае по-малко от час. Швейцария и нейните влакове Никоя друга държава не залага толкова на железниците, колкото Швейцария. И това е политика, провеждана целенасочено от десетилетия. Наред с Чехия Швейцария има най-гъстата железопътна мрежа в света. При население, възлизащо на осем милиона, ежедневно с влаковете пътуват един милион - много висок показател. Тайната на успеха на швейцарските железници е не само голямата точност, но и добрата координация между влаковете и автобусите. А ако случайно някой влак закъснее, с това закъснение веднага биват съобразени разписанията и на другите превозни средства. В Швейцария освен това не допускат да има конкуренция между автобусите за далечно пътуване и влаковете. Ценовата политика също играе роля - пътуването с влак в Швейцария не е прекалено скъпо. С така наречената карта Halbtax (т.е. на половин цена) се пътува много изгодно за по-малко от 200 франка на година. А фактът, че близо 2.5 милиона граждани ползват тези карти абонаментно, е повече от красноречив. Холандия и нейните велосипеди Който е ходил в Амстердам, знае кое превозно средство играе главната роля там: колоездачите са просто безчет. Това невинаги е било така: и там, както в много други страни, автомобилите първоначално почти изместват велосипедите. Това развитие трае до 70-те години на ХХ век, когато петролната криза и големият брой катастрофи стават причина за триумфалното завръщане на колелото. Към това се прибавя и съзнанието, че околната среда и климатът се нуждаят от защита. Над една четвърт от разстоянията в Холандия се изминават на две колела - следствие от последователно водената транспортна политика, залагаща на екологичното развитие. Няма да е преувеличено да се каже, че в Холандия велосипедите са с предимство пред автомобилите. Залага се и на бързината - друго ясно предимство на това превозно средство в големите градове. Извънградските велоалеи по правило са отделени от автомобилните ленти, често са двупосочни и достатъчно широки, че да позволяват и изпреварване, и паралелно каране. В градовете велосипедистите на много места се ползват с предимство. По много улици паркингите бяха премахнати, за да се отвори място за велоалеи. А пътните табели и знаците, по които се ориентират велосипедистите, са толкова добре направени, че няма никаква нужда от карта или навигация. Най-новият проект в Холандия е за изграждането на скоростни велоалеи. В момента те се планират и строят навсякъде - с колкото може по-малко \"препятствия\" от типа на светофари или кръстовища, със собствени тунели и мостове. По този начин ще могат бързо да се изминават разстояния между 10 и 30 километра. Все пак не бива да се забравя, че Холандия сама по себе си има едно много голямо предимство в очите на онези, които се движат с велосипед - страната е почти изцяло равнинна.", "date": "2019.09.17", "title": "Срещу замърсяването от коли: три примера от Норвегия, Холандия и Швейцария"}
{"url": "https://www.dnevnik.bg/evropa/2019/09/17/3964189_preskonferenciiata_ot_koiato_boris_djonsun_se_otkaza/", "text": "Посещението на британския премиер в Люксембург завърши с унижение и остри критики от колегата му Ксавие Бетел. Премиерът на Люксембург атакува подхода на Джонсън за Брекзит, определяйки ситуацията като \"кошмар\", предаде Би Би Си. По думите на Бетел британското правителство не е представило никакви сериозни предложения за нова сделка. Освен с Бетел по време на посещението си в Люксембург Джонсън  разговаря с председателя на Европейската комисия  Жан-Клод Юнкер и с главния преговарящ на ЕС за Брекзит Мишел Барние. На пресконференцията след разговорите обаче Бетел стоеше сам на подиума, подготвен за изявления от двамата лидери, тъй като Джонсън си тръгна веднага след срещата, освиркан от протестиращи, които крещяха \"Позор\". Британският министър-председател обясни, че не е присъствал на пресконференцията заради вдигания от демонстрантите шум. Според премиера на Люксембург неговият колега \"държи бъдещето на всички британски граждани в ръцете си\" и носи отговорността да намери изход от задънената улица в процеса. \"Не можете да държите бъдещето като заложник на политическа изгода\", предупреди още Бетел. По думите му в момента на масата за преговори няма никакви конкретни предложения от Лондон за нова сделка за Брекзит, а ЕС \"се нуждае от нещо повече от думи\". \"Нуждаем се от писмени предложения и времето изтича, така че спрете да говорите и действайте\", настоя Бетел, според когото съществуващото споразумение за излизането от ЕС е \"единственото решение\". \"Не ни обвинявайте, че се забъркахте в ситуация, от която не знаете как да излезете. Не ние решихме да организираме Брекзит. Това беше едностранно решение на британското правителство. Трябва да приемем резултата. Сега обаче британското правителство няма да реши по едностранен начин бъдещите отношения с ЕС\", продължи Бетел, цитиран от ЕurActiv. Джонсън обясни, че пресконференцията е била отменена заради опасения, че двамата лидери ще бъдат заглушени от проевропейски протестиращи. Смята се, че молбата му тя да се проведе вътре е била отхвърлена. След срещата с Юнкер премиерът каза, че има добри шансове за сделка за Брекзит, но това не е непременно сигурно. \"Чупката, Борис\" Посещението на Борис Джонсън в Люксембург е основна тема в западния печат днес, пише БТА. \"Джонсън е унизен от премиера на Люксембург на пресконференция с празен стол\", гласи заглавието на британския в. \"Гардиън\". Борис Джонсън бе унизен, а твърденията му за напредък в преговорите по Брекзит бяха разпердушинени, след като хаотичното му посещение в Люксембург завърши с подигравки към британския премиер от друг европейски лидер заради отказа му да се яви пред журналисти, за да избегне протестиращи, пише изданието. Джонсън беше подложен на подигравки и дюдюкания на излизане от работен обяд с председателя на Европейската комисия Жан-Клод Юнкер, а след това се отказа от намерението си да даде съвместна пресконференция с люксембургския премиер Ксавие Бетел, след като попадна на по-многобройна групата протестиращи и се изниза под скандирания \"Майната му на Брекзит\" и \"Чупката, Борис\". Визитата на Джонсън в Люксембург трябваше да е ключов момент за него да покаже, че преговорите по Брекзит се насочват към споразумение, като \"Даунинг стрийт\" съобщи след срещата с Юнкер, че преговорите с Брюксел вече няма да са два пъти седмично, а всеки ден, отбелязва \"Гардиън\". Бетел помаха на демонстрантите и защити правото им да протестират след решението на Джонсън да си тръгне. Той застана на своя аналой до другия, който беше поставен за Джонсън и остана празен заради неявяването му, а зад него си стоеше британското знаме. Бетел заяви, че хората трябва да знаят какво ще се случи след седмици, че имат нужда от яснота и стабилност.  Люксембургският премиер коментира иронично различните твърдения на британския си колега от последните седмици, че има добър напредък в преговорите по Брекзит и че ще е нужна силата на комиксовия герой Невероятния Хълк, за да се напусне ЕС без споразумение. \"Гардиън\" цитира по този повод туита на главния представител на Европейския парламент за Брекзит Ги Верхофстат, в който е показана снимка на празното място на Джонсън на пресконференцията на Бетел и коментар \" От Невероятния Хълк  до Невероятния Сръдльо\" (From Incredible Hulk to Incredible Sulk). \"Протест срещу Брекзит, репортери с въпроси, но никакъв Борис Джонсън\", гласи заглавието на в. \"Ню Йорк таймс\". Американският ежедневник уточнява, че Бетел и Джонсън са се появили заедно на пресконференцията, но десетки души са дюдюкали срещу британския премиер и са скандирали \"Кажи истината, спри преврата\" и тогава Джонсън си е тръгнал. Според дипломати Джонсън бил недоволен от събралите се навън протестиращи и поискал пресконференцията да се състои на закрито. Молбата му обаче била отхвърлена от домакините, които казали, че няма готова зала, където да се съберат всички журналисти и че не искат да подберат само някои от тях за пресконференция. \"Ню Йорк таймс\" също обръща внимание на изказването на Джонсън, който се сравни с Невероятния Хълк и каза, че колкото повече се ядосва Хълк, толкова по-силен става и не могат да го държат затворен, както не могат да държат Великобритания насила в ЕС и тя ще го напусне на 31 октомври. Вестникът цитира коментара на актьора Марк Ръфало, който игра Хълк в редица филми през последното десетилетие.  \"Борис Джонсън забравя, че Хълк се бие само за доброто на всички. Да си ядосан и силен може също да значи, че си глупав и разрушителен. Хълк работи най-добре в екип и е бедствие, когато е сам\", отбелязва Ръфало, цитиран от \"Ню Йорк таймс\".", "date": "2019.09.17", "title": "Пресконференцията, от която Борис Джонсън се отказа (видео)"}
{"url": "https://www.dnevnik.bg/ot_vas/novini_ot_vas/2019/09/17/3963640_zashto_trudno_se_namira_miasto_za_parkirane/", "text": "Изоставен автомобил за фон на младоженците след сватбената церемония.", "date": "2019.09.17", "title": "Защо трудно се намира място за паркиране"}
{"url": "https://www.dnevnik.bg/sviat/2019/09/17/3964185_problemite_sus_sauditskiia_petrol_moje_da_produljat/", "text": "Седмици или месеци - това е времето, което според източници на \"Ройтерс\" и \"Блумбърг\" е необходимо, за да се възстанови добивът на петрол на предишните нива. Половината производство бе спряно заради атаките срещу две петролни съоръжения. Това са около 5% от петрола на световния пазар. Първоначално се очакваше поне част от това количество да бъде възстановено до дни. Високопоставен дипломат обаче е разбрал от саудитски представители, че сривът трябва да се измерва в седмици или месеци. Вчера сортът брент поскъпна рекордно, но днес пазарите не отчитат подобен скок. Сериозни разходи Според  \"Уолстрийт джърнъл\"  загубите на \"Сауди Арамко\" от атаките може да достигнат 300 млрд. долара - сериозен удар преди планираното излизане на борсата, което кризата може да отложи. Не е известно каква част от стойността на компанията е тази сума. Престолонаследникът Мохамед бин Салман, който бе обявил първичното предлагане на \"Сауди Арамко\" за основна цел, смята, че компанията може да се оценява на 2 трлн. долара. Мнозина в сектора смятат, че по-точната сума е между 1 и 1.5 трлн. долара. Компанията само веднъж е публикувала финансов отчет и в него печалбата за 2018 г. е записана като 111 млрд. долара. Американското издание обяснява, че в сегашната ситуация дори рязко поскъпване на петрола не би могло да компенсира загубите за \"Сауди Арамко\". По-големи щети от очакваното Повредата на рафинерията в Абкайк - най-голямата в света - е по-сериозна от очакваното, казва за  \"Блумбърг\"  и Амрита Сен от консултантската компания \"Енърджи аспекст\". Според Сен част от продукцията може да се възстанови \"сравнително бързо\", но пълното възстановяване ще отнеме повече. Проблемът е в стабилизационните кули, които дестилират суровия петрол - почти всички са били ударени от дроновете, които йеменските бунтовници хути обявиха, че са изпратили. Съединените щати  обвиняват Иран за атаката , а според Саудитска Арабия единственото сигурно е, че са използвани ирански оръжия. Източник на агенцията отбелязва, че държавната петролна компания \"Сауди Арамко\" прибягва до неизползвани офшорни находища, които по принцип е замислила като резервни мощности. Друг консултант отбелязва, че наличните запаси са достатъчни, за да покрият износ на петрол за 26 дни. Същевременно други държави от петролния картел ОПЕК и няколко извън него като Русия (заедно формиращи т.нар. ОПЕК+) имат ограничена възможност да захранят пазара с резервни мощности. Обединените арабски емирства например могат да предоставят 330 хил. барела дневно, Кувейт - 290 хил., Казахстан и Русия - съответно 130 и 120 хил. Според ОПЕК е рано да се говори за отмяна на сделката, сключена в ОПЕК+ за свиване на добива миналата година, за да се повишат цените. Дори това да се случи, в момента те биха могли да вкарат едва 900 хил. барела дневно на пазара - малка част от над 5 млн. барела, загубени заради Саудитска Арабия.", "date": "2019.09.17", "title": "Проблемите със саудитския петрол може да продължат седмици или месеци"}
{"url": "https://www.dnevnik.bg/sviat/2019/09/17/3964200_v_libiia_sa_se_strupali_700_hil_migranti/", "text": "В Либия броят на нелегалните мигранти от съседни африкански и арабски страни достигна 700 хиляди души, съобщи шефът на управлението за борба с незаконната миграция при либийското Правителство на националното съгласие Ал Мабрук Абдел Хафиз, цитиран от новинарския портал \"Ал Уасат\" и ТАСС. Според Хафиз \"още около 7000 нелегални се намират в лагерите за бежанци\". Той призова международната общност да обърне внимание на хората, които не са регистрирани в специалните центрове и са пръснати по цялата територия на Либия. Либия, където се запазва крайно нестабилна политическа обстановка, е основен трансферен пункт за нелегални мигранти, посочва ТАСС. \"Ройтерс\" съобщи, че италиански прокурори са наредили днес да бъдат арестувани трима души, заподозрени за мъчения на мигранти в лагер за задържане в Северозападна Либия. Смята се, че тримата - 22-годишен гвинеец и двама египтяни на 26 и 24 г. - членуват в групировка, отвлякла и малтретирала десетки хора, според съдебната заповед за ареста им. Следователи са събрали свидетелски показания от няколко мигранти, задържани в бившата военна база Зауия, които твърдят, че са разпознали тримата бивши свои мъчители сред обитателите на център за регистрация на мигранти в Сицилия. /БТА", "date": "2019.09.17", "title": "В Либия са се струпали 700 хил. мигранти"}
{"url": "https://www.dnevnik.bg/bulgaria/2019/09/17/3964003_prokuraturata_potvurdi_che_spiraneto_na_bnr_ne_e_bilo/", "text": "Безпрецедентното спиране на ефирното излъчване на програма \"Хоризонт\" на БНР за близо 5 часа на 13 септември не се дължи на профилактика. Не е съществувал технически проблем, който да изисква прекъсване на сигнала, а отговорността за решението е на техническия ръководител на държавното радио, който ще бъде разследван за престъпление по служба. Това става известно от разпространеното днес съобщение на прокуратурата за резултатите от разпоредената в петък от главния прокурор Сотир Цацаров проверка заради прекъснатото излъчване на държавното радио в петък сутрин. Сигналът беше спрян в продължение на близо 5 часа в разгара на скандал, предизвикан от  опита за сваляне от ефир на дългогодишния водещ на сутрешния блок на програма \"Хоризонт\" Силвия Великова  и за отстраняването й от съдебния ресор, в който тя е известна с критичната си позиция към работата на прокуратурата, а в последните месеци след като започна процедурата - и към единствения засега кандидат за нов главен прокурор Иван Гешев. Именно  Гешев като зам. главен прокурор беше определен да ръководи проверката , извършвана от Държавната агенция \"Национална сигурност\" и регулаторите - Съветът за електронни медии (СЕМ) и Комисията за регулиране на съобщенията (КРС). Проверката започна, тъй като  по закон БНР е част от стратегическите обекти и дейности от значение за националната сигурност,  а държавата трябва да гарантира разпространението на програмата му, тъй като осигурява бърз и лесен достъп до информация в случаи на бедствия, аварии и кризи. Вчера тезата, че отговорността за спряното ефирно излъчване е изцяло на директора на дирекция \"Техника\" Пламен Костов, разви и  генералният директор на БНР Светослав Костов, който беше изслушан от Съвета за електронни медии . В отговорите си към членовете на регулатора директорът неколкократно повтори, че той само е поставил резолюция \"Да\" на докладната на подчинения си служител, в която се иска профилактика. По време на изслушването стана известно, че сигналът е спрян от централната апаратна на радиото, а не от Националното управление \"Радио- и телевизионни системи\" (НУРТС), което отговаря за ефирното разпространение на програмите на БНР. Светослав Костов обясни, че причината е била повреда в оптически кабел. Версията на подалият оставка и.д. шеф на \"Хоризонт\" Николай Кръстев в петък беше, че се правят регулярни профилактики и му е било показано  писмо от НУРТС за предстоящо прекъсване , като дори обясни, че генералният директор се е опитал да я отложи за друга дата, но не се получило. Уведомление за \"голям технически проблем\" В съобщението за проверката се припомня, че има регламент, според който техническите профилактики на националното радио се извършват поетапно, така че да се осигури непрекъснат сигнал на радиото, което се изисква от законите за радиото и телевизията и за защитата от бедствия. Проверката е установила, че БНР разполага с резервни студиа за всяка от програмите си и когато се налага профилактика или ремонт, излъчването и студийната работа временно се мести в друго свободно студио или ефирът се запълва с музика или друго съдържание.      \"Изцяло извън заложения график за извършване на профилактика на 11.09.2019 г. директорът на дирекция \"Техника\" към БНР Пламен Костов е изготвил писмено уведомление до генералния директор на БНР за  , който налага   Никъде в това уведомление Костов не е посочил, че ще се извършва спиране на излъчването на програмата и не е довел до знанието на генералния директор такова свое намерение. Генералният директор на БНР Светослав Костов е поставил резолюция \"Да\" на документа\", се посочва в съобщението на прокуратурата. Според огласените данни Костов е изпратил миналия четвъртък (12 септември) в 9.26 ч. официално съобщение до НУРТС с искане излъчването на програма \"Хоризонт\" на следващия ден да бъде прекратено на територията на цялата страна от 6 до 11 ч. поради профилактика на студийния комплекс. По обед същия ден е получил потвърждение от мултиплекса и около 16.30 ч. е разпоредил на ръководителя на централната апаратна в БНР да пусне в ефир съобщение за предстояща техническа профилактика и спиране на излъчването на \"Хоризонт\" в петък (13 септември). Пламен Костов представил на шефа на апаратната собствената си докладна, потвърдена от генералния директор, и в изпълнение на това указание било публикувано съобщение на страницата на БНР за предстояща профилактика, описват от прокуратурата, без да дават подробности за часа на публикуване но съобщението. Информацията за предстояща профилактика се  появи на сайта на БНР  в 21.16 ч. в четвъртък. Във времето, когато е планирано прекъсване на излъчването по \"Хоризонт\", върви сутрешният блок \"Преди всички\" ( ), а след това започва \"Хоризонт до обед\". Според източници на \"Дневник\" част от водещите, които са можели да заместят Великова в ефир в последния момент, са отказали от солидарност с колегата си. Сайтът \"Офнюз\", позовавайки се на свои източници, съобщи, че никой от потенциалните водещи не е откликнал на молбата да поеме ефира и така се е стигнало до спешното решение за профилактика.", "date": "2019.09.17", "title": "Прокуратурата потвърди, че спирането на БНР не е било заради профилактика (допълнена)"}
{"url": "https://www.dnevnik.bg/video/2019/09/17/3964212_borisov_da_mrazim_hakerite_taka_kakto_mrazim_kradcite/", "text": "Така както мразим крадците и убийците, така трябва да мразим и хакерите, обяви днес премиерът Бойко Борисов в словото си при откриване на конференция за киберсигурност в София. Той допълни, че както при всяко престъпление, държавата разчита на гражданите, бизнеса и неправителствените организации, за да се справи. \"Има едни чисто обективни процеси, които ние не можем да предотвратим. Дигитализацията и цифровото управление се изграждат много трудно, но много лесно се рушат. Както навсякъде в живота, по-лесно е да счупиш, отколкото да изградиш\", обобщи министър-председателя. Той призна, че държавата не е конкурентна при привличане на софтуерни специалисти, тъй като заплатите са в пъти по-ниски, отколкото в частния сектор. Това била и причината да се мисли за вариант таванът за заплатите в държавния сектор да не важи за \"5, 10, 15 човека, които обслужват всички министерства\". \"При конкурс за работа в този сектор идват по 100 човека, накрая най-глупавия остава само един, ако остане и един. Всички, като чуят за заплащането, се обръщат и казват \"Благодаря\", заяви още Борисов. Още в първите дни след хакерската атака, при която бяха източени лични данни от НАП,  премиерът обяви , че трябва да се търсят варианти държавата да привлече софтуерни специалисти. Пред министрите на заседание на Министерския съвет Борисов роди и крилатата фраза, че в тази област в България работят вълшебници - млади и кадърни. Днес той повтори, че България има прекрасно образование в тази сфера, но младите трябва да търсят реализация в легалния бизнес, където можели да изкарват не по-малко пари. \"Много пари идват в тази област. Догодина трябва да направим къщичката на суперкомпютъра. И тръпна как ще го пазим, като гледам тези юнаци\", посочи още премиерът.", "date": "2019.09.17", "title": "Борисов: Да мразим хакерите така, както мразим крадците и убийците"}
{"url": "https://www.dnevnik.bg/zelen/2019/09/17/3964228_prez_2018_g_v_bulgariia_sa_izgoreni_malko_nad_2500/", "text": "През 2018 г. внесеният в България боклук от чужбина е 85 хил. тона. От него около 3% е бил изгорен в електроцентрали, каза пред \"Нова телевизия\" екоминистърът Нено Димов. Така от неговите сметки се разбира, че за изминалата година България е изгорила около 2550 тона внесени отпадъци. Темата стана актуална за пореден път, след като  част от мощностите на \"Топлофикация - Перник\" бяха спрени  заради установено използване на неразрешен вид гориво – биомаса, в нарушение на издаденото комплексно разрешително на дружеството. Впоследствие  съд разпореди работата на двата генератора да бъде възстановена . По думите на Димов в следващите 10-15 години целта на Европейската комисия е да се депонират не повече от 10% от отпадъците. Така от общия брой произведен боклук оставала разлика от минимум 25%, които трябва да се изгорят. В момента България е на последните места по горене на боклуци, като само Кипър, Гърция, Латвия и Малта са зад страната. Министърът каза още, че средното ниво за ЕС е 28%, докато в България е 3.3%. Министърът на екологията добави, че е направено замерване на ТЕЦ \"Перник\" по време на горенето на боклук и при работа с въглища. При втория случай е било установено, че има по-сериозно замърсяване на въздуха. Същият случай бил установен и в ТЕЦ \"Брикел\". Димов допълни, че електроцентралите нямат право да горят боклуци във всеки град, в който има протести срещу замърсения въздух. Той коментира и случая с  масово измиране на риба в язовир \"Лобош\" (\"Пчелина\")  край Перник. Нено Димов обясни, че това е утаечен язовир на тежката индустрия в Перник и е с лош екологичен потенциал. Повече от половината обем на водоема е утаечна. Температурата в дълбочината на язовира е висока, има и ниско съдържание на кислород. Нямало обаче превишавания спрямо нормалните за подобен тип язовири.", "date": "2019.09.17", "title": "През 2018 г. в България са изгорени малко над 2500 тона боклук от чужбина, обяви Димов"}
{"url": "https://www.dnevnik.bg/zelen/2019/09/17/3964202_orel_i_leshoiadi_vuv_vrachanski_balkan_sa_bili_otroveni/", "text": "Сдружение \"Зелени Балкани\" съобщава, че вчера край Враца е имало нов случай на използване на забранени отрови в дивата природа, застрашаващ хората и защитените видове. Първоначално от предавателите, с които следят два от белоглавите лешояди от колонията в Природен парк \"Врачански Балкан\", но по-късно и от свидетелства на очевидци е станало ясно, че има умрели лешояди край гара Бов, село Бов и село Церово. При посещение вчера на предполагаемото място, на което са се хранили птиците според данни от GPS предавателите, екип на \"Зелени Балкани\" е установил изяден от животни и птици труп на теле, а в близост до него - умрял скален орел (Aquila chrysaetos). Днес в района ще има оглед на полицията съвместно със \"Зелени Балкани\" и други природозащитни организации и опазващи институции. Очаква се да намерят освен скалния орел, също и лешояди с предаватели, които показват, че птиците вече не са в движение. Обучено за търсене на отрови куче на Българското дружество за защита на птиците (БДЗП) също ще бъде включено. Мъртвите птици са от видове, защитени от мрежата \"Натура 2000\" (повече за мрежата  тук ) и включени в приложение №3 от Закона за биологичното разнообразие като приоритетни за опазване. Този факт дава основание да се образува наказателно производство за установяване на престъпление по чл.278 Д от Наказателния кодекс и за санкции на виновните лица. От сдружението припомнят, че отравянето на животни като средство за защита на стадата е престъпление по Наказателния кодекс. Често то е насочено към хищници, част от които също са защитени от природозащитните закони, защото са редки за страната - мечки, вълци и други. Освен хищниците отровите в природата могат да засегнат води, почви и други живи същества. Последният такъв случай в Кресна унищожи цялата колония на белоглави лешояди, за чието възстановяване природозащитните организации работиха повече от 15 години (повече за случая  тук ). Отровите са опасност и за живота и здравето на хората. Сдружение \"Зелени Балкани\" - Стара Загора, изпълнява дейности по възстановяването на белоглавия и черния лешояд във Врачански Балкан и Искърския пролом заедно със сдруженията \"Дружество за защита на хищните птици\" и \"Фонд за дивата флора и фауна\". Дейностите са в координация и сътрудничество и с дирекцията на Природен парк \"Врачански Балкан\". ", "date": "2019.09.17", "title": "Орел и лешояди във \"Врачански Балкан\" са били отровени"}
{"url": "https://www.dnevnik.bg/evropa/regioni/2019/09/17/3964209_germaniia_iska_tavan_ot_1_na_sledvashtiia/", "text": "Германия иска бюджетът на ЕС за 2021-2027 г. да не превишава 1% от икономиката на континента, значително под сумата, предложена от Европейската комисия, се посочва в документ, цитиран от \"Политико\". Това съответства на вижданията на някои страни, сред които Холандия и Швеция, които настояват за по-малък бюджет след Брекзит. Излизането на Великобритания от ЕС е значим фактор за позицията на Берлин според документа, който бе представен на финландското председателство на Съвета на ЕС като част от подготовката за предстоящите преговори между лидерите на блока. \"Ще водим преговорите за многогодишната финансова рамка на основата на 1% от брутния национален доход на ЕС. Загубата на Обединеното кралство като един от най-големите нетни вносители в многогодишната финансова рамка значи, че дори и с този лимит вноските на оставащите държави членки ще се увеличат значително\", се казва в германския документ. \"Условията на преговорите са наистина трудни\", коментира министърът по европейските въпроси Михаел Рот през юли. Германският дял на вноските в бюджета на ЕС \"ще се увеличи неимоверно Но ние сме готови да поемем повече и във финансово отношение отговорност за успеха на Европейския съюз\", допълни той. Предложението за 1% ще означава значително намаление спрямо плана на Европейската комисия за бюджет, което, ако се реализира, ще засили политическите битки за начина на разпределяне на разходите между програми, вариращи от регионални фондове до селско стопанство и изследвания и освен това ще повдигне въпроси как ще се финансират нови цели като \"европейската зелена сделка\". Европейската комисия предложи 1.135 милиарда евро поети задължения, което би било 1.11 на сто от брутния национален доход, а Европейският парламент настоява за 1.3%. Бюджетът за текущия седемгодишен период е 1%. Изчислява се, че, ако бюджетът на ЕС остане на това ниво, взимайки предвид ръста на германската икономика, комбиниран с Брекзит, Берлин ще трябва да плаща да около 10 милиарда евро повече всяка година, отколкото в момента. В документа освен това Берлин се застъпва за запазване на парите за по-бедните германски региони. \"Кохезионното финансиране за германски региони трябва да бъде балансирано и да съответства на общия принцип, че промените не трябва да са диспропорционални, което за съжаление не важи за сегашното предложение на комисията, конкретно за германските региони в преход в източните провинции.\" Официални лица са обезпокоени, че според настоящия план тези региони ще понесат загуби, докато затруднените южни икономики ще получат увеличение на финансовата подкрепа. От документа личи, че целите за свързани с климата разходи са важни за Берлин. \"Климатичната цел трябва да възлиза на най-малко 25% с ефективна методология за проследяване на климатичните разходи; многогодишната финансова рамка като цяло трябва да допринася за прилагането на Парижкото споразумение (за климата – бел.ред.) ефективно\", пише правителството. В документа се настоява още финансирането от ЕС  да бъде обвързано  с условия за спазването на върховенството на закона,  срещу което наскоро се обяви Унгария .", "date": "2019.09.17", "title": "Германия иска таван от 1% на следващия многогодишен бюджет на ЕС"}
{"url": "https://www.dnevnik.bg/sport/2019/09/17/3964201_video_poslednata_provokaciia_na_kubrat_pulev_kum/", "text": "Кубрат Пулев направи поредната си провокация към Тайсън Фюри. Българинът  даде интервю пред репортера Хелън Йее , в края на което свали от стената в залата, където тренира, плакат на британеца. В разговора Пулев каза, че Фюри има \"голяма уста\" и само говори. В друго интервю промотърът на българина Боб Аръм заяви, че той никога не би загубил от световния шампион Анди Руис. \"Анди Руис е много добър боксьор, играеше за нас. Но ако мачът му с (Антъни) Джошуа не беше се състоял и ако бяхме изправили Анди Руис срещу Тайсън Фюри, всички щяха да скочат какъв безсмислен мач е това. Анди Руис е малко момче, добър боксьор е. Най-добрият съперник за него е точно Джошуа, който не може да понесе ударите в тялото\", каза Аръм. \"Руис може да победи Джошуа отново, но никога не може да победи Тайсън Фюри, никога не може да победи Дионтей Уейлдър, нито дори би могъл да победи Кубрат Пулев\", продължи той. Аръм изтъкна, че ако мексиканецът защити титлата си срещу Джошуа, ще трябва да се изправи срещу българина. \"Пулев ще го победи\", добави той. Очаква се следващият мач на Пулев да е на 9 ноември в Калифорния.", "date": "2019.09.17", "title": "Видео: Последната провокация на Кубрат Пулев към Тайсън Фюри"}
{"url": "https://www.dnevnik.bg/sport/2019/09/17/3964371_fotogaleriia_s_kolelo_na_skorost_po_sklonovete_na/", "text": "Състезанието по планинско колоездене Borovets Open Cup 2019 привлече повече от 80 участници от осем държави.", "date": "2019.09.17", "title": "Фотогалерия: С колело на скорост по склоновете на Боровец"}
{"url": "https://www.dnevnik.bg/evropa/2019/09/17/3964393_eroparlamentut_podkrepi_kristin_lagard_za_prezident_na/", "text": "Европейският парламент подкрепи Кристин Лагард за следващ президент на Европейската централна банка (ЕЦБ), откривайки пътя тя да бъде първата жена на поста, предаде \"Ройтерс\". Евродепутатите гласуваха с 394 гласа \"за\", 206 \"против\" и 49 \"въздържал се\" по време на пленарно заседание в Страсбург. \"Кристин Лагард е отличен избор и има пълната ми подкрепа\", заяви Людек Нийдермайер, чешки дясноцентристки евродепутат, по време на дебат преди вота. Лагард не присъстваше въпреки поканата, която бе отправена към нея. Гласуването се състоя тайно. \"Кристин Лагард е в добра позиция да наблегне на значението на други (икономически) политики, не само валутната политика\", допълни Нийдермайер. Лагард, която  досега оглавяваше Международния валутен фонд , бе избрана през юли от лидерите на ЕС да замени Марио Драги от 1 ноември начело на най-могъщата финансова институция на блока. Бивш адвокат и разведена майка на две деца, тя стана френски финансов министър през 2007 г. Лидерите на ЕС ще трябва официално да потвърдят назначаването й на редовна среща в средата на октомври. Председателите на ЕЦБ се назначават за еднократен мандат от осем години по решение на държавните и правителствените глави в ЕС, но преди това Европарламентът трябва да изрази становището си. Мнението на депутатите не е обвързващо за Европейския съвет, но има тежест за легитимността на кандидата, тъй като идва от демократично избрания орган на ЕС. След като срокът за обявяване на кандидати за нов ръководител на МВФ изтече в началото на септември Кристалина Георгиева - номинацията на Европейския съюз, остана единственият претендент за наследник на Лагард.", "date": "2019.09.17", "title": "Европарламентът подкрепи Кристин Лагард за президент на ЕЦБ"}
{"url": "https://www.dnevnik.bg/politika/2019/09/17/3964398_maia_manolova_i_boris_bonev_vnesoha_podpisi_za/", "text": "Мая Манолова внесе 6255 подписа в Общинската избирателна комисия в София днес и се регистрира като кандидат за кмет на предстоящите местни избори. Тя каза, че има още около 2000 подписа на граждани, подкрепящи кандидатурата й, но те ще бъдат обработени по-късно. Зад кандидатурата й застават и БСП, ДБГ, НДСВ, ЗНС и \"Път на младите\". БСП ще има собствена листа с кандидати за общински съветници, а останалите формации - обща. По-рано и кандидатът на \"Спаси София\" за кмет на столицата Борис Бонев внесе над 7000 подписа. Организацията също ще регистрира и листа с кандидати за общински съветници. Борис Бонев критикува и опонентите си за липсата на програми, конкретни решения и призова за открит дебат пред обществото. ", "date": "2019.09.17", "title": "Мая Манолова и Борис Бонев внесоха подписи за участие в местния вот в София"}
{"url": "https://www.dnevnik.bg/bulgaria/2019/09/17/3964418_sudiiskata_kolegiia_nakaza_s_dve_zabelejki_metodi/", "text": "Съдийската колегия на Висшия съдебен съвет (ВСС) наказа дисциплинарно с две забележки съдията от Софийския районен съд Методи Лалов и го освободи от длъжност. Дисциплинарните наказания бяха наложени след продължило няколко часа обсъждане при закрити врата и гласуване с 8 гласа \"за\" и един \"против\", а за оставката му гласуваха с 8 гласа \"за\" и 4 \"против\". Срещу двете дисциплини наказания се обяви председателят на Върховния касационен съд (ВКС) Лозан Панов, а трима от членовете си направиха отвод и не гласуваха. Още сутринта колегията отказа на Лалов да бъде публично изслушан по дисциплинарното производство срещу него. Решението за отказа беше взето с 11 гласа \"за\". Отново единственият подкрепил молбата на Лалов бе Лозан Панов. Причината искането да бъде отхвърлено е, че по закон не е предвидена възможност за публично изслушване на засегнатия магистрат по дисциплинарни производства. Обикновено те са закрити. Самият Лалов дойде на заседанието на колегията, която днес няколко пъти ще се занимава с него. Освен дисциплинарното производство съдиите във ВСС трябва да обсъдят сигнал срещу него заради политически изявления и агитация за определена политическа партия в ефир, както и становище на Съюза на съдиите в България. Отделно като допълнителна точка в дневния ред бе внесена и самата оставка на Лалов, чието гласуване няколко пъти вече бе отлагано. Въпросът с оставката отново предизвика спор в съдебния съвет - този път за това дали да бъде разместен дневният ред и Лалов да бъде освободен преди разглеждането на дисциплинарката и сигнала срещу него, или оставката му да остане за финала на заседанието. Даниела Марчева подчерта, че със заповед на главния секретар на ВСС са определени правила за съставяне на дневния ред и като първи точки се разглеждат дисциплинарните производства. \"Не бива да се създават привилегии за определени магистрати. В практиката на ВСС липсва прецедент допълнителна точка, каквато е оставката, да се разглежда преди редовните\", каза Марчева. Ако Лалов първо бъде освободен от длъжност, обсъждането на всички останали въпроси, свързани с него, се обезсмисля. С 9 на 3 гласа Съдийската колегия реши да следва точките в дневния ред и първо да се произнесе по дисциплинарното производство, след това по сигнала на ВМРО и едва на финала да гласува дали да го освободи. На практика обаче това няма как да се случи днес, тъй като обсъждането на дисциплинарното производство продължи няколко часа. В 15:00 ч. е обявено заседанието на Комисията по професионална етика към ВСС, която трябва да даде заключение за единствения кандидат за главен прокурор Иван Гешев. Процедурата е обявена като публична и е насрочена преди няколко дни, а това ще наложи заседанието на съдийската колегия да продължи в друг ден. След като чу, че е наказан с две дисциплинарни наказания \"забележка\", Методи Лалов заяви пред журналисти, че не е съгласен. Той все още не знае кога ще бъде освободен, след като още на 1 август е поискал да напусне съдебната система, считано от 2 септември. Лалов припомни, че вече две години чака произнасяне по дисциплинарните дела, а сега съдийската колегия се занимава с тях вместо с оставката му.", "date": "2019.09.17", "title": "Съдийската колегия наказа с две забележки Методи Лалов и го освободи от длъжност"}
{"url": "https://www.dnevnik.bg/sport/2019/09/17/3964344_slujitel_napusna_uefa_zaradi_nesuglasie_s_pomilvaneto/", "text": "Един от служителите на  УЕФА , отговарящи за финансовия феърплей и разследването срещу ПСЖ, напусна организацията. Гръкът Петрос Мавроидис обяви, че е несъгласен с действията на Европейската футболна федерация в казуса с френския шампион. Мавроидис, който е професор по право, изразява своето несъгласие, че УЕФА не оспори решението на Спортния арбитражен съд (CAS) в полза на ПСЖ.  Миналия юни органът в структурата на УЕФА, който следи за това дали клубовете спазват финансовия феърплей - CFCB, прекрати разследването си срещу ПСЖ. Девет дни по-късно председателят на CFCB поиска решението да бъде преразгледано. През септември УЕФА обяви, че е необходимо разследването да продължи, но клубът се обърна към съда в Лозана с твърдение, че УЕФА нарушава собствените си правила. Съдът отсъди в полза на ПСЖ и обяви, че решението е окончателно. Счита се, че Мавроидис е поставил под въпрос и действията на УЕФА в  казуса с \"Милан\"  и изваждането от европейските турнири.", "date": "2019.09.17", "title": "Служител напусна УЕФА заради несъгласие с помилването на ПСЖ"}
{"url": "https://www.dnevnik.bg/detski_dnevnik/2019/09/17/3964408_video_tainata_gradina_ojiviava_nanovo_na_ekrana_s/", "text": "Класическата детска книга \"Тайната градина\" на Франсис Ходжсън Бърнет ще оживее наново на екрана във филм с участието на Колин Фърт, Джули Уолтърс и Дикси Игърикс в ролята на Мери Ленъкс, която открива мистериозната магическа градина. Онлайн бе публикуван и първият тийзър трейлър към него. Историята разказва за 10-годишното момиче Ленъкс, родено в Индия в семейството на богати британци, което е изпратено обратно в Англия, за да живее с чичо си Арчибалд Крейвън в неговото отдалечено имение в дълбините на Йоркшир. Там тя започва да разкрива много от семейните тайни, особено след като се запознава със своя болнав братовчед Колин, който стои отделен в едно от крилата на замъка. Двамата успяват да си помогнат взаимно с помощта на откритието на чудодейна тайна градина, скрита в основите на имението Мисълтуейт. Режисьор на новата адаптация е Марк Мъндън, а продуценти са Дейвид Хейман, работил по филмовата поредица за Хари Потър, заедно с Роузи Алисън (двете части на \"Падингтън\"). Филмът се разпространява от Studiocanal и се очаква да излезе през пролетта на 2020 г.. Една от популярните екранизации на книгата отпреди е на Агнешка Холанд от 1993 г., която получава номинация за наградите БАФТА. Колин Фърт пък участва за втори път в адаптация на книгата. Първият е през 1987 г., където играе ролята на порасналия Колин Крейвън.", "date": "2019.09.17", "title": "Видео: \"Тайната градина\" оживява наново на екрана с Колин Фърт"}
{"url": "https://www.dnevnik.bg/sport/2019/09/17/3964428_federer_obmislia_otkazvane_ot_tenisa_sled_uimbuldun/", "text": "Роджър Федерер ще реши в следващите седмици дали сезон 2020 ще бъде неговият последен като професионален тенисист. Швейцарецът, който има 20 титли от Големия шлем и  общо 102  в своята кариера, обяви, че вече е обсъдил темата със своя екип. Засега Федерер е сигурен, че ще участва на \"Уимбълдън\", но не и след това. Маестрото достигна финала в Лондон през юли, където беше победен от Новак Джокович в  епичен петсетов дуел . Федерер пропусна два мачбола и не успя да вземе девета титла от \"Уимбълдън\". \"Вътрешно в себе си съм убеден, че искам да играя поне до \"Уимбълдън\". Сега пред мен стои на дневен ред да реша дали да продължа до олимпийските игри в Токио\", каза Маестрото. \"Вече говорих с моя екип, попитах ги те какво мислят по въпроса. Допитах се и до моята съпруга Мирка. Ще взема решение до няколко седмици.\" В своята кариера Федерер никога не е печелил златен медал на сингъл от олимпийските игри. Той загуби на финала в Лондон през 2012 г, от Анди Мъри. До момента се считаше, че основната му цел през 2020 г. ще бъдат игрите в Токио. През ноември швейцарецът ще участва в демонстративни надпревари в Южна Америка, след което ще си вземе по-дълга почивка. Той ще започне да се готви за новия сезон в средата на декември. \"Вече обсъдих всичко с моя фитнес треньор Пиер Паганини. Обичайно започвам да тренирам на 4 декември, но сега ще го направим на 11-и. Няма да съм готов 100% за първия турнир на АТП в началото на януари. Целта ми е Australian Open\", каза още швейцарецът.", "date": "2019.09.17", "title": "Федерер обмисля отказване от тениса след \"Уимбълдън 2020\""}
{"url": "https://www.dnevnik.bg/evropa/2019/09/17/3964521_stachka_na_moriacite_shte_blokira_koraboplavaneto_v/", "text": "Общогръцка стачка на екипажите на всички категории кораби е обявила Гръцката моряшка федерация следващия вторник, 24 септември, съобщи АНА-МПА. Очаква се корабите да останат в пристанищата от 6 сутринта на 24 септември до 6 сутринта на следващия ден. Стачката е в знак на несъгласие със законодателния пакет за икономическо развитие, подготвен от правителството на Кириакос Мицотакис, който предвижда определени промени и в областта на трудовото законодателство. В съобщението не се уточнява срещу кои разпоредби е насочена стачката на моряците. /БТА", "date": "2019.09.17", "title": "Стачка на моряците ще блокира корабоплаването в Гърция на 24 септември"}
{"url": "https://www.dnevnik.bg/razvlechenie/2019/09/17/3964498_kino_s_gudelichkane_aromati_dujd_i_svetkavici_shte/", "text": "Четири нови зали със специално MX4D оборудване ще бъдат изградени в киноверигата \"Кино Арена\". От там обявиха, че са сключили договор с интерактивна технологична компания и световен, водещ доставчик и производител на патентована технология за 4D Motion EFX зали и кресла MediaMation Inc. MX4D залите от последно поколение предлагат нов начин за забавление в киното, който е невъзможен в домашни условия. Те разполагат с луксозни кожени кресла, оборудвани с пълен набор ефекти, включително разнообразни движения на креслата, аромат, гъделичкане на врата и краката, струи с въздух и вода. Допълнителните \"атмосферни\" ефекти в залата включват вятър, мъгла, дъжд и светкавици. Тяхното новопатентовано EFX кресло надскача стандартния 3D формат в киното и позволява на всеки зрител да има еднакво изживяване, независимо от мястото в залата.  С новите зали в кината \"Арена\" България ще стане 24-ата страна в света с MX4D кинозали на MediaMation. Техните способности бяха демонстрирани за пръв път по време на събитието Aniventure ComicCon, което се проведе в София преди броени дни, на 14 и 15 септември 2019 г. Сред заглавията, които ще могат да се гледат в тях, са \"Джуманджи: Следващото ниво\" и \"Междузвездни войни: Възходът на Скайуокър\".", "date": "2019.09.17", "title": "Кино с гъделичкане, аромати, дъжд и светкавици ще предлага \"Кино Арена\""}
{"url": "https://www.dnevnik.bg/sport/2019/09/17/3964541_po_ideia_na_borisov_koncesionnite_taksi_za_stadionite/", "text": "Футболните клубове от Пловдив \"Локомотив\" и \"Ботев\" ще плащат символичната сума от 100 лева на година за концесионна такса за базите си. Това прие общинският съвет в града. Предложението беше входирано пред общинските съветници, след като преди по-малко от месец премиерът  Бойко Борисов поиска таксите  да станат символични. \"Например 100 лева или 1000 лева максимум, а не да се плащат по тези 60 000 лева, които са сега\", каза Борисов в края на август. \"Ботев\" и \"Локомотив\" ще плащат по 100 лева на година за  стадионите \"Христо Ботев\"  и \"Лаута\". Толкова ще се плаща и за базата на жълто-черните в Коматево, както и тази на \"Локомотив\", която ще бъде изградена в квартал \"Тракия\". Общинските съветници приеха предложението с 33 гласа \"за\" и трима въздържали се. Таксата ще важи и за другите футболни клубове в града \"Спартак\" и \"Марица\", когато вземат спортните си обекти на концесия.", "date": "2019.09.17", "title": "По идея на Борисов концесионните такси за стадионите в Пловдив вече са само 100 лева"}
{"url": "https://www.dnevnik.bg/photos/2019/09/17/3964374_fotogaleriia_pustiniata_namib/", "text": "Дюна 45 в пустинята Намиб.", "date": "2019.09.17", "title": "Фотогалерия: Пустинята Намиб"}
{"url": "https://www.dnevnik.bg/bulgaria/2019/09/17/3964569_generalniiat_direktor_na_bnr_ne_smiata_che_ostavkata/", "text": "Генералният директор на БНР Светослав Костов не възнамерява да подава оставка заради скандала с  опита за сваляне от ефир на журналиста Силвия Великова  и последвалото  безпрецедентно прекъсване на ефирното излъчване на програма \"Хоризонт\"  на 13 септември. Това се разбра от думите на Костов пред държавното радио, който досега не е коментирал официално. \"Аз не мисля, че нечия оставка би решила една криза\", каза генералният директор в интервю за предаването \"12+3\". Според него най-важното в тази ситуация било да се успокои обстановката и \"да се запази достойнството на БНР и хората, работещи в него\". \"Винаги съм твърдял, че когато се стигне до напрежение и криза, най-лесният начин е да си тръгнеш, да напуснеш. Дали е най-достойният, не съм убеден\", добави Костов. Той увери, че случващото се в държавното радио не е резултат от политически натиск и не мисли, че самият той е допуснал натиск. \"Ако някой бъде натискан, аз пак ще ви го гарантирам, както и на всички работещи в радиото, че   и аз ще застана между този натиск\", каза Костов. Попитан как ще гарантира свободната работа на журналистите, той отговори: \"Така, както и в момента.\" , каза още той. \"Г-н Пламен Костов в момента се намира в платен годишен отпуск, който няма нищо общо със създалото се напрежение\", съобщи генералният директор на медиата. По-рано днес прокуратурата съобщи, че директорът на дирекция \"Техника\" към  директорът на дирекция \"Техника\" към БНР ще бъде разследван  за престъпление по служба, тъй като е негова отговорността за близо 5-часовото прекъсване на сигнала на БНР на 13 септември. Според държавното обвинение Пламен Костов е уведомил писмено генералния директор на БНР за технически проблем, който налага \"профилактиране на студийния комплекс на програма \"Хоризонт\" за времето от 6 до 11 ч. на 13.09.2019 г.\" , но никъде не е упоменал, че ефирното излъчване на програмата ще бъде спряно. Светослав Костов е поставил резолюция \"Да\" на документа. Днес генералният директор на БНР обясни, че е \"нормално (Пламен Костов - бел. ред.) да разбира от техника повече от мен\" и че уведомленията за годишните планови ремонти и профилактики в БНР се подават към Комисията за регулиране на съобщенията, но \"такива не са подавани в последните години\". \"Не мога да кажа, че някой има вина. Ако трябва да търсим вината, може би трябва да я търсим някъде по-назад, у хората, които евентуално са доставяли различна техника, хората, които евентуално са работили по техническото изграждане\", каза още Костов. Според него по-важно е да се разбере къде е проблемът, за да не бъде допускан отново. В момента се   на програма \"Хоризонт\" на БНР, каза още Костов. Обясни, че няма да има никакви ограничения дали това да е външен или вътрешен за радиото човек. На въпрос с какъв екип ще работи отговори\"донякъде и със същия, с който работя в момента\". Той определи подалия оставка като и.д. директор на програма \"Хоризонт\" Николай Кръстев като много добър журналист с виждания за програмата на БНР.", "date": "2019.09.17", "title": "Генералният директор на БНР не смята, че оставката му ще реши кризата в медията"}
{"url": "https://www.dnevnik.bg/gradska_sreda/2019/09/17/3964564_chrez_zamiana_stolichnata_obshtina_opazi_gradinki_v/", "text": "На днешната си последна сесия за този мандат Столичният общински съвет (СОС) единодушно прие да отчужди частни терени в пет междублокови пространства в район \"Младост\" и един в район \"Подуяне\". Целта на замените е да не се застрояват настоящи зелени площи, срещу застрояването на които имаше недоволство на местни жители. Собствениците им ще получат в замяна атрактивни общински имоти в близост до магазин \"Принцес\" на бул. \"Ал.Малинов\", до магазин \"Лидл\" и зад пощата в \"Младост\". Замяната в район \"Подуяне\" е с имот в кв. \"Сухата река-запад\". Процедурата се осъществява, като въпросните общински терени се апортират в капитала на \"Софийски имоти\" ЕАД. Спасените зелени площи са между бл. 61 и бл. 68 на бул. \"Андрей Ляпчев\", пред бл. 320 на ул. \"Атанас Москов\", между бл. 401 и 409 на ул. \"Филип Аврамов\", до бл. 19 и 21, както и пред бл. 70 в \"Младост-1\". В район \"Подуяне\" теренът е между бл. 4 и 5 в жк \"Левски Г\". На общинската сесия кметът Йорданка Фандъкова заяви, че замяната е станала след дълги и трудни преговори с частните собственици. Тя благодари на общинските съветници от всички политически сили, участвали в работната група, успяла да спаси зелените площи в тези междублокови пространства. \"Пет спасени терена не решават проблема на \"Младост\", защото подобни случаи на презастрояване има не само там, а в цяла София. П-образен блок и в южната му страна се предвижда застрояване с голяма сграда – така е в \"Подуяне\", така е и в \"Обеля\". Устойчивото решение е промяна на Общия устройствен план на София и на подробните устройствени планове. Внасях такъв доклад за разглеждане, но отказахте да го разгледате в общинския съвет. И досега отказвате да гледате тази най-важна стъпка за решаването на проблема с презастрояването на междублоковите пространства\", обяви независимият общински съветник Войслав Тодоров. Той призова Столичната община да отчужди всички частни терени, на което Фандъкова отвърна, че така ще спре инвестиционната политика на общината, защото няма да останат пари за нови училища и детски градини. \"Вие и сега не отчуждавате зелени площи дори с минималните средства, заложени в бюджета – 10 милиона лева. За миналата година от тези пари са ползвани за отчуждаване само 6 милиона\", контрира Тодоров. И напомни, че сроковете за отчуждаване от общината на повечето частни терени, отредени за детски градини, вече са изтекли, а за тези, отредени за зелени площи, това скоро предстои.", "date": "2019.09.17", "title": "Чрез замяна Столичната община опази градинки в \"Младост\" и \"Подуяне\""}
{"url": "https://www.dnevnik.bg/biznes/2019/09/17/3964611_uchastieto_na_rostatom_v_budesht_proekt_za_aec_belene/", "text": "Конструкторът и производител на оборудването за АЕЦ \"Белене\" \"Росатом\" е важно да участва в евентуална бъдеща реализация на проекта. До това мнение стигнаха членовете на междуправителствената българско-руска комисия за икономическо и научно-техническо сътрудничество, след като във Варна се състоя нейното 18-о заседание, съобщи пресцентърът на Министерството на енергетиката. Като цяло енергийната тема беше във фокуса на заседанието, а двете страни бяха представени от енергийния министър на България Теменужка Петкова и министъра на промишлеността и търговията на Русия Денис Мантуров. България и Русия потвърдиха готовността си за по-нататъшно укрепване и развитие на взаимоизгодните отношения в областта на енергетиката при стриктно спазване на енергийното законодателство. Страните са се разбрали да продължат реализацията на дейностите, залегнали в подписаната през 2017 г. Пътна карта за разширение на газопреносната инфраструктура от турско-българска до българско-сръбска граница. Посочено е също, че благодарение на сътрудничество между страните във връзка с обслужването и модернизацията на енергоблоковете на АЕЦ \"Козлодуй\" се очаква до няколко седмици Агенцията за ядрено регулиране да издаде лицензия за продължаване живота на 6-и блок.      Общото мнение е, че сътрудничеството между двете страни е дългогодишно и се базира на конструктивен диалог. В бъдеще България и Русия ще работят за увеличаване на стокообмена между тях, както и във всички области от взаимен интерес, е уточнено още днес. По думите на министър Петкова близо 6% от външноикономическия оборот на България е с Русия. Като перспективни за инвеститорите са очертани области като енергетика, промишленост, селско стопанство, оборудване и технологии за хранителната промишленост, туризъм, инфраструктурни проекти и други. По време на провелия се бизнес форум, организиран от Изпълнителната агенция за малки и средни предприятия, е подчертано, че отношенията между компаниите от двете страни следва да бъдат засилени. В областта на туризма е договорено разширяването на съвместната работа между регионалните туристически организации и компании. Обсъдена е и възможността за установяване на нова фериботна линия в Черно море. Постигната е и договорка за продължаване на сътрудничеството в областта на животновъдството, растениевъдството, аквакултурите и други.", "date": "2019.09.17", "title": "Участието на \"Росатом\" в бъдещ проект за АЕЦ \"Белене\" е важно, реши българско-руска комисия"}
{"url": "https://www.dnevnik.bg/sviat/2019/09/17/3964570_gjurultiia_zlato_i_izcepki_-_turskite_svatbi_v/", "text": "                         \"Когато турските сватби ескалират\", \"Стрелба на турска сватба\", \"Бурните сватби се превръщат в проблем\", \"Защо полицията не забрани сватбената пукотевица?\" - това само няколко заглавия от германски вестници през последните седмици. Повод за тази тревога дават зачестилите инциденти, свързани с турски сватби в Германия. Само в края на миналата седмица полицията беше принудена на три пъти да се намесва заради празнични стрелби (отчасти много интензивни) по време на сватби, съобщава вестник \"Ди Велт\". \"Не толерираме присвояването на улици или цели квартали\" Според списание \"Шпигел\" анадолските сватби постепенно се превръщат едва ли не в политически проблем. Списанието припомня, че турските сватбари често пъти образуват големи автомобилни кавалкади, които блокират цялото движение по улици и дори по магистрали. Някои особено сърцати сватбари изпълняват с автомобилите си истински номера на пътя, а това не само пречи на движението, но и създава сериозна опасност. \"Шпигел\" дава пример с един автомобилен \"джигит\", който с открития си \"Мустанг\" въртял с пушещи гуми осморки по асфалта на магистрала №3, докато другите сватбари блокирали движението. През последните седмици полицията трябваше да се намесва по сигнали на граждани в градовете Кил, Хамбург, Мьорс и Лудвигсбург. Хората се оплаквали, че сватбарите гърмят със сигнални оръжия и пречат на движението. \"Шпигел\" припомня, че наскоро сватбена кавалкада блокира един от най-важните мостове над Рейн в Кьолн, за да могат младоженците и техните гости да си направят снимки на съответния живописен фон. А на магистрала 45 край Хаген сватбарската кавалкада с включени мигачи и натиснати клаксони принудила всички други участници в движението да карат с 30 километра в час. \"Само от април насам полицията в Северен Рейн-Вестфалия се е намесвала 278 пъти на сватбени тържества, които прекрачват границата на допустимото. Преброени са 119 сватбарски автомобилни шествия, в 32 случая е имало стрелба със сигнални пистолети, а в 30 случая е била използвана пиротехника. В специален план за действие на вътрешното министерство се казва, че полицията не толерира \"присвояването на улици или цели квартали\". В бъдеще автомобилните кавалкади при нужда ще бъдат контролирани дори с хеликоптери\", пише \"Шпигел\". Впрочем много сватбари прекаляват не само на турските сватби. Автомобилни кавалкади, фойерверки и масови фотоинсценировки край популярни пейзажи можете да видите и на руски, албански или ливански сватби в Германия. Но сватбарите от турски произход сякаш най-силно се набиват на очи. Защо? Как се прави турска сватба Отговор на този въпрос търси турската журналистка Алев Доган, която на страниците на вестниците \"Генерал Анцайгер\" и \"Райнише пост\" предлага едно много интересно описание на турската сватба. Авторката обяснява, че турската сватба по много белези напомня на типичната европейска венчавка: булчинска рокля и воал, шаферки, официални костюми. В същото време обаче тя е и подмолно надцакване между двете семейства: кой ще даде повече, кой ще надмине другите по щедрост и любезност, кой ще направи най-силно впечатление. Защото турската сватба свързва не само младоженците, но и целите им фамилии - а това си е истинско минно поле, пише Алев Доган. По-нататък журналистката разказва за традиционните церемонии, на които е подложена булката в навечерието на сватбата, както и за жестовете, които се очакват от младоженеца. Той трябва например да \"почерпи\" бъдещата си тъща, сестрите, братовчедките и приятелките на булката с посещение в салон за красота. В самия ден на сватбата заедно с верни другари, всички качени на скъпи автомобили, женихът взима булката от дома ѝ, като трябва да плати нещо като входна такса, достигаща до 500 евро. Всичко това се случва с музикален съпровод от тъпан и зурни. За разлика от германските сватби, където има маса за подаръци, на турската сватба булката се кичи с гердани от пари и злато, пише Алев Доган. В края на церемонията булката като нищо може да се окаже накичена с банкноти и благородни метали за 20 хил. евро, научаваме от статията. Всичко това изглежда отчасти архаично и кичозно, но е в реда нещата. Проблемите започват, когато се стигне до нарушаване на обществения ред: стрелби и неразрешени фойерверки, блокиране на движението, опасни маневри по пътя. Министерството на вътрешните работи на провинция Северен Рейн-Вестфалия вече е издало специална брошура, където са посочени и мерките, които се взимат в такива случаи - чак до конфискация на автомобили и присъди лишаване от свобода. \"Шпигел\" пише, че депутатите в провинциалния парламент подкрепяли строгите санкции. \"Повечето турски сватби преминават съвсем миролюбиво\" \"Спор няма, че полицията трябва да възпира онези, които блокират цялата магистрала само за да заснемат за \"Ютюб\" някое смайващо видео. Или пък когато плашат минувачите с огнестрелно оръжие. Но дали сватбарите наистина се държат толкова диво, че да създават и опасност?\" - пита списанието и цитира ръководителя на Центъра за турски изследвания в Есен Хаджи-Халил Узлуджан. Той апелира да се проявява повече търпимост и обяснява, че изцепките на сватбарите не са нито провокация срещу германското общество, нито някаква демонстрация на сила: \"Онези, които по такъв начин дават воля на радостта си, не го вършат непременно, за да навредят на другите\", обяснява той и припомня, че повечето турски сватби преминават съвсем миролюбиво.", "date": "2019.09.17", "title": "Гюрултия, злато и изцепки - турските сватби в Германия"}
{"url": "https://www.dnevnik.bg/sport/2019/09/17/3963512_edna_pica_do_stadiona_molia_kak_psj_promenia_igrata_s/", "text": "ПСЖ е най-успешният футболен клуб във Франция в последните години, което позволява на парижани да взимат не само най-добрите играчи, но и да привличат най-много спонсори. Последният партньор на клуба е компанията Deliveroo, която е за доставка на храна. Договорът между двете страни беше подписан наскоро, а парижани обявиха, че е дългогодишен. Компанията се стреми да разшири влиянието си във Франция и затова подписва с най-големия футболен клуб в страната. Deliveroo ще разположи своето лого на стадион \"Парк де Пренс\", а като част от сделката феновете на  ПСЖ  ще могат да си поръчат храна директно на мястото си по време на мач. \"Това е първи по рода си договор и мисля, че ще бъде страхотна възможност не само за нашата компания, но и феновете на ПСЖ ще останат доволни\", каза Уил Шу, който е основател и изпълнителен директор на компанията. През лятото ПСЖ подписа други два големи договора, които гарантираха финансовата стабилност на парижани.  Партньорството с \"Найки\" беше удължено до 2032 г.  срещу 75 милиона евро годишно. Освен това клубът смени основния си спонсор и след 13 години с авиопревозвача Emirates подписа с веригата хотели Accor.", "date": "2019.09.17", "title": "Една пица до стадиона, моля: как ПСЖ променя играта с нов спонсорски договор"}
{"url": "https://www.dnevnik.bg/politika/2019/09/17/3964615_opoziciiata_v_bsp_iska_nov_plenum_za_kandidatite_za/", "text": "Вътрешнопартийната опозиция в БСП събира подписи за свикване на извънредно заседание на Националния съвет на партията заради решението от неделя за кандидата за кмет и водач на листата с кандидати за общински съветници във Варна. След скандали на закрито заседание в неделя широкото ръководство на социалистическата партия определи  депутата проф. Анелия Клисарова за кандидат-кмет и водач на листата във Варна . Предложението на варненската организация бе за подкрепа на кандидатурата на лидера на партия \"Възраждане\" Костадин Костадинов за кмет, а водач на листата да бъде местният партиен председател Борислав Гуцанов, политическото доверие в когото \"Позитано\" 20 свали в началото на лятото. Според вътрешнопартийната опозиция Националният съвет има право да промени кандидата за кмет на дадена местна организация, но не и да се меси кой ще бъде водачът на листата с кандидати за общински съветници. По информация на Борислав Гуцанов, цитирана от \"Дарик\", към понеделник вечерта са събрани 58 от общо 63 необходими подписа за извънреден пленум. Искането е той да бъде насрочен за неделя, а според депутати подписите ще бъдат събрани и ръководството не може да откаже да свика заседание. Последният срок за регистрация на кандидатите в общинските избирателни комисии е 24 септември.", "date": "2019.09.17", "title": "Опозицията в БСП иска нов пленум за кандидатите за местната власт във Варна"}
{"url": "https://www.dnevnik.bg/sviat/2019/09/17/3964448_orujieto_na_sasht_e_zaredeno_i_gotovo_za_strelba_no_po/", "text": "Президентът на САЩ Доналд Тръмп обмисля ответни мерки след нападението срещу саудитски петролни съоръжения. Той обаче има само няколко варианта за действие и още по-малко съюзници. Независимо дали са извършени от бунтовниците хуси в Йемен, шиитските бунтовници в Ирак или от самия Иран, нападенията с дронове срещу саудитски петролни съоръжения рано в събота представляват остра провокация срещу Съединените щати. И в този опасен момент президентът Тръмп разполага само с няколко варианта, с малцина съюзници, намален екип по националната сигурност и с малък рейтинг на доверие. За момента остана неясно защо Иран или някое от неговите протежета очевидно се е стремял към толкова голяма ескалация на регионалното напрежение в този момент. Имаше някакви спекулации, че хардлайнерите в Иран може да се опитват Хасан Рохани. Който и да е бил непосредственият причинител, атаката срещу основен енергиен източник в глобален мащаб е най-опасният развой на нещата, откакто миналата година Тръмп се отрече от ядреното споразумение с Иран от 2015 г. и започна да възстановява икономическите санкции срещу Иран. Въпреки че мишената беше Саудитска Арабия, ръкавицата беше хвърлена в краката на Тръмп и непосредственият въпрос беше как ще отговори той. До нападението президентът на САЩ изглеждаше заинтригуван от възможността да се срещне с Рохани на Общото събрание на ООН - този вид срещи на четири очи с противник като севернокорееца Ким Чен-ун предизвикват обилното медийно внимание, което носи удоволствие на Тръмп. Тръмп запази мълчание през по-голямата част от уикенда след атаката, а отговорът му в неделя вечерта беше забележителен туит, че оръжието на Съединените щати \"е заредено и готово за стрелба\", но че той изчаквал да разбере от Саудитска Арабия как да постъпи. Междувременно държавният секретар на САЩ Майк Помпейо сочеше обвинително с пръст направо към Иран заради \"безпрецедентното нападение срещу световните енергийни доставки\", а Техеран отричаше неговите \"непонятни и безсмислени\" обвинения. Това че Тръмп ще обуслови отговора си според предпочитанията на саудитския престолонаследник Мохамед бин Салман - същият властелин, който въвлече кралството си и САЩ в изключително разрушителната гражданска война в Йемен и нареди убийството и разчленяването на журналист дисидент - е доста тревожно, когато на карта са поставени възможността за избухване на война и световните доставки на петрол. Президентът обаче си остави само няколко други заслужаващи доверие съветници. Той редовно отхвърляше докладите на разузнавателните служби; уволни третия си съветник по националната сигурност Джон Болтън и още не е назначил нов; министърът на отбраната Марк Еспър е на поста само от месец; - макар че някои, включително Великобритания и Германия, осъдиха съботните нападения; изчерпа почти всички възможности за допълнителен финансов натиск върху Иран; а подкрепата му за саудитската война с бомбардировки в Йемен беше критикувана дори от конгресмени републиканци. Когато трябва да реши сам как да действа, Тръмп обикновено предпочита да избягва конфликт. След като през юни Иран свали американски дрон, той отхвърли доводите на Болтън за ответен военен удар. В понеделник изрази същата неохота, посочвайки, че дипломацията \"никога не е изчерпана до последните 12 секунди\". Това е разумно и Тръмп трябва наистина да проучи всяка възможност за дипломатическа развръзка, преди да заповяда военни действия или да остави Саудитска Арабия да реагира. САЩ в момента са изправени пред сериозна криза, за която нямаше друга действителна причина освен непреодолимото желание на Тръмп да заличи наследството на президента Барак Обама, изоставяйки ядрената сделка, която има широка международна подкрепа. Оттеглянето не беше придружено от нова стратегия с изключение на \"работа с нашите съюзници\", сведени главно до Саудитска Арабия и Израел, и надежда, че иранското правителство ще бъде тласнато към нова сделка под натиска на възобновените санкции. В същото време Тръмп устоя на натиска на Конгреса да прекрати напълно американската подкрепа за катастрофалната саудитска кампания в Йемен. Окончателният резултат е, че Иран сега очевидно увеличи залога, предизвиквайки Белия дом с нагла атака срещу съюзник, който е един от най-важните световни производители на петрол. Дойде моментът Тръмп да се консултира с Конгреса, с водещи индустриални държави, които зависят от близкоизточния петрол, и с военните и разузнавателните анализатори извън вътрешния си кръг. /БТА", "date": "2019.09.17", "title": "Оръжието на САЩ е \"заредено и готово\" за стрелба, но по какво"}
{"url": "https://www.dnevnik.bg/gradska_sreda/2019/09/17/3964616_irina_savina_shte_zamesti_fandukova_kato_vremenen_kmet/", "text": "Сегашният заместник-кмет на Столичната община Ирина Савина бе избрана за временен кмет на мястото на Йорданка Фандъкова от Столичния общински съвет. Днешният избор се отнася за кметуването в 7-дневния срок от 20 октомври до деня на изборите. Това постановява чл. 42, ал. 8 на Закона за местното самоуправление и местната администрация. Фандъкова трябва да излезе в отпуск веднага след като се регистрира като кандидат за кмет на предстоящите местните избори. Тя още не го е направила. За този период Фандъкова също посочи Савина като свой заместник през времето на предизборната кампания. Ирина Савина ръководи направление \"Иновации и строителство\" на общината от 2009 г., когато започва работа заедно с Йорданка Фандъкова. \" С г-жа Савина сме заедно тук от първия ден като заместник-кмет. Тя е опитен колега и се надявам да координира процесите и да поеме основните предизвикателства в града през този период\", мотивира избора си кметът.", "date": "2019.09.17", "title": "Ирина Савина ще замести Фандъкова като временен кмет на София"}
{"url": "https://www.dnevnik.bg/bulgaria/2019/09/17/3964620_geshev_atakite_sreshtu_men_sa_zaradi_zasegnati/", "text": "Комисията по професионална етика към Висшия съдебен съвет (ВСС) се произнесе единодушно, също както и  Комисията по атестирането и конкурсите  – единственият кандидат за главен прокурор Иван Гешев притежава нужната подготовка, квалификация, мотивация, не се поддава на натиск и е подходящ за поста, за който е  номиниран единодушно . Освен това няма съмнения да е накърнил общественото доверие и престижа на съдебната власт, а в работата си винаги се е ръководил от закона и вътрешното си убеждение. Гешев умее да пази служебна тайна и дискретност, демонстрира уважение и не допуска прояви на дискриминация. Притежава качества на ръководител, умее да изслушва и да възприема различни гледни точки. Обективен е, не се е възползвал от служебното си положение, не е установено да е поставен в зависимост и се ползва в безупречна репутация в прокуратурата. Демонстрира лоялност и отдаденост на съдебната власт и по-точно на прокуратурата. Гешев е пример за морал и почтеност, се казва в доклада, изготвен от комисията. Кандидатът за главен прокурор притежава нужната специфична квалификация и подготовка, а освен това се стреми към усъвършенстване, като участва в обучения и семинари. Комисията отчете и сигнали срещу Гешев, като например  отвореното писмо от 11 адвокати , които поискаха да бъде оттеглена номинацията му заради изявленията му, че не е привърженик на  разделението на властите . Гешев отново присъства на процедурата, но този път към него имаше въпроси, а единият от тях бе свързан именно с това изявление. Той обясни, че изречението било извадено от контекста на интервю пред БНТ, а това по думите му било очаквано и съзнателно. \"Каквото и да бях казал в това интервю, нещо щеше да бъде извадено по същия начин\", смята Гешев. Той обясни, че има много решения на Конституционния съд, в които се говори за сътрудничество, координация и взаимодействие между властите. \"Да градим мостове, не стени\", обобщи Гешев виждането си. Комисията обяви, че е приела, че няма нарушение на етичните норми и правила, след като е изгледала интервюто. От комисията поискаха да чуят и мнението на Гешев за зачестилите сигнали и медийни публикации срещу него. Кандидатът за главен прокурор отново отговори, че не е изненадан, тъй като е очаквал атаки още с обявяването на кандидатурата му. Според него това е начин да се компрометира както самият той, така и цялата процедура. После препоръча на хората, които се интересуват, да прочетат изследване на Институт \"Отворено общество\", според което в България процедурата по избор на главен прокурор е една от най-прозрачните в Европейския съюз. Според него зачестилите атаки могат да се обяснят с работата на прокуратурата през последните години и това, че са засегнати икономически, политически и криминални интереси. \"Не се притеснявам от каквито и да било сигнали. Нямам причина да се притеснявам. Никой не ме е карал да участвам в тази процедура, нито да работя това. Това е част от прокурорската работата и не се случва само спрямо мен, просто интензитетът е по-голям. Всеки, който е бил прокурор или следовател, знае, че това е ежедневие\", заяви Гешев. Докладът очаквано бе приет единодушно, а на 9 октомври ще бъде разглеждан и от прокурорската колегия на ВСС. На излизане Иван Гешев не пожела да отговаря на журналистически въпроси.", "date": "2019.09.17", "title": "Гешев: Атаките срещу мен са заради засегнати интереси, но не се притеснявам"}
{"url": "https://www.dnevnik.bg/sviat/2019/09/17/3964573_epul_nakazaniiata_na_brjuksel_protivorechat_na/", "text": "Американският технологичен гигант \"Епъл\" (Apple) оспори днес пред европейското правосъдие решението на Брюксел, с което се настоява компанията да върне на Ирландия  13 милиарда евро , получени като данъчни облекчения. \"Епъл\" нарече наказанието \"предизвикателство към действителността и здравия разум\". \"Дали Епъл е създал и разработил \" Айфон\" в Ирландия ? \"Айпада\" или \"Айпода\"? Не. Отговорът е написан на всеки продукт на \"Епъл\": \"Създаден от \"Епъл\" в Калифорния\",\" заяви Даниел Биърд, представител на \"Епъл\" пред европейските съдии. По думите му именно в САЩ групата инвестира в изследвания и разработки и създава богатството, което трябва да бъде облагано според международните данъчни правила. Не там, където продава - в ЕС, каквото и да казва Брюксел.\" Той отхвърли критиките срещу ставката от 0.005%, платена от \"Епъл\" в Ирландия през 2014 г., с думите, че регулаторът просто \"иска да се появи в заглавията, като цитира малки числа\". Демонстрацията на \"Епъл\" е неадекватна, отвърна Ричард Лайъл, представител на европейската изпълнителна власт. Той посочи, че Ирландия просто е приела метода за изчисление на данъците, предложен от \"Епъл\", което само по себе си е специално отношение към компанията. Той отрече освен това да има каквото и да било непоследователност в разследването на Европейската комисия. Много журналисти присъстват на изслушването по делото в  Съда на ЕС в Люксембург , което започна днес и трябва да продължи и утре. \"Епъл\" оспорва решението на Европейската комисия, задължила компанията да изплати на Ирландия 13 милиарда евро компенсации за неоправдани данъчни облаги. През август 2016 г. Брюксел реши, че данъчни постановления на Ирландия през 1991 и 2007 година изкуствено са занижили данъчното бреме на \"Епъл\" за над две десетилетия, което е равносилно на държавна помощ. Дъблин също оспорва това решение. Решението на съда се очаква в идните месеци. То може да бъде обжалвано и окончателният край на делото може да отнеме няколко години.", "date": "2019.09.17", "title": "\"Епъл\": Наказанията на Брюксел противоречат на здравия разум"}
{"url": "https://www.dnevnik.bg/sport/2019/09/17/3964625_bfs_nakaza_cska_s_10_hil_leva_zaradi_nepravosposoben/", "text": "ЦСКА отнесе солена глоба от Дисциплинарната комисия към Българския футболен съюз. Червените трябва да платят 10 хиляди лева, тъй като Милош Крушчич, който беше начело на тима в мача срещу \"Ботев\" (Пловдив) в събота, е бил \"без правоспособност да ръководи отбор\". Асистентът на Люпко Петрович е глобен отделно с 1000 лева. Сърбинът не води ЦСКА в мача заради изгонването си в края на двубоя срещу \"Левски\", което му донесе един мач наказание и санкция на стойност 2000 лева. Администраторът на ЦСКА Димитър Вутов също е глобен след двубоя в Пловдив. Той ще трябва да плати 1000 лева \"за използване на електронно устройство\". В началото на септември  Дисциплинарната комисия наложи глоби на обща стойност 20 400 лева след дербитата в София и Пловдив . Тогава ЦСКА отнесе 6000 лева санкция.", "date": "2019.09.17", "title": "БФС глоби ЦСКА с 10 хил. лева заради неправоспособен треньор"}
{"url": "https://www.dnevnik.bg/sviat/2019/09/17/3964629_mateo_renci_shte_se_otcepi_ot_partiiata_si_no_niama_da/", "text": "Бившият италиански премиер Матео Ренци обяви, че напуска левоцентристката Демократическа партия, която е част от току-що създадената нова управляваща коалиция, и че планира да създаде нова центристка политическа сила, предадоха агенциите \"Ройтерс\" и ДПА. Той обаче веднага добави, че няма да отслаби правителството начело с премиера  Джузепе Конте . Парламентарните групи на новата партия, която още няма название, ще бъдат създадени в двете камари на парламента още тази седмица, каза Ренци в интервю за вестник \"Ла Република\", публикувано днес. Според него в новата партия ще го последват около 30 депутати, включително и министърът на земеделието Тереза Беланова. Ренци обаче веднага побърза да уточни, че всички те ще останат лоялни към правителството, съставено от  Демократическата партия (ДП) и Движение \"Пет звезди\" , и ще гарантират запазването на управляващото мнозинство. Бившият италиански премиер бе един от архитектите на създаването на новата управляваща коалиция, която успя да изолира крайнодясната националистическа партия \"Лига\" на доскорошния вътрешен министър  Матео Салвини. По този начин бе избягнато произвеждането на предсрочни избори, които можеше да засилят позициите на \"Лига\". \"Макар че новият ход на Ренци вероятно няма да свали правителството в краткосрочен план, негова непосредствена последица е, че ще бъде усложнено политическото функциониране на правителството, което ще трябва да се съобразява с исканията на още една политическа партия, за да се задържи на власт\", каза политическият анализатор Волфанго Пиколи, цитиран от ДПА. Ренци оглавяваше левоцентристко правителство на Италия от 2014 до 2016 г., а сега е сенатор от ДП. Той остава разделяща политическа фигура, чиято нова партия може да привлече не повече от 5 процента от гласовете на избори, заяви социологът Антонио Ното, цитиран от ДПА. Самият Ренци каза, че неговото ново политическо обединение няма да участва в никакви избори до 2023 г., когато трябва да се състоят редовните парламентарни избори. Той изрази мнение, че сега ДП няма ясна визия за бъдещето. / БТА", "date": "2019.09.17", "title": "Матео Ренци ще се отцепи от партията си, но няма да пречи на правителството"}
{"url": "https://www.dnevnik.bg/evropa/2019/09/17/3964319_upravliavashtite_v_polsha_iskat_da_razreshat_aresti_na/", "text": "Управляващата в Полша партия \"Право и справедливост\" (ПиС) обяви предизборната си програма, според която вече няма да има имунитет за съдии и прокурори, а депутати ще може да бъдат задържани по искане на главния прокурор, съобщи EurActiv - Полша. Програмата, обявена на сайта на ПиС  преди парламентарните избори на 13 октомври , е озаглавена \"Полски модел за социална държава\". Сред спорните точки в нея е възможността депутати да бъдат арестувани по молба на главния прокурор (в Полша това е министърът на правосъдието). Друг противоречив момент е регулирането на професията журналист. Промяна на правилата Според програмата, след като получи мнозинство за мандата през 2019-2023 г., ПиС ще внесе предложение за промяна на съдържанието на чл. 105 и на параграф 5 от полската конституция, така че депутат или сенатор да може да носи наказателна отговорност, да бъде задържан или арестуван с решение, взето по молба на главния прокурор, отнесена до Върховния съд. В момента депутатите не може да бъдат арестувани, освен ако Сеймът (долната камара на полския парламент) не даде съгласие. Според конституцията \"от деня на обявяването на изборните резултати до деня, в който мандатът им свършва, депутатите не могат да носят наказателна отговорност без съгласието на Сейма\". Имунитет Изключение е ситуацията, в която даден депутат е хванат в нарушение или задържането му е необходимо за гладкото протичане на разследването, но дори и в този случай според конституцията \"за задържането трябва да бъде съобщено веднага на председателя на Сейма, който може да нареди незабавното освобождаване на задържания\". ПиС обяви и планове да иска от Сейма вдигане на имунитета на съдии и прокурори с уговорката, че решението за започване на наказателно производство в случай със съдия или прокурор ще се взима всеки път от главния прокурор и с временна заповед за арест, издадена от Върховния съд. Журналистите ПиС иска освен това да прокара специален закон за журналистите. \"Предвид отговорността и специалното доверие в журналистическата професия ще трябва да се създаде напълно отделен закон, регулиращ статута на професията. Той ще въведе решения, подобни на тези за други професии с обществено доверие, например адвокати и лекари.\" \"Основната цел на промяната трябва да е създаването на самоуправление, което да отговаря за етичните и професионалните стандарти.\" Според последните социологически проучвания ПиС води с 45% пред  опозиционната Европейска коалиция , въпреки че имиджът й  бе опетнен  от местни политически скандали и продължаващите спорове с Брюксел за върховенството на закона. По-рано този месец партията обеща годишни бонуси за пенсионерите и  почти двойно по-голяма минимална заплата . Освен това прокара  закон за намаляване на данъците  за младите хора под 26 години. И управляващите, и опозицията са обвинявани, че дават прекалено щедри обещания в предизборните си програми, а наблюдатели задават въпроса как всеки лагер възнамерява да финансира обещанията си.", "date": "2019.09.17", "title": "Управляващите в Полша искат да улеснят арести на депутати и съдии"}
{"url": "https://www.dnevnik.bg/sport/2019/09/17/3964633_boriana_kalein_zapisa_dve_peti_mesta_na_svetovnoto_po/", "text": "Боряна Калейн записа две пети места на топка и обръч в първите два финала на световното първенство по художествена гимнастика. На шампионата в Баку българската представителка се класира сред най-добрите осем и игра два финала в първия ден, но остана без медал. Във финала на обръч Калейн получи оценка т 21.400. Тя остана само на 0.050 от четвъртото място на Никол Зелихман от Израел. Българският щаб подаде контестация, която не беше уважена. Титлата отиде в Екатерина Селезньова от Русия, която завърши Линой Ашрам и Дина Аверина. В композицията си с топка Калейн допусна две грешки, които доведоха до оценка от 22.100. Калкулациите показват, че без двете неточности тя щеше можеше да вземе бронзовото отличие, което отиде в Линой Ашрам. Златото и среброто спечелиха сестрите от Русия Дина и Арина Аверина. Във финалите на обръч и топка не взе участие Катрин Тасева, която не се нареди сред най-добрите осем. В сряда са квалификациите на другите два уреда бухалки и лента.", "date": "2019.09.17", "title": "Боряна Калейн записа две пети места на световното по художествена гимнастика"}
{"url": "https://www.dnevnik.bg/video/deniat_s_veselin_dremdjiev/2019/09/17/3964618_tatiana_doncheva_borisov_upravliava_po_srednovekoven/", "text": "Премиерът Бойко Борисов управлява по средновековен образец, а не чрез дейността на съответните институции. Това обяви в предаването \"Денят с Веселин Дремджиев\" по TV+ и TV1 лидерът на \"Движение 21\" Татяна Дончева. Тя говори за хората, които \"държат\" премиера Бойко Борисов, за равнището на некадърност в държавната администрация, за кризата в БСП, осветена във Варна, за опасностите от руското заселване на Черноморието, Повече - във видеото.", "date": "2019.09.17", "title": "Татяна Дончева: Борисов управлява по средновековен образец"}
{"url": "https://www.dnevnik.bg/photos/2019/09/17/3964484_fotogaleriia_svetovnite_snimki_na_denia_-_17_septemvri/", "text": "Мъж носи автомат играчка по време на стачка в знак на протест срещу правителството в Порт-о-Пренс, Хаити.", "date": "2019.09.17", "title": "Фотогалерия: Световните снимки на деня - 17 септември 2019 г."}
{"url": "https://www.dnevnik.bg/video/2019/09/17/3964652_video_3d_maping_po_sluchai_denia_na_sofiia/", "text": "Денят на София бе отбелязан днес с различни събития. Денят завърши с концерт на площад \"Батенберг\" и 3D мапинг шоу - \"София градски вибрации - 140 удара в минута\". Кадри от него вижте във видеото.", "date": "2019.09.17", "title": "Видео: 3D мапинг шоуто в Деня на София"}
{"url": "https://www.dnevnik.bg/sport/2019/09/17/3964659_voleibolistite_gledat_kum_eliminaciite_sled_nova/", "text": "Мъжкият национален отбор на България завърши със загуба участието си в групите на европейското първенство по волейбол. Тимът на Силвано Пранди допусна поражение с 1:3 (25:22, 23:25, 21:25, 17:25) от Италия. С три победи и две загуби българите завършват на трето място в група А. В осминафиналите националите ще се изправят срещу втория от група С, където засега се намира домакинът в тази част на схемата Словения. Евентуален съперник в четвъртфиналите ще бъде Русия. Най-резултатен в мача стана Цветан Соколов с 22 точки. Иван Зайцев и Османи Хуанторена очаквано поведоха италианците, като двамата се отчетоха съответно с 21 и 20 точки. Българите започнаха силно двубоя, като националите бяха безупречни в атака и на блокада. Началният устрем даде преднина на тима на Пранди с 10:4. Италианците опитаха да влязат в ритъм предимно с игра през центъра. Те постепенно намалиха разликата и се доближиха до българите при 16:17. Соколов се нагърби в решителните моменти и националите измъкнаха гейма в своя полза.      Втората част вървеше точка за точка. Атаката на българите отново преминаваше предимно през Соколов, докато италианците заиграха по-смело. Грешки в организацията на българите и вдъхновена игра на Иван Зайцев доведоха до изравняване на резултата в геймовете. Третата част протичаше равностойно, като националите успяха да наваксат изоставане от две точки и поведоха с 15:14. Впоследствие играта на българите се срина и тимът записа едва шест точки до края на гейма. В този момент Симоне Джианели беше водещата фигура за Италия. Разпределителят изненадваше българите с подаванията си, което даваше предимство на италианските нападатели. Играта на националите тотално рухна, като смените на Пранди не доведоха до положителна промяна.", "date": "2019.09.17", "title": "Волейболистите гледат към елиминациите след нова загуба на европейското"}
{"url": "https://www.dnevnik.bg/sviat/2019/09/17/3964687_netaniahu_zagubi_no_ganc_ne_specheli_-_supernikut_na/", "text": "Трудни седмици предстоят на израелския премиер Бенямин Нетаняху - битката за оцеляването му ще продължи с дни или седмици според първите данни от екзит пол след днешните избори за кнесет. Вторият парламентарен вот за последните пет месеца  вероятно ще завърши с много малка разлика между партията на Нетаняху, дясната \"Ликуд\", и \"Синьо и бяло\" на основния противник, бившия началник на генералния щаб на армията Бени Ганц. Повече за него  четете тук . \"Синьо и бяло\" може да получи повече места - 32-34, при очаквани 31-33 за Нетаняху. Нито една от партиите обаче няма да има сама мнозинство в парламента със 120 места. Те ще трябва да разчитат на множество по-малки партии и сред тях ще е \"Израел - наш дом\" на бившия министър на отбраната  Авигдор Либерман , която вместо пет ще има осем до десет места, ако данните на \"Канал 12\" и \"Канал 13\" се потвърдят. Според \"Джерузалем пост\" само едно от проучванията на големите телевизии дава на Нетаняху и Ганц равен брой места в парламента, но нито равенството, нито малката дистанция биха им гарантирали успех при съставяне на работещо мнозинство.      Ситуацията може да напомня за април, когато дясноцентристкият блок на Нетаняху (\"Ликуд\" и други по-малки партии) взе 54 места, а лявоцентристкият около Ганц (който го нарича \"центристко светско правителство\") 58. И тогава Ганц имаше две места преднина, но нито той, нито Нетаняху успяха да осигурят мнозинството от 61 депутати, което им бе необходимо, и се стигна до днешните избори. \"Нетаняху загуби, но Ганц не спечели,\" заключи, цитиран от \"Ройтерс\", Уди Сегал, изветен израелски телевизионен водещ.      След изборите Либерман поиска правителство на националното единство, което да включва и неговата \"Израел - наш дом\", и \"Ликуд\", и \"Синьо и бяло\". В изявлението си той не уточни дали има предвид участие на Нетаняху в такова правителство - някои анализатори допускат, че той може да се съпротивлява срещу подобна стъпка и може да се наложи \"Ликуд\" да се раздели с него, ако няма друга възможност за правителство. Според \"Джерузалем пост\" остава отворен въпросът дали враждата на Нетаняху с Либерман от последните месеци не е заплаха за кариерата на премиера, въпреки че депутат от \"Израел - наш дом\", с когото вестникът разговаря, отрича да е така. Кабинет на единството на Либерман освен това не би включвал ултраортодоксални и религиозни партии - според него то трябва да е \"национално, либерално, широко\".", "date": "2019.09.17", "title": "\"Нетаняху загуби, но Ганц не спечели\" - съперникът на премиера води на изборите в Израел"}
{"url": "https://www.dnevnik.bg/sport/2019/09/17/3964689_tiineidjur_otkradna_shouto_v_shampionskata_liga_s/", "text": "На 19 години и 58 дни Ерлинг Браут Холанд се превърна в големия герой на вечерта в Шампионската лига. Норвежкият нападател вкара три гола за едно полувреме в дебюта си в турнира при победата на \"Залцбург\" с 6:2 срещу \"Генк\". В друг мач шампионът \"Ливърпул\" започна защитата на титлата си със загуба. Червените допуснаха поражение с 0:2 при гостуването си на \"Наполи\", като късни голове за неаполитанците вкараха Дрис Мертенс от дузпа и Фернандо Йоренте. Холанд е третият най-млад футболист с хеттрик в Шампионската лига след Раул и Уейн Рууни. Норвежецът вече има четири мача с по три или повече гола през сезона, като това е втори пореден за него. Нападателят впечатли в края на май с девет попадения в един мач  за националния си отбор при разгрома над Хондурас с 12:0 на световното за младежи до 20 години. Фалстарт за шампиона Шампионът \"Ливърпул\" започна със фалстарт новия сезон в Шампионската лига. За втора поредна година тимът на Юрген Клоп губи гостуването си на \"Наполи\".      В отсъствието на Алисон вторият вратар на \"Ливърпул\" Адриан направи своя дебют за отбора в Шампионската лига. Той се отчете с добра намеса в началото, когато спаси удари на Фабиан Руис, а след добавката гол на Ирвинг Лосано беше отменен заради засада. Двата отбора опитваха да стигнат до добри положения, но отличните действия в защита спираха набезите на бързите играчи на терена. В края на първата част \"Ливърпул\" застраши вратата на съперника. Роберто Фирмино стреля с глава след центриране от корнер, като хвана неподготвен вратаря, но топката излезе в аут.      \"Наполи\" влезе по-силно във втората част. Мертенс се озова сам срещу Адриан, който спаси отбора си със страхотна намеса. В 54-ата минута домакините поискаха дузпа за игра с ръка на Трент Александър-Арнолд, но исканията не бяха уважени. В последвалата контраатака \"Ливърпул\" имаше числено превъзходство, но червените не успяха да извлекат максимума от ситуацията. Десет минути по-късно Мохамед Салах се възползва от комично изчистване на Костас Манолас. Егиттянинът отправи мощен удар, но вратарят на \"Наполи\" Алекс Мерет спаси.      В 82-ата минута \"Наполи\" излезе напред след точно изпълнена дузпа на Мертенс. Домакините получиха правото да я изпълнят за нарушение на Анди Робъртсън срещу Хосе Кайехон. В добавеното време резервата Йоренте удвои преднината на \"Наполи\". Нападателят се възползва от грешка на Върджил ван Дайк, който се опита да върне топката към вратаря Адриан.      В друг вълнуващ двубой \"Борусия\" (Дортмунд) и \"Барселона\" завършиха 0:0. Мачът беляза завръщането на звездата на каталунците Лионел Меси в игра след контузия. \"Борусия\" имаше превъзходство, а вратарят вратарят на \"Барселона\" Марк Андре Тер Щеген спаси дузпа, изпълнена от капитана на жълто-черните Марко Ройс през второто полувреме.", "date": "2019.09.17", "title": "Тийнейджър открадна шоуто в Шампионската лига с хеттрик за едно полувреме"}
