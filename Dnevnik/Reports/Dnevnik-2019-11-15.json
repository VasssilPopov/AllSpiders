{"url": "https://www.dnevnik.bg/evropa/zemedelie/2019/11/15/3992653_nad_31_hil_dushi_sa_poluchili_po_300_lv_za/", "text": "Обявената през лятото сума от 300 лв. за дезинфекция на дворовете, която можеше да бъде получена от всички стопани, които доброволно са заколили прасетата си заради разпространението на африканска чума по свинете в страната, е изплатена на 31 466 кандидати. Това стана ясно по време на петъчния парламентарен контрол в парламента. Общото подпомагане е достигнало близо 9.44 млн. лв., стана ясно от думите на земеделския министър Десислава Танева. Средствата са осигурени от националния бюджет. Данните на земеделското министерство сочат, че одобрените заявления за подпомагането са от общо 182 общини. Те обхващат повече от 1700 населени места в страната. Други 622 заявления за подпомагането не са били одобрени. Изплащането на подпомагането за дезинфекция покрай чумата стана повод и за политически сблъсък по време на парламентарния контрол. От БСП съобщиха, че от всички региони в страната са идвали сигнали за нарушения при обезщетяването на стопанства и попитаха дали има лица, на които са изплащани сумите, без да са имали прасета. Депутатът Георги Гьоков от левицата припомни и репортаж на БТВ как чумата по свинете се е намесила в агитацията на кандидат-кметове в Сливенско с изплащане на подпомагане на хора, за които има съмнения, че въобще не са отглеждали животни, допълвайки, че е недопустимо използването на тези средства за купуване на политическо влияние. Десислава Танева обаче обяви, че подпомагането и прасетата нямат общо с изборите, както и че \"водещата телевизия, която се опитваше в изборния ден да направи внушение и манипулация, че тази дейност и мярка от лятото помага на някого да стане кмет, не ви спаси от съкрушителната загуба в община Сливен\". Изплащането на въпросните 300 лв. за нерегистрирани стопани, които доброволно са умъртвили животните си през лятото, е за дезинфекция на дворовете с цел да се намали рискът от разпространението на африканска чума. Контролът се извършва от ветеринарен лекар и кмета на населеното място. В момента се работи по законодателни промени, които трябва да въведат изисквания за биосигурността в различните видове стопанства в страната: лични дворове, малки ферми, големи производители. Очаква се да бъде въведено правило, че в личните стопанства могат да бъдат отглеждани до максимум 3 прасета вместо сега разрешените 5. ", "date": "2019.11.15", "title": "Над 31 хил. души са получили по 300 лв. за дезинфекция заради чумата по свинете"}
{"url": "https://www.dnevnik.bg/photos/2019/11/15/3992463_snimka_na_denia_kravite_koito_se_spasiha_ot_uragan_s/", "text": "Три крави, пометени от урагана \"Дориан\" в Северна Каролина през септември, изглежда, са плували осем километра от Сидър Айлънд до други острови, които са част от щата.  Те се смятаха за изчезнали по време на стихията, образувала \"миницунами\" в крайбрежните райони, но са открити в природен парк - отделно една от друга - в последните седмици. Според екипа на парка те имат късмет, че не са били отнесени в Атлантическия океан. Определено \"биха могли да споделят разтърсваща история\", казва говорител на парка.", "date": "2019.11.15", "title": "Снимка на деня: Кравите, които се спасиха от ураган с плуване"}
{"url": "https://www.dnevnik.bg/bulgaria/2019/11/15/3992705_poetut_nedialko_iordanov_se_oplaka_ot_tormoz_ot/", "text": "В дълъг текст в профила си в социалната мрежа \"Фейсбук\" поетът Недялко Йорданов се оплака от тормоз от прокуратурата във връзка с повдигнато срещу него обвинение. Той е обвиняем, с мярка \"подписка\" и забрана да напуска Бургас, съобщи прокуратурата, след като е блъснал с колата си пресичащ на кръстовище пешеходец. Пострадалият е бил със счупен крак. Наблюдаващият прокурор по случая е поискал повторна тройна съдебно-автотехническа експертиза. Истинската причина за обвинението обаче според Йорданов е работата на единия му син, Асен Йорданов, който е сред собствениците на сайта \"Биволъ\" и критик на прокуратурата, както и писмо, което бащата Недялко Йорданов е написал в негова защита. Недялко Йорданов разказва, че е закарва пострадалия човек в болница и веднага се обажда в полицията. Пострадалият няма никакви претенции към него. Инцидентът е станал на 25 март и тогава случаят е бил приключил в полицията, твърди Йорданов. Писмото в защита на сина си Асен Йорданов поетът написва на 16 август, а на 9 септември е привлечен като обвиняем. Прокуратурата отказва да се съобрази с пострадалия, който иска разследването да бъде прекратено. Недялко Йорданов пише, че той е бил притискан да подаде жалба и натискът идвал от най-висшите етажи на прокуратурата. Другият син на поета - Недялко Недялков, е собственик на агенция ПИК и е сред защитниците на прокуратурата, както и организатор на протести в подкрепа на единствения кандидат за главен прокурор Иван Гешев. СКЪПИ ПРИЯТЕЛИ, Днес няма да има стихотворение, защото ми се иска да споделя най-после нещо, което ми тежи от доста време, но упорито се опитвах да не мисля за него. Дано имате търпение да изчетете всичко това, което ще ви напиша. Не се обръщам директно към съответните органи, а така би трябвало, защото това засяга именно тях и главно Прокуратурата и Полицията в лицето на прокурорите Цацаров и Гешев, министърът на вътрешните работи Маринов и – вероятно– министър председателя Борисов. Но съм убеден, че те ще прочетат това. Случи се случайно на 26 март т.г. в 10.30 сутринта. Шофьор съм от 50 години, обиколил съм с колата си цяла България с моите рецитали, 30 години съм шофирал в гъсто населения център на София и нямам нито едно нарушение, да не говорим за пътнотранспортно произшествие. Бях с колата си в Бургас, отивах към гроба на баща ми – навършваха се 72 години от убийството му. Движех се по ул. \"Ген. Гурко\" към бул. \"Демокрация\" – и на кръстовището пред Трета поликлиника (не зная как се нарича сега) светна зеленият светофар за направо и наляво. Потеглих направо и после завих наляво, стигнах до пешеходната пътека, когато внезапно пред мен изневиделица сякаш изникна човек. Слава богу, имам светкавичен рефлекс и моментално натиснах спирачка. Човекът падна на земята и на главата си имаше кръв. Тогава не се уплаших, имах чувството, че гледам някакъв филм. Веднага го качих в колата и тръгнахме към Спешна помощ в Окръжна болница. По пътя той ме заговори, оказа се, че е 87 годишен, с бастун, чувстваше се съвиновен. Разказа ми, че е вдовец от доста време и има само един син, който се грижи за него, но иначе си живее самостоятелно. Спомни си, че ме познава от онова време, когато работех в Бургаския театър и се тюхкаше как е могло да се случи това неприятно произшествие. Предложи ми да кажем, че е паднал сам. Разбира се не приех такъв жест, заведох го в болницата, зашиха с няколко шева обелената кожа на главата и му сложиха лепенки. Аз, разбира се, разказах какво точно се е случило, съобщих на полицията мястото на произшествието и се върнах с колата там. Чакахме, както е бил редът, около 3 часа с полицаите – добри момчета – да съставят протокол и да получат сведение от болницата по телефона има ли сътресение на мозъка. И да се направи скенер на главата. Не ми се разказва какво преживях през това време на чакане... Слава богу, нищо такова нямаше! Оказа се, че трябва да се сложи гипс на крака му – което се записа като средна телесна повреда. Все пак оставиха го в болницата да преспи и там още същата вечер той е дал своите показания пред \"дознателката\". Това понятие \"дознателка\" научих тогава. Той твърдо е заявил без колебание, че няма никакви претенции към мен и е поискал случаят да бъде приключен. А на следващия ден аз също дадох показания пред същата дознателка, както е редът. Дознателката каза, че нашите показания са достатъчни и случаят наистина е приключен. Изминаха цели пет месеца от тогава. Сприятелихме се с този мил старец . През цялото лято, когато бях в Бургас си говорехме, ходих му на гости... Имахме общи теми. Включително \"старчески\", защото бях претърпял операция на тазобедрената става и трудно се движех като него. Оказа се много симпатичен и обективен човек и непрекъснато повтаряше, че не съм виновен, че случилото се е \"малкия дявол\", защото и двамата сме живи и здрави и нека го забравим. И наистина го забравихме. Но остана едно вярно приятелство с бай Калчо, който хвърли патериците и си пое като мене верния бастун. И тук правя едно необходимо отклонение от този сюжет. И стигам до Прокуратурата в лицето на единствения кандидат за прокурор Иван Гешев. Нямах никакво мнение за него и не беше моя работа кой ще стане Главен прокурор на републиката. Но когато разбрах, че е почнала жестока и безмилостна разправа с големия ми син Асен, собственик на сайта Биволъ и когато той след дълги разговори ми призна това и каза, че не вижда друго спасение освен да напусне България – не можах да остана безразличен към тази несправедливост и написах едно писмо във фейсбук. Асен е заклет родолюбец, никога не е мислил да напуска родния си Бургас, камо ли България, а за да стигне до такава крайност, явно положението беше станало непоносимо, дори и за устойчива личност като него. Може би сте чели това мое кратко писмо, защото видях, че има десетки хиляди лайкове и споделяния в трите ми страници. Ето го – с малки съкращения: –––––––––––––– Скъпи приятели, Извинете ме, че днес няма да публикувам стихотворение... Времето в което живеем не е за поезия. Искам да споделя с вас своята тревога като човек и баща за съдбата на моя син Асен – собственик на сайта \"Биволъ\". Това, което се случва днес, през август 2019 година надхвърля всички възможни гадости. Прокуратурата в лицето на единствения кандидат за главен прокурор Гешев си позволи да обяви \"Биволъ\" за поръчител на акцията за разкриване на личните данни на пет милиона българи от една компютърна фирма. Тепърва ще стане ясно, че собственикът на \"Бивол\" Асен Йорданов няма абсолютно нищо общо с въпросната фирма, но вече пресата на Делян Пеевски и съответно на Петю Блъсков му лепна етикета \"рекетьор\". Сега започват наказателни мерки срещу сайта и единствената фирма на съпругата му\"Имидж едвъртайзинг\" от страна на прокуратурата и съдебните органи под формата на ревизии и финансови проверки години назад с цел да се унищожи напълно и без това останалата без почти никакви средства фирма. Малкото ѝ клиенти, които са дръзнали да останат, получават вече заплахи и предупреждения. Съвсем възможно е в най-скоро време да нахлуе полиция в дома и офиса на Асен и да изземе компютрите и цялата му документация. И това става днес, 30 години след толкова очакваната демокрация! Тези хора не подозират, че всичко това ще се обърне срещу самите тях или са решили, както не веднъж през тези години, че всичко ще отмине безнаказано и ще се забрави, но важното е непокорният \"Биволъ\" да бъде унищожен. И не им пука за назряващия международен скандал... Извинявайте, че днес вместо стихотворение четете всичко това... Но в случая реагирам не само като баща, а и като гражданин на тази измъчена и болна държава, която носи вечното име България... 16 август 2019г. https://www.facebook.com/nyordanoff1/posts/2632656643432866 ––––––––––––– Обърнете внимание на датата, защото само 25 дена след това последва небивала репресия към самия мен от страна на прокуратурата... Това до вчера не бях го споделил с никого, дори с Ивана и с малкия ми син Недялко, който почти фанатично тръгна публично да защитава каузата Гешев да бъде избран за главен прокурор. Не исках да му влияя и не му казах, защото уважавам правото на собствено мнение на двамата си сина. На 9 септември т.г. – е написано съвсем ново \"Постановление за привличане на обвиняем и вземане мярка за неотклонение на лицето Недялко Асенов Йорданов\", подписано от прокурор Р. Ганева. Бях извикан от София в Бургас, за да ми бъде връчена призовка за повдигнато обвинение от страна на Прокуратурата. Тогава разбрах, че точно по моя случай е сменена първоначалната дознателка, на която дадохме своите показания с бай Калчо в деня на произшествието и е назначена друга. Попитах новата дознателка за какво точно е това \"Постановление за привличане на обвиняем\"? Отговорът беше абсурден: \"Няма да Ви кажа, като дойдете след три дена, ще го видите.\" Отидох, разбира се, обзет не толкова от безпокойство, колкото от любопитство. Попитах защо отново трябва давам показания, след като вече съм ги дал на 25 март и получих отговор, че тогава съм бил само Свидетел, а сега съм вече Обвиняем. На тръгване и подадох ръка за довиждане, но тя заяви, че е забранено да се ръкува с обвиняеми. Прочетох Постановлението на прокуратурата и останах като гръмнат. В него никъде не се споменаваше, че потърпевшият е заявил недвусмислено, че няма никакви претенции към мен, че няма никакво намерение да води дело, да не говорим за това, че аз (обвиняемият) лично съм съобщил за произшествието в МВР и съм го завел веднага в Спешна помощ с колата си, както и, че поради бързия си рефлекс съм предотвратил друг много по-тежък изход. Нещо повече – прокуратурата изисква от мен като престъпник мярка за неотклонение \"Подписка\", която предвижда, че нямам право да напускам града и ако я наруша следва принудително докарване или обявяване за издирване. Скъпи приятели, Преминал съм през невероятни и тежки катаклизми и изпитания, от страна на властта през годините, още от най-ранно детство. Но такова нещо ми се случваше за пръв път в живота. Научих от сигурно място, че действията на новата дознателка и местната прокурорка са продиктувани \"отгоре\". Техни колеги бяха категорични, че тези жени никога не биха поели сами отговорност да търсят поводи и да повдигат обвинение, което няма реално основание. И то цели пет месеца след произшествието, изяснено и обявено за приключено. Съвсем ясно беше, че Онези горе искат да ме сплашат в отговор на моето писмо във фейсбук и очакват да почна да се моля да се прекрати делото и да им дължа вечна благодарност и покорност. А може би разчитат, че след четирите операции, които претърпях през последните две години, може да получа от притеснение инфаркт или инсулт и проблемите, които причинявам с позицията си да се решат по-лесно и бързо... Все пак вече съм на 79... Напразна надежда... Какво ли не съм преживял в този живот, включително брутални прокурорски заплахи по времето на Иван Костов, така че реших временно да не давам никаква публичност на тази очевидна отмъстителност на господин кандидата Иван Гешев и на тези, от които е получил съответното съгласие. Точно тогава бях пред премиера на моята пиеса \"Каквото такова\" в Народния театър \"Иван Вазов\". Тези, които са били в театър, знаят какво означава това за един режисьор и автор. Още повече, че след осемгодишно прекъсване отново за последно бях решил да се появя на театралната сцена. Опитах се пред моите актьори връстници да не покажа какво ми се случва и мисля, че успях. Но нямах време и възможност лично да се защитя. Затова поверих делото в ръцете на господин Сава Каров от Бургас – човек с много дълъг адвокатски опит и бивш служител в МВР. Оказа се, че милият бай Калчо, както и сина му, нееднократно са били призовавани да ме дадат под съд и те категорично са отказвали. Видях се с тях в Бургас и бях поразен от това, което са преживели тези хора. Как 87-годишния човек нееднократно е бил призоваван първо по телефона, а след това и в полицията да се откаже от показанията си и да ме обвини. И всеки път той – възмутен – категорично е отказвал. Накрая отишъл със сина си в пето районно управление Бургас и писмено отново заявил това. Когато се видяхме с него в Бургас той поиска да бъде записан на видео за всеки случай и е подписал нова декларация, че няма никакви претенции към обвиняемия Недялко Йорданов. Адвокатът Каров е занесъл на полицията тази подписаната и нотариално заверена от него декларация. Дори старецът и синът му са поискали тяхната специално упълномощена адвокатка също да се яви в полицията и тя е входирала официално по делото изрично волята му. На базата на всичко това адвокат Каров е поискал прекратяване на прокурорското наказателно дело срещу мен, съгласно изискванията на закона. И какво е станало? Адвокатът сподели с мен, че такова нещо никога не е имал в своята богата практика и то противоречи на всякакви правни норми. Определената от горе прокурорка не само, че не е отменила повдигнатото обвинение и не е прекратила преписката, но е разпоредила то да продължи с назначаването на нова тройна експертиза! Като се знае как действат тези структури в строга и безпрекословна субординация, естествено всичко това срещу мен, няма как да стане само по личното персонално усмотрение на една местна полицайка или една местна прокурорка. Още повече, че едната от тях е споделила в частен разговор, че просто \"изпълнява нареждания\". Аз не се считам в никакъв случай за \"свещена крава\" или недосегаем от закона. Именно заради това и по никакъв начин не се обадих никому, не потърсих \"оправяне\" по \"втория начин\", а минавам чинно по всички процедури на прокуратурата, защото съм повече от убеден в своята правота и нямам никакви притеснения от ситуацията по същество. Не искам да гадая каква личност е господин Иван Гешев, без чието знание и поощрение това не би било възможно да се случи. Нямам и съмнение, че той ще отрече, че не знае, а чиновниците му по места действат напълно свободно и по убеждение. Все едно дали става дума за мен – все пак един стар поет с някакво име в обществото. Може би иска да му се моля? Или да окаля името ми? Каква жалка отмъстителност за това, че съм си позволил да защитя единия си син Асен и неговата кауза за справедливост. И как изобщо не му пука за другия ми син Недялко, собственик на агенция ПИК, който толкова време вече понася хиляди хули и подигравки задето се е заел със защитата на прокурора Гешев. Обзет от някаква необяснима за мен илюзия, Без да подозира какво прави въпросната личност дори с родния му баща. Скъпи приятели, Сърцето ми, слава Богу, е здраво, мозъкът ми работи безотказно и нямам никакво намерение да се предавам. Споделям това с вас, защото всичко може да се очаква от човек, който ще ни бъде главен прокурор цели 7 години и ще бъде неприкосновен от закона. Няма начин това да не е известно и на министър-председателя Бойко Борисов, който преди четири години наистина направи един жест към мен в труден момент, заради което му прощавах много неща. Странно, но като че ли не съм изненадан от неговото поведение в случая. Почти сигурен съм, че ще последва изявление,че нито той, нито Цацаров, нито Гешев са знаели за този случай. И че това е нормална местна инициатива – след като не иска да ме съди потърпевшия, ще ме съди държавата. И че датите 16 август с публикацията ми за Гешев и 9 септември с обявяването ми от свидетел в обвиняем нямат никаква зависимост помежду си. Готов съм на такъв процес, но ще настоявам той да бъде публичен и да му се даде широка гласност. Не заемам никаква страна в този болен въпрос да бъде или да не бъде Иван Гешев главен прокурор. Не участвам в никакви демонстрации, включително в тази на Недялко в негова подкрепа, нито в тази, в която не участва Асен, макар че я подкрепя морално. Такава е съдбата на един български родител в това жестоко време разделно. Такива са фактите... Вие преценете... Тази моя изповед пред вас – моите хиляди приятели във фейсбук, е написана преди време, но реших да не я публикувам преди избора на нов главен прокурор, за да не се изтълкува като моя провокативна намеса в гласуването. Но не мога да не изкажа своето притеснение от следващата седемгодишна практика на един човек, който много лесно и бързо проявява лична отмъстителност. Позволих си само да публикувам едно стихотворение на датата 10 ноември... ДО ЕДИН ПРОКУРОР Защо опитвате да смачкате поета... И да го унизите... Да мълчи... Душата му е тъжна и проклета... Но сухи са добрите му очи. Опасен ли е... Яростен и вярващ... Видял е всичко.. И добро... И зло... Запява Славей... И заграчва Гарван... Върти се старото му колело. Върти се...Спре... Последни обороти... И птиците... Долитат... От къде? Ах, тялото... Но мозъкът работи. И няма... Няма да се предаде. Ти, който се гласиш сега да съдиш.. И ще успееш... Виждам... Може би... Познах те вече.. Знам какъв ще бъдеш. А ще решаваш хиляди съдби. А моята... Тя вече си отива... Но няма да се предаде до край. До като още диша... И е жива... Все ти е тая... Но това го знай! 10 ноември 2019г. 6ч.54м. Сутринта ––––––––––––––– А ето и самият бай Калчо, който поиска да бъде записан с камера преди месец. Ето какво разказва той. Моля ви, отделете още десетина минутки и вижте как изглежда този симпатичен и твърд човек и чуйте неговите думи.", "date": "2019.11.15", "title": "Поетът Недялко Йорданов се оплака от тормоз от прокуратурата"}
{"url": "https://www.dnevnik.bg/analizi/2019/11/15/3992589_iskra_vladova-nedkova_izborut_na_geshev_e_naistina/", "text": "От няколкото университетски преподаватели, към които се обърна \"Дневник\" да коментират повторното избиране от ВСС на Иван Гешев за главен прокурор, се осмели само д-р Искра Владова-Недкова, преподавател по криминалистика в Юридическия факултет на СУ \"Св. Климент Охридски\". Тя е доктор по право, преди това е работила като разследващ полицай и има пряка представа за значението на прокурорския професионализъм и компетентност, за да бъде доведено до успешен край пред съда досъдебното производство. Процедурата за избора не доведе до дебат за преодоляване на слабостите, посочени от президента, смята д-р Искра Владова-Недкова. Избраният за главен прокурор Иван Гешев нарече процедурата за избора му безпрецедентна, вие как бихте я определили? - Да, наистина е безпрецедентен този избор, вероятно и в световен мащаб. Но с отрицателен знак. Начинът, по който се разви процедурата, остави усещане за най-обикновено прегласуване, тоест по-скоро формална загуба на процедурно време, която не доведе до качествено нов дебат или до опит за преодоляване на слабостите, изтъкнати от президента. Трудно ми е да приема, че в цялата правораздавателна система не се идентифицира нито един магистрат, който да отговаря на изискванията за заемане на тази длъжност наред с Гешев. Изтъкнаха във ВСС, че законът не предвижда да има състезателност? - Липсата на състезателност, макар формално да не е законова пречка, не е целесъобразна. Ако трябва да направя аналог с разследването, в която област се чувствам по-компетентна, отколкото в областта на избора на главни прокурори, там наред с изискванията, които предявява законът - т.нар. процесуални изисквания, има нещо, на което казваме тактически препоръки. Несъобразяването с тях в редица случаи влече след себе си резултати, не по-малко опасни от неспазването на предписаното в закона. Още по-опасно е това, когато касае избора на толкова ключова фигура в толкова ключово звено на съдебната система - това, което има поглед и влияние върху целия наказателен процес и се явява свързващата брънка между двете му фази. Личното ми мнение е - но този въпрос е отделна тема - че концентрацията на такъв обем влияние в една фигура е винаги опасно, а в условията на демокрация и правова държава е и несъответстващо. На практика нямаме друга такава фигура в никоя от трите власти. Така например имаме министър-председател, а не премиер-министър, т.е. той е пръв сред равни, а не ръководи министрите си. Еднолична е фигурата на президента, но пък неговите правомощия в условията на парламентарна република са силно ограничени. Изборът предизвика обществен отзвук, но Гешев го оценява като политическо говорене? - Ето още един факт, който заслужава определението безпрецедентен. Логично беше да се смята, че изборът на главен прокурор ще предизвика отзвук преди всичко в професионалните среди. А той се проведе в условия, наподобяващи гражданска война. В този смисъл съм озадачена най-вече от протестите, организирани от подкрепящи Гешев. Защо? - Защото смятам, че ако, за да излезеш с позиция \"против\", е необходима стройна и сериозна мотивация, то за да си готов да вложиш енергия в публична подкрепа, мотивацията и аргументацията трябва да бъдат десетки пъти по-силни. А за да имаш аргументи за подкрепа, следва да си имал професионален досег с кандидата, да си убеден в професионалните му и нравствени качества и в това, че с тях превъзхожда колегите си, за да е номиниран именно той и само той. А подкрепящите се криеха от камерите на съпътстващия избора митинг. Имали ли сте професионален досег с г-н Гешев като прокурор, когато сте били разследващ полицай, и какви са впечатленията ви? - Работила съм с Гешев по няколко досъдебни производства, по които аз съм била водещ разследването, а той - наблюдаващ прокурор. Не бих си позволила да коментирам конкретни наказателни производства и техния ход, нито професионалните качества на г-н Гешев. Да се произнесат за качествата му беше задължение на членовете на Висшия съдебен съвет, и то да го направят въз основа на конкретни факти. Считам обаче, че в хода на процедурата по избора му Гешев следваше да се въздържа от някои по-остри и с възможност да бъдат разчетени като двусмислени изказвания. Мога да посоча съвсем произволно като пример това, че ще отвърне с всички позволени средства на критиците на избора, както и репликата към Атанаска Дишева в една от почивките по време на дебата. Смятам подобни непремерени реплики, независимо дали в шеговит формат, за напълно неприемливи предвид настоящата му позиция. Той не следваше да допуска и сянка на съмнение за възможен реваншизъм срещу критиците си, за да няма и сянка на съмнение, че ще си имаме главен прокурор, който ще отговаря на високите изисквания, които отправят конституцията, законът и обществеността към него. ", "date": "2019.11.15", "title": "Искра Владова-Недкова: Изборът на Гешев е наистина безпрецедентен, но с отрицателен знак"}
{"url": "https://www.dnevnik.bg/evropa/2019/11/15/3992713_germanskiiat_parlament_odobri_cena_za_vuglerodni/", "text": "Долната камара на германския парламент одобри мащабен пакет за защита на климата, който цели да гарантира, че Германия ще постигне целите си за 2030 г. за намаляване на емисиите от парникови газове, предаде \"Ройтерс\". Проектозаконът включва въвеждане на цена за въглеродни емисии в транспорта и отоплителните сектори като част от по-широк пакет от мерки, които целят справяне с климатичните промени, отбелязва \"Асошиейтед прес\". Депутатите гласуваха днес също така и в подкрепа на увеличението на цените за самолетни билети за вътрешни полети от 1 април догодина. Законодателният пакет налага задължения на различни държавни ведомства и ще доведе до увеличаване на разходите на крайните потребители за използване на изкопаеми горива в транспорта и отоплението. Той предвижда през 2021 г. да влезе в сила цена на въглеродните емисии, отбелязва ДПА. Цената на влаковите билети трябва да падне от началото на следващата година, в резултат на намаляване на ДДС, за да намалеят пътуванията по въздух и с автомобили. Пакетът, договорен след месеци пазарлъци между консерваторите на канцлера Ангела Меркел и нейните коалиционни партньори социалдемократите, вече бе критикуван като недостатъчен в оглед на спешните предизвикателства, предизвикани от климатичните промени. Министърът на околната среда Свеня Шулце каза, че мерките, които задължават министерствата да предприемат допълнителни стъпки за намаляване на емисиите, ако Германия изостава от климатичните си цели, запълват голяма дупка в германската законодателна рамка. Германия, най-голямата европейска икономика, иска да намали емисиите на парникови газове до 2030 г. до 55% от нивата през 1990 г. \"Ако се отделя твърде много въглероден диоксид, трябва да вземем незабавни мерки, за да постигнем целите си за 2030 г.\", каза тя пред репортери след гласуването. Пакетът включва също така по-големи стимули за купуване на електромобили, по-високи пътни такси за камиони от 2023 г. и планове за влагане на средства в жп оператора Deutsche Bahn, посочва \"Ройтерс\". Учени и икономисти смятат, че въвеждането на цени за въглеродни емисии ще бъдат ефективен начин да накарат компаниите и потребителите да не използват силно замърсяващи околната среда източници на енергия като въглища, петрол и природен газ. За да балансира увеличените разходи, законопроектът включва данъчни облекчения за хората, които редовно пътуват между работното си място и дома, и тези, които инвестират в подобряване на изолацията на домовете си. Първоначалната цена от 10 евро на тон емисии въглероден диоксид от отопление и транспорт беше определена от опозиционната Зелена партия като твърде ниска. Зелените се заканиха да използват силната си позиция в горната камара на парламента и в провинциалните правителства, за да затегнат някои аспекти на закона, които са от тяхната компетентност. Пакетът бе критикуван и от крайнодясната партия \"Алтернатива за Германия\", според която той ще струва работните места на стотици хиляди хора. \"Карането на кола ще стане привилегия на богатите\", каза нейният депутат Марк Бернхард. Данъчните аспекти на законодателния пакет ще трябва да бъдат одобрени и от горната камара на германския парламент, за да влязат в сила. Те ще бъдат обсъдени от Бундесрата в края на месеца, на фона на индикациите, че той може да настоява за промени, отбелязва ДПА, цитирана от БТА. Горната камара на германския парламент представлява 16-те провинции в страната. ", "date": "2019.11.15", "title": "Бундестагът одобри цена за въглеродни емисии и по-скъпи самолетни билети"}
{"url": "https://www.dnevnik.bg/video/svobodna_evropa/2019/11/15/3992727_zashtoto_taka_go_chuvstvame_za_i_protiv_ivan_geshev_na/", "text": "Докато ВСС вчера избираше за втори път Иван Гешев, пред сградата имаше протест и контрапротест. Екип на \"Свободна Европа\" попита част от хората, дошли на двете демонстрации, за техните мотиви. Вижте отговорите им във видеото. ", "date": "2019.11.15", "title": "\"Защото така го чувстваме\". \"За\" и \"против\" Иван Гешев на улицата"}
{"url": "https://www.dnevnik.bg/bulgaria/2019/11/15/3992755_noviiat_bastun_na_pencho_slaveikov_e_veche_poruchan/", "text": "Скулптурата на Пенчо и Петко Славейкови ще бъде възстановена. Това написа кметът на София Йорданка Фандъкова в публикация в профила си във \"Фейсбук\", допълвайки, че вече е поръчано изработването на нов бастун. Още преди месец граждани сигнализираха, че долната част от бастуна е отрязана, а днес стана известно, че  той е премахнат изцяло . \"В момента се преглеждат записите от камерите и се уточнява кога точно бастунът на Пенчо Славейков е бил откраднат. Тази година скулптурата беше реставрирана и върната на площада\", отбелязва Фандъкова. Авторът на композицията е Георги Чапкънов, а идеята за нея - на арх. Станислав Константинов.", "date": "2019.11.15", "title": "Новият бастун на Пенчо Славейков е вече поръчан, заяви Фандъкова"}
{"url": "https://www.dnevnik.bg/sport/2019/11/15/3992762_durjavata_e_poluchila_blizo_5_mln_leva_ot_parite_za/", "text": "Държавата е получила 4.8 млн. лева от разпределението на  парите, получени от търга за активите на ПФК ЦСКА АД , съобщи \"Тема спорт\". Пред \"Дневник\" синдикът на фалиралото дружество Дора Милева потвърди. \"Средствата бяха преведени по сметката на НАП още във вторник\", каза Милева. Тя посочи, че все още има кредитори, които не са предоставили сметка за получаване на парите си. И уточни, че срок за това няма. Това е последната стъпка около казуса с активите на фалиралото дружество, който предизвика голямо напрежение сред привържениците на ЦСКА и се проведе в Кърджали от втория опит. Победител  стана \"Ред енимълс\", свързана с ръководения от Гриша Ганчев \"ЦСКА - София\" , като дружеството плати близо 8 млн. лева. Парите, преведени на НАП, са общо около 40% от всички дългове, които ПФК ЦСКА АД имаше към агенцията. Преди време от юридическия екип на \"ЦСКА - София\" изтъкнаха, че това е безпрецедентно високо удовлетворение на кредиторите при подобни случаи във футбола.", "date": "2019.11.15", "title": "Държавата е получила близо 5 млн. лева от парите за активите на ПФК ЦСКА АД"}
{"url": "https://www.dnevnik.bg/gradska_sreda/2019/11/15/3992782_stolichna_obshtina_poluchi_sedem_proekta_za/", "text": "Проекти за участие в международния конкурс на Столичната община за възстановяване и обновяване на площадното пространство на пл. \"Св. Неделя\" са подали седем водещи архитектурни бюра от Италия, Франция, Русия и България, съобщиха от кметството. Предложенията са на консорциум: OW/MA/CL с членове One Works, Maofficina, Сracknell; студио \"Паола Вигано\"; \"Конкурент-90\" ЕООД; студио \"Вилмот\"; студио \"Фуксас\"; обединение AI Architects LLD, CLAB Architettura, Юрий Шередега, Дина Дридзе, Евгений Ширинян; обединение \"Джи Ти Ер Еф & студио \"Морфе\" с участници в обединението: студио \"Морфе\" и \"Джовани Тортели Роберто Фрасони Аркитети\". На 28 и 29 ноември международното жури ще оцени и класира идейните проекти. В журито участват главните архитекти на Москва и Варшава, архитекти от Ротердам, Атина, Тирана, както и представители на Камарата на архитектите в България, Съюза на архитектите, Регионален исторически музей - София, Университета по архитектура, строителство и геодезия, НАГ и СОС, припомнят от общината. Международният конкурс за реконструкция на пл. \"Св. Неделя\" заедно с експониране на разкритото археологическо наследство беше обявен през февруари тази година. На първия етап на конкурса  участваха 14 екипа , като до втори кръг – изготвяне на идеен проект – достигнаха 7, сред които утвърдени архитектурни студиа от Италия, Франция, Русия и България. На автора на класирания на първо място проект Столичната община ще възложи изработването на проектите за обновяване на пл. \"Св. Неделя\". Междувременно  Съюзът на архитектите в България (САБ) обяви алтернативен конкурс  за проект на обновяването на площад \"Св. Неделя\". В него победител ще бъде избран от жури, в което членуват представители на САБ и от Камарата на архитектите в България - регионална колегия София-град. Негов председател е проф. Борислав Борисов, ректор на Висшето строително училище \"Любен Каравелов\". Като причина за обявяването на алтернативния конкурс председателят на САБ проф. Тодор Булев обяви, че условията на международния конкурс силно са ограничили възможностите за участие в него на български архитекти. Сред тях са 1.5 милиона лева оборот, от които 750 хиляди лева за подобни проекти за последните 3 години, 15-членен екип и 25 хиляди кв.м проектирани площади. В алтернативния конкурс досега са приети 15 идейни проекта на различни архитектурни екипи, като крайният срок за участие е 25 ноември. После разработките ще бъдат представени на изложба, след което е планирано общественото им обсъждане и оценка. На 30 ноември журито на конкурса ще обяви победителя и подгласниците му. Конкурсът на общината за обновяването на площад \"Света Неделя\" беше обявен през септември миналата година, а  месец по-късно беше прекратен  и пуснат с нови условия след протест от Камарата на архитектите в България.", "date": "2019.11.15", "title": "Столичната община получи седем проекта за обновяването на площад \"Св. Неделя\""}
{"url": "https://www.dnevnik.bg/politika/2019/11/15/3992774_petdeset_ot_bsp_iskat_ostavkata_na_ninova_zaradi/", "text": "Оставка на лидера на БСП Корнелия Нинова, Изпълнителното бюро на партията и предизборния й щаб искат петдесет социалисти заради резултатите на местните избори. В анализ на резултатите, озаглавен \"Обективен прочит\", те казват, че партията на практика е повторила резултатите от изборите през 2015 г., когато има 60 кметове на общини и 930 общински съветници, докато сега има 58 кметове на общини и 1006 съветници. След балотажа т.г. предизборният щаб отчете 61 кметове на общини, сред които и на областни градове като Русе, Перник, Разград и Благоевград, както и увеличен брой на общинските съветници. През 2015 г. БСП нямаше кмет в нито един областен град. Документът е подписан от бившите лидери на БСП Сергей Станишев и Михаил Миков, от други представители на вътрешната опозиция като Атанас Мерджанов, Ангел Найденов, Димитър Дъбов, Георги Божинов и Борислав Гуцанов, както и от настоящи депутати от левицата като Валери Жаблянов, Красимир Янков, Антон Кутев, Лало Кирилов и Дора Янкова. Имената са 50, а членовете на Националния съвет, който в неделя ще обсъжда изборните резултати - 183. Не промяна, а \"подмяна на БСП\" В анализа на опозицията, който се очаква да бъде депозиран на \"Позитано\" 20 преди пленума, се посочва, че смяната на председателя и ръководството е необходима, ако партийците искат БСП да се възприема като алтернатива на статуквото. \"С политическия курс на това ръководство БСП не може да спечели следващи избори, ще расте само толкова, колкото е удобно на ГЕРБ, и ще се радва единствено на второстепенната политическа роля на \"завърнал се участващ\" във властта\", посочват социалистите. Опозицията на ръководството смята, че е необходимо отваряне на БСП към центъра и гражданите, а не това, с което се занимавала Нинова като първостепенна задача - \"прочистване на партията по свое усмотрение\". Посочва се още, че имало пълна нетърпимост към различните мнения в партията.  \"Широко рекламираната \"промяна\" според Нинова, която всъщност е подмяна на БСП и прокарване на линии на разделение и противопоставяне, не даде положителен резултат и не доведе до нарастваща подкрепа\", пише в алтернативния анализ. \"БСП се свива\" В анализа на вътрешната опозиция се посочва още, че вместо да разширява географията си, БСП се свива. След изборите т.г. в седем области - Враца, Варна, Сливен, Хасково, Стара Загора, Силистра и Кърджали, социалистите нямат нито един кмет на община, а в други седем - Бургас, Габрово, Пазарджик, Търговище, Русе, Разград и Смолян - само по един. Населението в тези области, в които на практика според опозицията БСП нямала представителство, е 2 865 810 души. За листите на БСП с кандидати за общински съветници са гласували едва 43 376 души повече от тези през 2015 г. От тях гласовете обаче в София и Русе са 41 380. В анализа се посочва, че БСП няма съветници в 25 общини, в други 23 - има само по един, а 57 - по двама, както и че селските кметове на партията са под 300 при избори в 2930 села.  Какво предстои  Досега само местният лидер на БСП във Варна Борислав Гуцанов бе заявил, че ще иска оставката на лидера Корнелия Нинова и заместника й Кирил Добрев заради резултатите във Варна, където наложеният от \"Позитано\" 20 кандидат за кмет Анелия Клисарова не стигна на балотаж. След вота Нинова определи искането на Гуцанов като искане на човек с чувство за хумор. Макар и Националният съвет да не може да гласува оставката на председателя, при изборни загуби досега лидерът не веднъж е искал вот на доверие от съвета. Близки до Нинова се съмняват, че ще се стигне до такъв ход. След загубата на евроизборите  Нинова първо обяви оставка, но после се отказа от нея  и направи заявка за нов мандат. Сегашният й изтича през пролетта на следващата година, когато за първи път трябва да се проведе пряк избор на председател на БСП. Правила за провеждането му няма, но се знае, че той трябва да бъде предхождан от избори за местни лидери и делегати от страната в конгреса на партията.", "date": "2019.11.15", "title": "Петдесет от БСП искат оставката на Нинова заради резултатите на местния вот"}
{"url": "https://www.dnevnik.bg/sport/2019/11/15/3992813_ispanski_sud_zabrani_mach_ot_purvenstvoto_da_se_igrae/", "text": "Намеренията на Ла Лига да проведе мач от испанското първенство в Маями отново понесоха удар. Испански съд се произнесе, че двубоят между \"Виляреал\" и \"Атлетико\" (Мадрид) не може да се играе на американска земя. Намерението на ръководството на Ла Лига беше мачът от 16-ия кръг да е на 6 декември в Маями. Испанската футболна федерация използва възможността да поиска оставката на президента на Ла Лига Хавиер Тебас. От години той настоява и работи за \"изнасянето\" на мачове от първенството. Първата стъпка беше устремът към провеждането на двубоя между \"Жирона\" и \"Барселона\" в САЩ в началото на 2019 г. И тогава обаче беше получен отказ, като остра реакция имаше от федерацията и от асоциацията на футболистите. \"Реал\" (Мадрид) е против, докато според президента на \"Барселона\" Хосеп Мария Бартомеу  по три мач на сезон трябва да се играят в чужбина .", "date": "2019.11.15", "title": "Испански съд забрани мач от първенството да се играе в Маями"}
{"url": "https://www.dnevnik.bg/bulgaria/2019/11/15/3992819_pravitelstveniiat_falkon_e_sprian_ot_poleti/", "text": "Правителственият \"Фалкон\" ще бъде спрян от полети, докато не се установи причината за аварията, съобщи директорът на \"Авиоотряд 28\" ген. Тодор Коджейков, цитиран от БНТ. По-рано днес фалконът бе приземен аварийно заради технически проблем при пристигането на делегация начело с премиера Бойко Борисов от Солун. Коджейков ще апелира за купуване на нов самолет. Самолетът бе приземен успешно, няма пострадали.", "date": "2019.11.15", "title": "Правителственият \"Фалкон\" е спрян от полети"}
{"url": "https://www.dnevnik.bg/analizi/2019/11/15/3992814_glaven_arhitekt_nazaem_zashto_ne_i_kmet_nazaem/", "text": "                         След като беше повдигнат въпросът за спорното назначение на главен архитект на Пловдив – назначен без конкурс, както изисква законът, от местната администрация са дали обяснения. Използвана е възможност (от друг закон) държавен служител да бъде временно преместен от една администрация в друга. Преместен е за срок 4 години, т.е. за целия мандат на кмета. Така лесно се прескача изискването за явяване на конкурс за длъжността в Пловдив. Казано другояче, щом някой някъде се е състезавал и е спечелил, то може да го вземем назаем, без да проведем състезание в Пловдив. В рамките на шегата – А по същество – тъй като се каза, че по тази схема главният архитект ще е назаем за целия кметски мандат, то смятам, че така се създава един прецедент, изопачаващ целта на закона. Ще стане практика държавни служители да се явяват на конкурси в по-малки населени места с по-малки проблеми и впоследствие ще бъдат трансферирани в градове, където ще се сблъскат с големи проблеми, за които не е ясно дали притежават капацитет. Неприятното усещане за грешка в този подход идва допълнително от факта, че Затова се надявам, че г-н Здравко Димитров-Зико ще обърне внимание на съвета на един съветник, както и на недоволството на Камара на архитектите в България, и ще обяви конкурс за длъжността главен архитект на Пловдив, която до приключване на конкурса няма пречка да се заема по линия на \"архитект назаем\".", "date": "2019.11.15", "title": "Главен архитект назаем, защо не и кмет назаем"}
{"url": "https://www.dnevnik.bg/bulgaria/2019/11/15/3992837_kriteriite_za_balans_mejdu_svobodata_na_slovoto_i/", "text": "Конституционният съд (КС) обяви за противоконституционна разпоредбата от Закона за защита на личните данни (ЗЗЛД), с която бяха въведени 10 критерия, по които ще се преценява дали журналистите са спазили баланса между правото на информация и това на защита на личните данни, когато са използвали такива в свои материали. Решението е взето с 8 на 4 гласа, съобщава  lex.bg . Разпоредбата беше атакувана от депутати от БСП, а преди това вето ѝ наложи президентът Румен Радев. Според народните представители от левицата критериите, определени от законодателя, са \"абстрактни, неясни, обтекаеми и субективни\", а това създава сериозен риск за произволни тълкувания. Това според тях ще доведе до затрудняване на свободата на словото, а там, където я няма нея, е \"немислима и невъзможна правовата държава\". Освен това в искането се сочи, че прекалено казуистичното изброяване на въпросните критерии ще доведе до цензура. Критериите бяха част от големите изменения в ЗЗЛД, които бяха направени след влизането в сила на Общия регламент за защита на данните (GDPR) миналата година. Те бяха отговорът на законодателя на опасенията за цензура, които изказаха много журналисти и фоторепортери и бяха изведени от практиката на Европейския съд по правата на човека. След обявяването за противоконституционни на 10-те критерия продължава да действа общото правило, регламентирано в първата алинея на чл. 25з ЗЗЛД, че \"обработването на лични данни за журналистически цели, както и за академичното, художественото или литературното изразяване, е законосъобразно, когато се извършва за осъществяване на свободата на изразяване и правото на информация, при зачитане на неприкосновеността на личния живот\". В решението си КС детайлно изследва правото на свобода на изразяване, на информация и на защита наличните данни и практиката на съда в Страсбург и на този в Люксембург. Като подчертава, че трябва да се търси баланс в защитата им.", "date": "2019.11.15", "title": "Критериите за баланс между свободата на словото и защитата на личните данни са противоконституционни"}
{"url": "https://www.dnevnik.bg/regioni/2019/11/15/3992846_ot_ponedelnik_pernik_shte_ima_piteina_voda_po_grafik/", "text": "Кметът на Перник Станислав Владимиров подписа заповедта за въвеждането на воден режим. От 18 ноември перничани ще имат вода от 5.00 до 10.00 и от 17.00 до 22.00 часа, съобщи БНР. Въвеждането на воден режим се налага заради драстично намалелия обем на язовир \"Студена\". Освен за Перник ограниченията ще важат и за град Батановци и за девет села. Режимът е съобразен с изискванията на държавата месечният отток от язовир \"Студена\" да не надвишава 1 милион кубически метра. От здравната инспекция съобщиха, че се подготвят предписания за предприемане на хигиенни и противоепидемични мерки за всички учебни и детски заведения, които ще бъдат връчени в най-кратък срок. За изпълнението им здравните инспектори ще следят стриктно. Перничани готвят протест заради кризата с водата. Недоволството е породено както от състоянието на язовир \"Студена\", чийто обем драстично спадна, така и от неяснотите около предстоящия воден режим. Организацията тече в социалните мрежи. Сред исканията е търсенето на съдебна отговорност от виновните за водната криза. Протестът е насрочен за 20 ноември от 9.00 часа пред сградата на ВиК. По-рано министърът на регионалното развитие обяви, че се търсят алтернативи за снабдяването на Перник с питейна вода. Повече четете  тук . ", "date": "2019.11.15", "title": "От понеделник Перник ще има питейна вода по график"}
{"url": "https://www.dnevnik.bg/gradska_sreda/2019/11/15/3992288_incident_s_tramvai_potvurdi_vatmanite_sa_preumoreni/", "text": "Инцидентът с дерайлиралия трамвай пред Съдебната палата в София във вторник, при който пострада пешеходец, по първоначални данни е бил предизвикан от не докрай преместена стрелка преди завоя на релсовия път. Това бе версията на заместник-директора на столичния електротранспорт Иво Василев. \"Между двете талиги (на трамвая) стрелката се е отворила. Обяснението на ватмана е, че е слязъл да отвори ръчно стрелката, но как я е отворил, тепърва ще преценим. Коя точно е причината тази стрелка по този начин да реагира ще се уточни съвсем скоро. Нито е нов ватман, нито е страшно опитен, ако не е отворил стрелката чрез механизма за отваряне\", коментира Василев пред БНР. Първата версия, разпространена от Столичната община беше, че стрелката е заяла, защото релсите са били непочистени и набитата в тях кал е попречила тя да се премести до край. От гражданската организация \"Спаси София\" веднага излязоха с призив във фейсбук, в който поискаха оставката на ръководството на \"Столичен електротранспорт\", защото това бил поредният, трети инцидент в рамките на месец и половина – на 26 септември на площад \"Възраждане\", на 30 октомври – на кръстовището на бул. \"Ал.Стамболийски\" и \"К.Величков\". И при тях главният проблем е бил в стрелките, които се \"отварят\" след минаването на първите колела на трамвая и задната му част тръгва по другите релси. В последствие като причина била посочена грешка на ватмана. Ватмани, пожелали анонимност са обяснили, че има три начина за задвижване на стрелките: механичен с щанга и два автоматични – с бутон от кабината на ватмана или с подаване на напрежение с пантограф към жиците, с което стрелката се премествала. В София били останали само 2 изрядно работещи автоматични стрелки, задвижвани с бутон, тъй като повечето били неподдържани, твърдят от \"Спаси София\". \"Вместо да бъдат задействани с бутон от кабината на ватмана, те често са ръчни и опасни заради тяхната непридвидимост\", обясниха гражданските активисти. При повечето инциденти накрая като виновен бил посочван водача на трамвая и така се спирали проверките по трамвайното трасе, посочват гражданските активисти. По тяхна инициатива през февруари екипи на Главна инспекция по труда извършиха проверки в различни обекти на общинското дружество \"Столичен електротранспорт\" ЕАД. Това са трамвайните депа \"Искър\", \"Красна поляна\" и \"Банишора\", тролейбусното \"Искър\" и в поделение \"Трансенерго и релсов път\". Извършени са общо 13 проверки за десетте месеца от началото на годината като в резултат са установени 42 нарушения, от които 27 са били свързани с работното време, почивките и отпуските на работниците. \"Най-честите нарушения са свързани с отчитането на работното време, надвишават се ограниченията за полагане на извънреден труд и не се осигурява задължителната междуседмична почивка\", обясниха от Инспекцията по труда след запитване от \"Дневник\". Дали са изпълнени дадените предписания за корекция в работата на \"Столичен електротранспорт\" е било обект на нова проверка през април. Оказало се е, че четири от предписанията отново не са изпълнени, за което Инспекцията по труда е потърсила административно-наказателна отговорност. Още две проверки при разследване на трудови злополуки и по сигнал на гражданин са установили 6 нарушения. Общо само за 10-те месеца на годината са констатирани 42 нарушения в \"Столичен електротранспорт\", обявиха от Инспекцията по труда за \"Дневник\". Часове след обвиненията на \"Спаси София\" като основна версия за причината за последния инцидент с трамвай  вече се разглеждаше субективна грешка на ватмана. Той не се бил уверил преди да започне маневрата, че стрелката се е преместила. ", "date": "2019.11.15", "title": "Инцидент с трамвай потвърди - ватманите са преуморени"}
{"url": "https://www.dnevnik.bg/skorost/2019/11/15/3992141_gumite_sus_zimni_harakteristiki_sa_zaduljitelni_ot_dnes/", "text": "Гумите със зимни характеристики са задължителни от днес. Според последните промени в закона, приети в началото на 2017 година, от 15 ноември до 1 март автомобилите трябва да са със зимни гуми или с такива с минимална дълбочина на протектора 4 мм. Глобата за неизрядните водачи е 50 лева, като се отнемат и 6 контролни точки. Дали грайферът е в нормата може да се провери лесно с монета от 1 лев. При поставянето й в протектора той трябва да покрива ринга около средната част.      Производители на гуми обаче предупреждават, че 4 мм грайфер е малък и той трябва да е поне 5 мм, за да \"работи\" гумата добре. Освен грайфера трябва да се има предвид и възрастта. Ако гумите са били в активна употреба повече от 6 години, сцеплението им на сняг и лед ще е много ограничено, дори и да има прилична шарка.", "date": "2019.11.15", "title": "Гумите, подходящи за зимни условия, са задължителни от днес"}
{"url": "https://www.dnevnik.bg/analizi/2019/11/15/3992003_1989_i_tancut_na_mechkite/", "text": "В дни като тези, в които връщаме стрелките на времето назад, всеки има шанса  . При условие, че е живял онова време, че помни и че има какво да разкаже. Съхранените и преизлъчвани от телевизиите кадри за случилото се около и след 10 ноември 1989 г. провокират паметта, но днес ми се струват някак \"обезцветени\" – не само заради стареенето на лентата, което е неизбежно, а и заради невъзможността два пъти да видиш с едни и същи очи онази епоха, пораждаща множество днешни въпроси.  Защо никой не понесе отговорност за престъпленията на комунистическия режим? Как се стигна до онова мъчително разделение в обществото, което разприятели близки хора и дори разпадна семейства? Идеологията ли се оказа по-силна от истината? Или интелигенцията, призвана да бъде алтернатива на Партията-държава, проигра \"великото си време\" (според метафората на д-р Желю Желев)? Трябваше ли преходът да има такава социална цена? Къде отиде онази небивала надежда на хората, която струи от репортажите? Сигурно е могло да бъде друго, дори \"иначе\". Ала тогава и всички ние, живелите по онова време, е трябвало да бъдем \"други\". А бяхме такива, каквито сме. С онзи хоризонт, жизнен опит, илюзии, надежди, еуфории и бързи разочарования.  – попитаха ме онзи ден в двора на Софийския университет двама студенти по история. Какво да им отговоря? Как да им обясня, че  може и да изглежда  (днес), но е наистина  спрямо ). Спрямо пълния дефицит на соца (на свобода, права, ресурси и каквото се сетите друго). Спрямо задъхването от \"застоя\", разразил се в неимоверна катастрофа на комунистическата утопия – не само у нас, но и в цяла Източна Европа. Слушаха ме внимателно, но не знам дали свидетелството на един студент трети курс философия през 1989 г. ги е убедило. Затова пиша тези редове. Наскоро четох едно есе на хърватския философ Борис Буден, който настоява, че комунизмът би трябвало  , инак е непонятен и пак ще затънем в илюзии. Затова ще се опитам да го разкажа през нахлулите у мен спомени за   10 ноември 1989 г. В огледалото за обратно виждане, което със сигурност днес побира много повече, отколкото съм мислил или подозирал навремето. И тъй, в спомена ми онзи 10 ноември беше ден като всеки друг ноемврийски ден – мрачен, дъждовен и неприветлив. След някакъв ранен семинар по философия бях заседнал над куп книги във втора читалня на Народната библиотека. А библиотеката тогава – по борхесовски – бе много особено място. Не само място на знанието, място за четене (на разрешени – или полуразрешени книги), за което ще разкажа след малко, но и място за срещи и разговори. Именно в коридорите на Народната библиотека или пред нея се запознах с мнозина основни лица през 1989 г., включително с Желю Желев. В свят без мобилни телефони и социални мрежи тъкмо там можеше да бъде открит и търсения от вас човек – след кратка обиколка между втора и четвърта читалня. И тази история на Библиотеката и Университета някой ден също трябва да бъде написана. Но да се върнем към сутринта на 10 ноември. Спомням си как в предверието с каталозите отново съзрях фигура в синя униформа, която вадеше чекмеджета от публичния каталог, слагаше ги на дървената маса край заемното гише и отбелязваше по фишовете нещо със синя химикалка. Процедура със сигурност непонятна на по-младите, затуй пояснявам: ставаше дума за \"спеца\" на библиотеката, който попълваше списъка на \"забранените\" с още \"проскрипции\", както в древния Рим са наричали обявените вън от закона лица. В предишни дни бях прегледал чекмеджетата, над които бе шарила неговата химикалка, и със смайване установих, че бе вкарал в \"забраната\" книги на Блага Димитрова, двете стихосбирки на дисидента Петър Манолов, за чиято гладна стачка знаехме от \"вражеските радиостанции\" и сигурно още немалко други. Кой би могъл да прецени списъка на забраните в огромния архипелаг на каталога? Пак в коридорите на библиотеката позната журналистка по-рано ми разказа, че в редакциите на вестниците имало обаждания \"откъдето трябва\" до отговорните редактори. Характерен с безапелационността си глас нареждал редакторът да вземе химикалката и да запише имената на \"зачеркнатите\": Блага Димитрова, Борис Христов, Георги Мишев и т.н. Не, списък с подпис и печат нямало да се разпраща \"официално\" из пресата, но всеки да си \"знаел\". Иначе . Трябва да си роден с кода на Оруеловото \"двоемислие\", за да проумееш границата и да схванеш разликата. Лично на мен играта с тази граница и срещата със \"спеца\" в синята униформа ми се размина на косъм след една младежка наивност от март 1989 г. Докато четях в студентската втора читалня и ровех из разпръснатите по коридорите каталози, непрекъснато се натъквах на иззети фишове с автори, \"зачеркнати\" от системата. На едно място книгата на Мерло-Понти за комунизма (\"Хуманизъм и терор\") я имаше (по недоглеждане), на друго я нямаше, от преподаватели пък разбрах, че в \"скрития\" (служебен) каталог има всички емигрантски книги на Николай Бердяев, да не говорим за Солженицин, Шаламов и какво ли не още. Вратата на този служебен (закрит) каталог бе само на няколко метра от втора читалня, но се заключваше с верига, да не говорим за огромния надпис \"Вход за читатели строго забранен!\". И не щеш ли на 8 март в късния следобед видях, че заветната врата е отворена, а усмихнати библиотекарки кръжат из етажа за почерпка. Както се казва, сега или никога Минах през входа с бележник в ръка и с треперещи ръце започнах да си преписвам имена и сигнатури Страница след страница. Не можех да повярвам, че \"царството на свободата\" би могло да е толкова близко. На много от книгите имаше означенията СПФ (спецфонд), за който знаех, че се изисква специално разрешение. И все пак В следващите дни и седмици направо не излизах от читалнята. За всеки случай пишех името си нечетливо (и с произволно място), ако някой дойде да провери какво чета. И изглежда съм прекалил, щом след няколко седмици видях на няколко от поръчките си резолюции с червен химикал, привикващи ме да се явя в стая номер (забравил съм номера), вдясно от пропуска, където се помещаваше въпросния \"спец\". Изчезнах от Народната библиотека за седмица с надеждата да ми се размине. И, слава Богу, така и стана. Ето защо срещата със \"спеца\" в утрото на 10 ноември обяснимо не ме \"зарадва\". Едва заех мястото си в читалнята (засядайки над книги от \"единия\" и \"другия\" каталог) и някой ме побутна по рамото. Мой състудент от Разград, когото (за мой срам!) знам и до днес само с \"новото му име\". Но как да попиташ  – не само от страх, а от неудобство от причиненото унижение През лятото бяхме на дълга, извънредна бригада за кайсии и тютюн в Лудогорието и с очите си видях закованите с дъски домове, претрупаните с покъщнина коли, поели към турската граница, изпълненията на \"вътрешни войски\", мъката на българските турци Та той ми даде знак да излезем за малко. Разговорихме се отвън и ми каза, че след малко отива \"за куфари\" в ЦУМ Пояснение с днешна дата: на прогонените турци не се продаваха никакви вещи по места – куфари, дрехи, лекарства Затова бяха принудени да пътуват до големите градове и най-често до София, където, разпознаеха ли ги, пак не им продаваха нищо. Та си спомням как този мой колега излизаше от лекции – с \"по-столичен вид\" – за да купува от ЦУМ куфари и пътни чанти на близки и познати. Този път ми се стори малко странен и по-особен. Допуши цигарата си, смачка я, после каза, че и той заминава \"натам\". Някаква буца заседна в гърлото ми. Прегърнахме се и оттогава не съм чул нищо за него. Може да прочете тези редове и да ми се обади, кой знае Докато се прощавахме, откъм \"Шипка\" изникна гъдулар с мечка. Двете неща – лицето на И. и изправената на два крака мечка под звуците на гуслата странно са се навързали в спомена ми. Върнах се в читалнята, но, честно казано, изобщо не ми беше до четене. Отидох да си взема кафе от подземието на библиотеката и по пътя вече не помня кой ми каза, че нещо \"май\" се случва или вече се е случило. Живков Не беше за вярване. Нали се бяхме родили с телевизионните новини за другаря Живков, а и щяхме да вървим срещу \"жълтата пяна на преустройството\". . И че май няма да чакаме \"биологичния фактор да се каже думата\", по формулата на един наш преподавател по философия. Спомням си как всички търсихме 2 стотинки за телефона на стълбите, как предпазливо питаме приятели и близки чули ли са нещо. Повечето бяха \"чули\". Спомням си и как една голяма група се събрахме да гледаме новините в 20 ч., за да се убедим, че \"фактът е факт\". Тогава за първи път видях кадрите с \"онзи Живков\" от пленума, сякаш ударен с гръм, който не знаеше на кой свят живее. Чух и лицемерните речи на неговите \"другари\", които му изказваха пожелание за \"творческо дълголетие\" и благодарност от името на партията (която после му отнеха с указ!). Не знам защо, но още тогава в съзнанието ми изникна усещането за някакъв \"политически панаир\", а кадрите с Живков се сляха в съзнанието ми с образа на мечката, заставена да стои на два крака пред библиотеката. И този образ на \"танцуващата мечка\" пак се върна тези дни в съзнанието ми, благодарение на полския журналист Витолд Шабловски. Той в поредица от репортажи за \"Газета Виборча\" се опита за разкаже преди години трансформациите в Източна Европа през опита на вече свободните \"мечешки танцьори\" в резервата край Белица. Стигайки до следното заключение: \" \". Така и ние тези дни каним историята на танц. Въпросът е в стъпките и накъде водят те.", "date": "2019.11.15", "title": "1989 и \"танцът на мечките\""}
{"url": "https://www.dnevnik.bg/sport/2019/11/15/3986825_pet_godini_ot_macha_s_klichko_mechtata_na_kubrat_pulev/", "text": "15 ноември 2014 г. е дата, която ще бъде помнена винаги от Кубрат Пулев. Преди точно пет години българският боксьор заслужи възможността да се бие за световната титла в тежка категория. В Хамбург Пулев беше нокаутиран от  Владимир Кличко в петия рунд  в двубоя за пояса на Международната боксова федерация (IBF). След поражението заяви: \"Продължаваме напред\". Българинът извървя дълъг път и пет години по-късно е на крачка от нов шанс да атакува световната титла. Той е задължителен претендент на IBF и до средата на 2020 г. трябва да срещне победителя от  реванша между Анди Руис и Антъни Джошуа . Урокът от Хамбург Преди пет години българинът беше в светлината на прожекторите. Той се изправи срещу едно от най-големите имена в историята на професионалния бокс. Мачът с Кличко беше съпътстван от много говорене, взаимни обвинения и закани. На ринга Пулев започна с увереност, но загуби. \"Научих си урока от мача с Кличко. Смятам, че сега съм по-подготвен и по-силен боксьор\", каза българският боксьор впоследствие. Третият път След мача Пулев продължи пътя си и заслужи втора възможност да се бие за световната титла. Той имаше насрочен двубой с Джошуа на 28 октомври 2017 г., но се отказа заради контузия на гръден мускул. Сега българинът е уверен, че може да стъпи на световния връх. \"И двамата (Руис и Джошуа) са победими, и двамата са преодолими. Въпрос на ситуация, на тренировка, дори и на малшанс на самия ринг. Може би, Анди Руис ще ми е една идея по-удобен. Но не се знае - видяхте последния мач на Джошуа, той беше трагичен. Подцени ли противника, но беше много по-слаб от Анди Руис. Така че не се знае в този мач какво ще се случи\",  каза Пулев  след  последната си победа, дошла в Калифорния срещу Райдел Букър . От срещата с Кличко насам българинът имаше осем мача, като спечели всичките. От тях две от победите дойдоха след нокаут, а най-голямо внимание от съперниците му предизвикаха Дерек Чисора и Хюи Фюри. Успоредно с това кариерата му беше съпътствана от промени и предизвикателства. Той се раздели със \"Зауерланд\" и насочи вниманието си към САЩ, където вече работи с Ивайло Гоцев и \"Топ ранк\". През пролетта имаше голямо изпитание заради скандала с  целувката на репортера Дженифър Равало . След понесените последствия и победата срещу Букър българинът гледа към следващото приключение. \"Тази победа беше всичко за Кубрат, защото без нея нямаше да говорим сега за световните титли. Той заложи много\", каза мениджърът Гоцев. За мечтата за световна титла Пулев заяви: \"Спечелването на колан ще е сбъдната мечта. Това ще ми осмисли дните и живота, и всичко, което съм правил до момента.\"", "date": "2019.11.15", "title": "Пет години от мача с Кличко: как Кубрат Пулев продължи напред"}
{"url": "https://www.dnevnik.bg/sviat/2019/11/15/3992276_kak_vlastta_izmisli_hibridnata_cenzura/", "text": "На 7 ноември Алексей Пивоваров (главен редактор и главенпродуцент на базираната в САЩ рускоезична медийна RTVI) публикува в профила си в YouTube филмя \"Гибелта на империята\", който за пръв път е излъчен по телевизия НТВ още през 2013 г. В този документален филм Анатолий Чубайс, един от реформаторите от 90-те години, а сега управител на борда на държавната компания \"Роснано\", казва за времената на брежневския застой: \"Към този момент цялата страна с изключение на няколкостотин хиляди идиоти, е разбирала, че е изградена върху лъжа\". Последваха стотици новинарски съобщения, че \"Чубайс нарече идиоти вярващите в искреността на режима граждани на СССР\" (заглавието е истинско, не съм го измислил) и в резултат на това темата се нареди сред водещите в \"Яндекс.Новостей\". Наложи се самият Чубайс да коментира тези думи от преди 6 години, а Пивоваров написа във \"Фейсбук\", че \"не преставам да се удивлявам от припорада на информационния шум\", тъй като \"преди 6 години този филм мина по федерален канал и всичко беше тихо\". Какво се промени за тези 6 години? Вече писах, че през това време бе изградена полуавтономната токсична система, състояща се от най-големите кремълски средства за масова информация, лоялни блогъри и общественици, мрежи от \"анонимни\" канали в Telegram, ферми от платени коментатори плюс спецслужби, наредили се на хранилката, които трупат лайкове и критики, както и брой гледания и прочитания. Всички те се занимават с хибридна промяна на общественото мнение чрез подмяна на фактите и на дневни яред - от това, което се обсъжда в социалните мрежи до същия този Топ \"Яндекс.Новостей\", превръщащ се в нещо като огледало на подлежащата на деформиране реалност. В един момент можеше да ти се стори, че всезнаещите ръководители на тази екосистема всеки ден спускат \"на земята\" списъци с имена и теми, но сега става все по-ясно, че имаме работа с полуавтономност на тази токсична среда, в която всички действащи лица са свързани хоризонтално. Безспорно, с известна ритмичност продължава \"спускането\" и понякога може да се дойде заповед против конкретен човек или нареждане да бъде заглушена набираща популярност информация, пусната от несистемната опозиция. Но трябва да се признае, че в момента в повечето случаи системата работи самостоятелно. На някого му е скучно, някой разчиства лични сметки, някой трябва да изпълни план за брой посещения (историята с Чубайс, впрочем, прилича най-много на последното), някой изпълнява незаконна заповед - причините може да бъдат много, но резултатът винаги е един. Започва масирано налагане на темата, която веднага бива подхваната от други елементи на екосистемата, а след тях, уви, и останалите по-прилични издания. За много медии присъствието на една новина сред водещите на \"Яндекс\" е напълно основателен повод да се включат и фактически да усилят присъствието ѝ още повече. Преди две седмици бях убеден, че не е имало инструкции да бъде смачкан филологът Гасан Гусейнов*, а сега също съм убеден в случая с Чубайс, че никой не е нареждал да бъде атакуван един напълно лоялен ръководител на държавна корпорация. Медийната глутница прекрасно знае кой може да бъде захапан и кой не бива да бъде пипан. Разбира се, в особени случаи тази глутница яростно се нахвърля - срещу системните и несистемните либерали, общественици, които \"излизат извън границите на позволеното\". По този начин биват налагани - като с кучето на Павлов - условни рефлекси: така може, а така не бива. Както Гусейнов не можеше да пише за съвременния руски език, а Чубайс - да се изказва за времето на застоя при Брежнев. Това е не просто хибридна форма на мека цензура (можеш да казваш, каквото искаш, но бъди готов 3 дни да те бомбардират с цялата артилерия), но и също така е самодоволно опиянение на силния по отношения на слабия. Формално погледнато, ако говорехме за обществото по учебник, всеки има право да коментира всяко изказване. В това се състои и реализирането на свободата на словото. Но медийно-политическите реалности в съвременна Русия са такива, че това работи само в едната посока - опонентите на властта просто нямат достатъчно медийни ресурси, за да разгърнат поне една ответна атака. И в крайна сметка това прави нашето дисфункционално гражданско общество още по дисфункционално и удължава пътя ни към реална конкурентна демокрация.  ", "date": "2019.11.15", "title": "Как властта измисли хибридната цензура"}
{"url": "https://www.dnevnik.bg/citat_na_deniia/2019/11/15/3992198_citat_na_denia_zaradi_bulgariia_da_munkame_kato_se_pee/", "text": "                         Този реторичен въпрос задава лидерът на опозиционната ВМРО-ДПМНЕ в Северна Македония, Християн Мицкоски, в  интервю за \"Дойче веле\" . Месеци преди  извънредните избори в страната  той коментира отношенията с България и декларацията за позицията, която трябва да има София за общата история и връзката с евроинтеграцията на страната. Гоце Делчев, който има централна роля в македонската историография, се очерта като  най-костеливия орех  в работата на  смесената българо-македонска комисия  за исторически и образователни въпроси. Имаше и искания, свързани с начина, по който се обозначава непризнаваният от България македонски език.  Повече четете тук . Мицкоски повтаря позициите на партията си, че договорите с Гърция и България са унизили Северна Македония, сменила името си заради първия документ и размразила отношенията си заради втория. Лидерът, попитан какво ще направи с Преспанския договор с Гърция, ако партията му дойде на власт, не отговаря по същество, но дава да се разбере, че партията, при наличието на две трети мнозинство в парламента, е подготвена, че се отваря възможността за \"крачка назад\" и ревизия на споразумението.", "date": "2019.11.15", "title": "Цитат на деня: Заради България да мънкаме, когато се пее за Гоце Делчев?"}
{"url": "https://www.dnevnik.bg/sviat/2019/11/15/3992209_obratnoto_broene_zapochna_klimatichnite_promeni_veche/", "text": "Необичайно тежките наводнения във Венеция, пожарите в Австралия и дори появата на чума в Китай тази седмица бяха обяснени с климатичните промени, а учени предупредиха, че глобалното затопляне може да обремени бъдещите поколения с болести за цял живот. Венеция обяви извънредно положение в сряда след \"апокалиптични\" наводнения, залели разположения в лагуна град. Под вода се оказаха нейната  историческа базилика , площади и многовековни сгради. \"Това е резултат от климатичните промени\", писа в \"Туитър\" кметът на града Луиджи Бруняро. Градски артерии се превърнаха в бурни потоци, каменни балюстради бяха изпочупени, лодки бяха изхвърлени на брега, а вързаните гондоли - потрошени, след като приливът в лагуната достигна отметката от 187 см - най-високото равнище след рекорда от 194 см през 1966 г. Повишаващото се ниво на водата се превръща в постоянна заплаха за туристическата перла. \"Венеция е на колене\", каза Бруняро.\"Щетите ще надхвърлят стотици милиони евро.\" На другия край на света части от  Австралия тази седмица бяха опустошени  от горски пожари. Четири души загинаха, а жителите на цели селища бяха принудени да се спасяват с бягство от пламъците. От 2016 г. насам части от северните и вътрешните райони на щата Нов Южен Уелс, наред с южните райони на Куинсланд, са обхванати от суша, която, според Метеорологичната служба, се дължи частично на повишената температура на морската повърхност, което (на свой ред) влияе върху режима на валежите. През последния век се повиши и температурата на въздуха, което прави още по-тежки сушите и пожарите. Но връзките между климатичните промени и екстремните прояви на времето в Австралия се превърнаха в политически футбол. Правителството, което е поддръжник на въгледобивната индустрия, е съгласно, че трябва да се ограничават вредните емисии, но в същото време твърди, че по-силни екологични мерки ще съсипят икономиката. Това противопоставя страната на нейните съседни островни тихоокеански страни, които са особено уязвими от по-високите температури и повишаващото се морско равнище. Загрижеността за ефикасни (екологични) мерки в глобален план се засили, след като президентът на САЩ Доналд Тръмп се отказа от международното  Парижко споразумение  за ограничаване нс климатичните промени и предприе стъпки към отказ от защита на околната среда. Тръмп и бразилският президент  Жаир Болсонаро  са сред малцината световни лидери, които публично поставят под съмнение казаното от науката за климатичните промени, въпреки опустошителните пожари в собствените им страни - в Калифорния и в басейна на Амазонка, които еколозите поне частично отдават на глобалното затопляне. Чумата Докато политиците спорят, нарастват опасенията от ефекта на един по-топъл свят върху човешкото здраве. Здравните власти в Китай съобщиха за рядка поява на  белодробна чума  заради два случая, потвърдени в Пекин тази седмица. Двама души са се заразили в провинция Вътрешна Монголия, където има драматично увеличаване на популацията на гризачи в резултат на продължителното засушаване, утежнено от климатичните промени, твърдят местни медии. Миналото лято територия с размера на Холандия бе поразена от този вид чума, наричана и \"плъхова\". Последствията за здравето в по-широк спектър са сериозни. Медицинското списание \"Лансет\" публикува тази седмица изследване, според което климатичните промени вече увреждат човешкото здраве чрез увеличаване на броя на  екстремните климатични явления  и съпътстващото силно замърсяване на въздуха. В един по-топъл свят нарастват рисковете от недостиг на храни, инфекциозни болести, наводнения и екстремни горещини. Ако не бъде направено нищо, последиците могат да обременят цяло поколение със страдания и болести през целия живот на хората, твърдят учените. \"Особено уязвими към здравните рискове, свързани с климатичните промени, са децата. Техните организми и имунни системи са все още в процес на развитие, което ги прави по-податливи на заболявания и екологични замърсители\", казва Ник Уотс - един от учените, извършили проучването на \"Лансет\", озаглавено \"Здравето и климатичните промени: обратно броене\". Увреждането на здравето в ранното детство е \"трайно и всестранно\", предупреждава той, и води до последствия за цял живот. \"Ако не се предприемат незабавни действия от всички страни за намаляване на вредните емисии, напредъкът в благоденствието и средната продължителност на живота ще бъдат изложени на риск и климатичните промени ще предопределят здравето на цяло едно поколение\", каза ученият на представяне на проучването в Лондон. /БТА", "date": "2019.11.15", "title": "Обратното броене започна: климатичните промени вече вредят на цяло поколение деца"}
{"url": "https://www.dnevnik.bg/sviat/2019/11/15/3992279_suzdateliat_na_uikipediia_napravi_nova_socialna_mreja/", "text": "Създателят на \"Уикипедия\" Джими Уейлс откри тихомълком нова социална мрежа с надеждата да опази общуването в нея от рекламодатели и ботове. WT social е наследник на новинарския сайт  WikiTribune , който обаче не успя да натрупа популярност. \"Никога няма да продаваме данните ви. Платформата разчита на щедростта на отделни дарители, за да гарантира, че неприкосновеността ви е защитена и в социалното ви пространство няма реклами\", пише на челната ѝ страница. \"Искаме да ви дадем власт сами да избирате какво съдържание виждате и да редактирате подвеждащи заглавия. Ще създадем пространство, в което зловредните актьори биват премахвани, защото така е редно. Не защото ни разваля финансовите отчети. Но това би проработило само с ваша помощ. Присъединете се днес и ни помогнете да променим пейзажа на социалните мрежи\". В нея потребителите могат да споделят линкове и да ги обсъждат във фийд, подобен на този на  \"Фейсбук\" . Само че разлика от нейните алгоритми, тук постовете ще се показват хронологично с възможност с бъдеще да има бутон за гласуване, който да дава повече видимост на по-качествените текстове. Бизнес моделът е подобен на този на  \"Уикипедия\"  (Wikipedia) – мрежата ще разчита на дарения. \" Бизнес моделът на социалните мрежи , който разчита изцяло на реклами, е проблемен\", коментира Уейлс пред вестник \"Файненшъл таймс\". \"Оказва се, че нискокачественото съдържание побеждава\". Засега даренията са над 200 и според Уейлс WT social може да разчита на успех, подобен на този на \"Нетфликс\", \"Спотифай\" и \"Ню Йорк таймс\". Те привлякоха поколение, склонно да плати за смислено онлайн съдържание. \"Няма да се печели много, но моделът ще е устойчив\", казва той. \"На хората им писна от боклука наоколо. Новинарските организации правят всичко възможно в тази околна среда, но всъщност става въпрос за проблем с разпространението.\"", "date": "2019.11.15", "title": "Създателят на \"Уикипедия\" направи нова социална мрежа - без реклами и продажба на данни"}
{"url": "https://www.dnevnik.bg/sviat/2019/11/15/3992214_mladite_sauditci_se_chudiat_kude_izcheznaha_uahabitite/", "text": "За мнозина в Саудитска Арабия животът се промени - въпросът вече е какво можеш да правиш, а не какво не можеш. Иновации, презентации на идеи, които да бъдат финансирани, студенти мъже и жени с мисъл за бъдещето - това е част от трансформацията на кралството от последните години, при която крайно консервативните гласове отстъпиха назад, разказва  \"Блумбърг\" . \"За две години разликата е огромна,\" разказва Шуг Аламри, 22-годишна студентка, по време на \"Дахран експо\". Градът в богатия на петрол изток на Саудитска Арабия събира за събитието млади мъже и жени, които търсят начини да привлекат туристи или например чрез плаващи столове да улеснят плуването за хората с увреждания. Именно \"освобождаването от оковите на пуританския вид ислям, който щеше да направи стремежите от \"Дахран експо\" невъобразими\", е същността на икономическата промяна, пишат авторите на текста. След десетилетно придържане към уахабизма - по името на духовника от 18 в. Мохамед ибн Абд ал Уаххаб - престополаследникът принц Мохамед бин Салман обяви план за модернизация на страната, включващ и \"унищожаване\" на останките от екстремизма. Без задействаните промени, \"истинска революция\", събития като \"Дахран експо\" щяха да са разделени по пол, със служители на религиозната полиция (мутауа), следящи дали жените спазват строгите правила за облекло. През 2016 г. на кувейтски писател на панаир на книгата в Рияд бе казано да не се усмихва - трапчинките му били съблазнителни. Днес представителите на мутауа не се виждат. \"Изчезнаха,\" казва събеседничка на \"Блумбърг\", която говори за саудитската национална идентичност, но без уахабизъм. \"Откакго ги няма, показваме кои сме наистина.\"      Нищо от това  не прави Саудитска Арабия демократична  - остават авторитарното управление, войната в Йемен или убийството на Джамал Хашокжи. Контрастът обаче остава драматичен и някои саудитци дори говорят за възможността забраната за алкохол да отпадне преди срещата на Г-20 в страната догодина. \"Какво ще се случи после, зависи от това дали икономиката може да направи достатъчен скок, за да отвърне на очакванията на страна, където три четвърти от населението, сред тях самият престолонаследник, са на възраст под 35 години,\" продължава материалът. \"Макар да са развълнувани от либерализацията, за повечето млади саудитци има едно притеснение: Къде изчезнаха уахабитите и какъв е шансът да се върнат?\" Според 37-годишния принц Абдуллах бин Халед Ал Сауд, директор на изследователския център \"Крал Файсал\", това е \"революция\", в която обаче има риск духовниците, някога доминирали в министерства, институции, джамии и училища, да отговорят реакционно. Ако на хардлайнерите се позволи да действат по стария начин, това може да създаде \"някакво противоборство или нестабилност, а никой не иска да види това\". Според него това е аргумент властите внимателно да наблюдават обществото, докато този период не отмине. Саудитска Арабия и преди бе отворена след милиардите, потекли към хазната при петролния бум, дори облеклата на жените бяха по-свободни. Обсадата на Мека през 1979 г. промени това, тъй като поведе правителството към съюз с уахабизма. Според американски и саудитски представители, заемали държавни длъжности по онова време, именно уахабизмът е помогнал да бъдат оформени възгледите на Осама бин Ладен и 15-те саудитци, участвали в атаките от 11 септември.      Въпросът днес е: как консерваторите може да потърсят отмъщение? Саудитски учен, който заради деликатността на въпроса не иска името му да се споменава, пита: \"Къде е реакцията? Защо е толкова приглушена? Някой спира ли я?... Винаги когато нещата се променят драстично, другите сили опитват да се съпротивляват колкото могат въз основа на възможностите, кито имат. Точно сега нямат многто възможности за публична съпротива.\" С \"Визия 2030\", целяща огромни реформи в икономиката и образованието, Мохамед бин Салман не им дава много голям шанс. Други събеседници на \"Блумбърг\" смятат, че ако икономиката се представя добре, реакцията няма особен шанс. Не че старада идентичност е изоставена. Традиционните дрехи за жени и мъже, абая и тауб, още са широко разпродстранени, мнозина носят никаб, въпреки че не е задължително. Някои са притеснени, че отварянето може да е прекалено и Саудитска Арабия да загуби културата си. Но вече се чуват и други гласове - има развлекателни събития, чуват се и рок, джаз и турска поп музика, в контраст с благочестивата тишина, налагана от религиозната полиция. Страната се отваря към туристи, а има и гледки, които не можеха да се видят преди: жени на колела, чиито облечени в дънки крака се виждат, двойки в барове, които пият коктейли без алкохол, изпълнители като Марая Кери и певци от арабския свят и Южна Корея.", "date": "2019.11.15", "title": "Младите саудитци се чудят къде изчезнаха уахабитите"}
{"url": "https://www.dnevnik.bg/evropa/2019/11/15/3991793_sled_brekzit_risk_ot_deportirane_za_nepoiskalite/", "text": "Великобритания заплашва да депортира граждани на Европейския съюз, ако не са кандидатствали навреме за нов имиграционен статут след Брекзит, и ще прояви снизходителност само в извънредни обстоятелства, разказват хора, разпитани за плановете. Правителството изготви кратък списък с изключения, като свързаните с физически или психически проблеми, или тези с деца, чиито родители не са кандидатствали от тяхно име, посочват хората, цитирани от \"Ройтерс\". Управляващите въвеждат най-голямата от десетилетия реформа на британските гранични проверки, слагайки край на предимството за мигранти от ЕС пред тези от други държави. Повечето граждани на съюза ще се нуждаят от някаква форма на предварително разрешение от правителството, за да останат в страната. Според правителствени данни само  малко над половината  от приблизително 3.5 милиона граждани на ЕС, живеещи във Великобритания, са получили  новия правен статут . Крайният срок е 31 декември 2020 г. Юристи, специализирани в областта на миграцията, коментират, че са били поканени от вътрешното министерство преди няколко месеца, за да прочетат новите правителствени насоки за имиграцията, в които има раздел какво ще се случи на европейските граждани, които не кандидатстват навреме. Правителството все още не е съобщило кога ще публикува информацията. Ако след изборите на 12 декември консерваторите загубят, предложенията може да бъдат променени. \"Висок праг\" \"Разглеждаме сравнително висок праг и да се каже \"забравих\" няма да е достатъчно\", коментира един от юристите. \"Ако някой не успее да кандидатства преди крайния срок, няма да има законно право на пребиваване. Тогава ще се задейства процес по депортиране\". Вътрешното министерство посочи, че хората, които пропуснат крайния срок без да имат вина за това, все още ще могат да кандидатстват за законния статут. Досега правителството казваше, че служителите ще направят всичко възможно, за да дадат на гражданите на ЕС правото да останат и не се фокусираше върху въпроса какво ще се случи на тези, които не успеят да кандидатстват навреме. Групи на активисти се опасяват, че много граждани на ЕС, които са законно в страната, може да бъдат подминати, а плановете всички да са се регистрирали до края на декември следващата година са твърде амбициозни. Според Майке Бон, която работи за групата \"Трите милиона\", подкрепяща правата на гражданите на ЕС, най-уязвимите в обществото, като възрастните хора, тези, които нямат редовна работа или жертвите на домашно насилие, може да не успеят да кандидатстват. \"Много сме разтревожени за това. Това е най-голямото ни притеснение. Почти ежедневно срещам хора, които знаят за схемата, но мислят, че не е необходимо да кандидатстват\", обяснява тя. Процесът на кандидатстване във Великобритания бе критикуван, а хората, живели в страната от десетилетия, казват, че са изправени пред лишена от гъвкавост, бюрократична система. Дори и схемата за кандидатстване да постигне успех на 95%, около 175 хил. души ще останат извън процеса. След крайния срок гражданите на ЕС, които не са кандидатствали, може да сте превърнат постепенно в нелегални мигранти и правителството беше категорично за риска от депортиране. Трудности Други мигранти казват, че трудностите с британската имиграционна система са предупреждение за гражданите на ЕС. Хари Бабу, мигрант от Индия, разказва, че е изправен пред депортиране, защото счетоводителят му допуснал грешка в данъчната му декларация и той ще бъде наказан по силата на закон, замислен от части, за да се справи с хора, които са заплаха за националната сигурност. През изминалите три и половина години правителството е задържало паспорта на Бабу, което му е попречило да работи или да посещава баба си в Индия. Бабу се преместил във Великобритания през 2007 г. за магистратура и работил различни неща, включително бил мениджър за подбор на персонал в компанията производител на ризи Thomas Pink. Когато обаче кандидатствал за постоянно местожителство, правителството заявило, че има неплатени 1000 паунда данъци. Бабу казал, че това е грешка на счетоводителя му. \"Бях депресиран и почти не съм спал през изминалите три години. Нямам съмнение, че хората от ЕС ще се изправят пред подобни проблеми\", посочва той.", "date": "2019.11.15", "title": "След Брекзит: Риск от депортиране за непоискалите навреме да останат във Великобритания"}
{"url": "https://www.dnevnik.bg/sport/2019/11/15/3991842_za_kakvo_shte_se_bori_ljuis_hamiltun_do_kraia_na/", "text": "Люис Хамилтън е световен шампион във Формула 1 за шести път и очаква без напрежение последните два старта от сезона. Британецът си осигури титлата в предходния старт за  Гран при на САЩ  и може да гледа по-спокойно към предстоящите състезания в Бразилия и Абу Даби. Означава ли това, че спечелването на титлата сваля очакванията към Хамилтън? По-скоро не. В надпреварите на \"Интерлагос\" и \"Яс Марина\" британецът има за какво да се бори. Той все още може да подобри или изравни няколко рекорда, които да продължат пътя му към  върха в историята на Формула 1 . Двете най-ценни постижения – броят на спечелените титли (7) и победите (91), могат да бъдат в полезрението на британеца през 2020 (шест световни титли и 83 победи). Но кои са постиженията, които Хамилтън ще преследва до края на сезон 2019? През 2018 г. Хамилтън записа впечатляващите 408 точки в рамките на един сезон, ставайки първият пилот, преминал границата от 400 точки. Това се случи благодарение на увеличението на календара до 21 състезания, но през настоящия сезон има шанс да подобри собствения си рекорд. Дотук след изминали 19 състезания британецът има 381 точки. Той се нуждае от 28 точки, за да подобри рекорда си, а максималния брой точки, които могат да се вземат, е 50. Дотук в 19 състезания от началото на сезона Хамилтън успя да завърши сред първите трима в 16 случая. Рекордът е 17 подиума и се държи от Михаел Шумахер (2002), Себастиан Фетел (2011) и Хамилтън (2015, 2016, 2018). Постижението на седемкратния световен шампион е най-впечатляващо между трите, постигнато в сезон със 17 старта, или при стопроцентова успеваемост. Ако Хамилтън завърши сред първите трима в Бразилия и Абу Даби, ще има 18 подиума от 21 старта. Единствените състезания, в които той не беше на подиума, бяха Австрия (5-и), Германия (9-и) и Сингапур (4-и). Гран при на Австралия  и  Гран при на Италия  са единствените две надпревари през настоящия сезон, в които Хамилтън не е бил начело дори и за една обиколка. Във всички останали 17 състезания пилотът на \"Мерцедес\" е водил колоната. Рекордът във Формула 1 е 18 надпревари и беше поставен през 2013 г. от Себастиан Фетел в последния му шампионски сезон с \"Ред бул\". Хамилтън отдавна е №1 по спечелени точки в цялата история на Формула 1, но до края на сезон 2019 може да изравни още постижения. Преди две години британецът стана едва вторият пилот след Михаел Шумахер, записал точки във всяко състезание през сезона. През 2017 г. сезонът се състоеше от 19 старта, като Хамилтън беше в зоната на точките във всяко от тях. Дотук отново е 19 от 19, но има още две състезания, с което ще се надява да подобри собственото си постижение. Хамилтън може да изравни и друг свой рекорд – този по поредните състезания, в които влиза в точките. Дотук серията му е от 31 старта, а в периода 2016 - 2018 записа 33 поредни надпревари с точки. Последното състезание, в което Хамилтън не взе точки, беше  Гран при на Австрия през 2018  г. До края на сезон 2019 Хамилтън няма да може да подобри върховото постижение от 13 победи в рамките на една година, което се държи от Михаел Шумахер и Себастиан Фетел. Британецът има 10 победи два кръга преди края, но все още може да постави личен рекорд. Пилотът на \"Мерцедес\" записа по 11 победи през 2014 и 2018. Освен това е взимал по 10 победи в пет от последните шест сезона. Последната година от договора на Хамилтън с \"Мерцедес\" и последна от настоящата турбо-хибридна ера със сегашните правила може да бъде една от най-важните в кариерата на британеца. През 2020 г. Хамилтън ще преследва няколко рекорда, които според мнозина биха го поставили завинаги на първо място в историята на Формула 1. Догодина върховото постижение от 91 победи на Шумахер вече ще бъде в полезрението на Хамилтън, както и изравняването на седемте титли на германеца. Само преди няколко години и двата рекорда изглеждаха като притежание на Шумахер завинаги. Той е притежател и на рекорда за най-много подиуми в историята (155), а засега Хамилтън е с пет по-малко.", "date": "2019.11.15", "title": "Рекордите, към които се стреми Люис Хамилтън до края на сезона във Формула 1"}
{"url": "https://www.dnevnik.bg/evropa/2019/11/15/3992431_frenskiiat_i_rumunskiiat_kandidati_za_komisari_sa/", "text": "Изпитните комисии на Европейския парламент одобриха двама от тримата кандидати за еврокомисари, които положиха вчера устен изпит, предаде БТА.  Засега напред преминават румънският кандидат Адина-Йоана Вълян, предложена за еврокомисар по транспорта, и френският кандидат  Тиери Бретон , който се предвижда да отговаря за вътрешния пазар. Вълян е  петият кандидат  на Букурещ, а Бретон -  вторият  за Париж. След вчерашният изслушване унгарският кандидат Оливер Вархели не получава необходимата подкрепа от парламентарната комисия по външни работи. Той ще има възможност да отговори на допълнителни писмени въпроси. Ако накрая и той премине успешно изпита,  Вархели  ще отговаря за разширяването на ЕС. Той е  вторият кандидат  на Будапеща. Предвижда се евродепутатите да имат окончателна оценка до 21 ноември и така Вархели ще разполага със седмица, за да отговори на допълнителните въпроси. Ако оценката накрая е положителна, съставът на следващата Европейска комисия се предвижда да бъде гласуван на 27 ноември.  Комисията на Урсула Фон дер Лайен  трябваше да е встъпила в длъжност  още в началото на ноември, но серия от провали на нейни кандидати доведе до забавяне. Сега тя се надява да заеме новата си длъжност от началото на декември. \"Политико\" отбелязва, че утвърждаването на Вархели е било блокирано след изненадващ бунт на евродепутати от лявоцентристката група Социалисти и демократи и от либералната \"Обнови Европа\", които се обединиха с други след тричасовото изслушване в Комисията по външни работи на ЕП. Служители от парламента обаче очакват Вархели да бъде одобрен, след като отговори на допълнителните писмени въпроси, поискани от Социалисти и демократи, \"Обнови Европа\", както и от евродепутати от Зелените и Обединена левица/Северна зелена левица. Много евродепутати изразиха опасения от даването на власт в областта на политиката на съседство и разширяването на Унгария, предвид че нейният премиер Виктор Орбан е обвиняван, че не зачита много от основните принципи на ЕС за демокрация и върховенство на закона. Но макар евродепутатите да настояват за допълнителни отговори от Вархели, целящи да се уверят в неговия ангажимент да действа независимо от Орбан, източници от Европарламента признаха, че не е имало друга причина да го отхвърлят, освен неговата националност. В момента посланик на Унгария в ЕС, Вархели няма официална връзка с партията на Орбан \"Фидес\". Макар да се смята все пак за верен на Орбан, всеки друг кандидат отново ще дойде от Орбан, така че евентуалното му отхвърляне единствено ще забави още повече встъпването в длъжност на новата Комисия. Според Кристиан Ехлер, германски евродепутат от дясноцентристката Европейска народна партия, колегите му от другите групи изпращат политическо послание като настояват за още отговори от Унгария. Той обаче не очаква те да отхвърлят цялата комисия в резултат на това. Българският евродепутат Илхан Кючюк (ДПС/\"Обнови Европа\") коментира, че Вархели е демонстрирал достатъчно независимост през кариерата си. \"Оливер Вархели е дипломат от кариерата, който доскоро беше европейският посланик на Унгария в Брюксел, но освен това е бил служител в Европейската комисия преди Орбан да дойде на власт. По време на изслушването си той каза, че няма да приема инструкции от никое правителство или институция и ще защитава позицията на ЕС, действайки напълно независимо\", посочи Кючюк като изрази увереност в одобрението на унгареца след писмените му отговори.", "date": "2019.11.15", "title": "Френският и румънският кандидати за комисари са одобрени, изпитът за Унгария продължава"}
{"url": "https://www.dnevnik.bg/hrana_i_napitki/2019/11/15/3991314_file_ot_chernomorski_kalkan_poshirano_s_pchelen/", "text": "                           Предварително почистен и филетиран, овкусете калкана със сол и пипер и поставете върху канапе от пресни билки (лимонен босилек, мащерка, чесън, девесил, копър и скилидка намачкан чесън). Поширайте за 5 минути на 80˚C пара. Запържете лук и чесън и добавете ориза. Овкусете със сол, пипер и масло. След сваряването добавете филетата от лайм заедно с настърганата кора. Рагуто от раци пригответе, като запържите с лук и чесън сварените и почистени опашки и щипки от раци. Загасете с бяло вино и монтирайте със сметана. Гарнирайте всичко с пресни подправки и завършете с пчелен прашец. 130 г калкан 50 г императорски ориз 50 г речни раци 30 г домат конкасе 30 мл бяло вино 20 г масло 15 мл готварска сметана 10 мл зехтин 10 г лайм филета настъргана кора от лайм 10 г лук 5 г чесън 3 г пчелен прашец 1 г бял пипер 1 г девесил (лющян) 1 г лимонов босилек 1 г копър", "date": "2019.11.15", "title": "Филе от черноморски калкан, поширано с пчелен прашец"}
{"url": "https://www.dnevnik.bg/politika/2019/11/15/3991286_noviiat_kmet_na_ovcha_kupel_fandukova_igrae_roliata_na/", "text": "                         - Живея в квартал \"Овча купел, а и 10 години съм бил омбудсман на Столичната община. Преподавател съм, но по публична администрация и като знам какво пише в книгите и учебниците - как трябва да се работи, и виждам какво реално става, в частност в район \"Овча купел\", развих невероятно вътрешно желание да променя нещата. Това няма да стане с писане на статии и с лекции, а с действие. - Десните избиратели на \"Демократична България\", както и шестте инициативни комитета и активните граждани от района имаха ключов принос за моето избиране. Кандидатурата ми беше издигната от тези комитети и тя е резултат от естествен процес, който се разви в последните 2-3 години. В това време всеки от нас в тези инициативни комитети се сблъска с неработещата районна администрация. Почти всички полезни неща, които се направиха в \"Овча купел\", са след като инициативните комитети влязоха в контакт с голямата община. Оказа се, че нашата районна администрация е безсмислен орган. Ролята му, едва ли не, е била да задържа развитието на квартала, да отблъсква инициативите на гражданите и да пречи. - Едно от възможните обяснения е в модела на ГЕРБ. В него районните администрации трябва да играят ролята на лошите, а общинският съвет и администрацията на кмета Фандъкова да играят ролята на добрите. От наша гледна точка се получава точно такава картина, защото когато (като инициативни комитети) сме стигали до голямата община, нещата са се решавали. Например трябваше спешно да се изгради един тротоар до Националното средно училище \"София\". Единият изход на учениците излизаше направо на уличното платно и трябваше спешно да се направи тротоар за децата, дълъг около 150 метра. С кмета на района, г-жа Семерджиева, проведохме поне три срещи по този въпрос, писах четири писма, но две години нямаше никакво развитие. Тогава влязох в контакт с Фандъкова и въпросът беше решен за две седмици. От инициативни комитети от други райони на София научих, че и при тях също са се случвали такива работи. - Не е искал. Районната администрация досега е действала като буфер между гражданите и голямата община – да задържа и забавя всичко каквото може. А когато нещо успее да стигне до голямата община – нещата се получават. - Идеята е същата, както в държавата, в правителството – министрите се гърчат и не могат да решават и най-малките въпроси, но като отидат 50 човека да протестират пред Министерския съвет, излиза Бойко Борисов и казва: \"Аз дадох 100 милиона\". В случая тази роля играе Фандъкова. В предизборната кампания на всички билбордове на ГЕРБ районните кметове са заедно с Фандъкова. Няма районен кмет на ГЕРБ, който сам да си направи предизборната кампания. - Наясно съм, че сега нямам права – нямам бюджет, трябва всичко да съгласувам с общината и с общинския съвет. Амбицията на \"Демократична България\" е да се върви към децентрализация, защото в момента ние, \"Овча купел\", сме с население на областен град, а нямаме възможност да свършим това, което може кметът на областния град. Всъщност гражданите са най-големият ресурс и инструмент на районната администрация да провежда политики и подобрения на градската среда. Преди изборите най-много обещавахме да се подобри моделът на работа в районната администрация – да бъдем постоянно сред хората, да ги ангажираме и тях в местното самоуправление – да подават сигнали, да контролират ремонти и строителни дейности, бъдат коректив на управлението на района. Обещах да се сформира работещ обществен съвет към районната администрация, който да съдейства, но и да е коректив на управлението и на мен като кмет. - Кварталът сега е непроходим в огромната си част – няма добра инфраструктура, нито за автомобилите. нито тротоари за хората. За недостига на места в детските градини имаме амбицията да потърсим по-специфично решение – наемане на помещения и преустройването им във филиали с временни групи на детските градини до окончателно решаване на проблема. Ако чакаме да се построят новите градини, това ще отнеме 3-4 години, а този срок не устройва хората, които сега имат малки деца. - Защото, когато се построи нова детска градина, тези изнесени (временни) групи в приспособени, наети помещения, се закриват и децата се преместват в новата сграда. Приспособените помещения се освобождават и така не се поддържа капацитетът, за да дойдат там нови деца. Така хем има нова детска градина, хем капацитетът на местата не се увеличава. Тези \"изнесени групи\" и приспособени помещения са решение поне на първо време, но така се дава някаква възможност на родителите. Ако им се постави алтернатива: \"Искате ли детето ви да дойде в такава \"изнесена група\", или ще си го гледате вкъщи?\", тогава нека всеки родител да прецени. За нас е важно общината да предлага възможности и който родител не иска, да си търси сам решение за отглеждането на детето. - Запознат съм със случая, там все пак в ниското, до новата сграда ще се построи детска градина. Иначе решението е да се приемат Подробни устройствени планове на квартала. С изключение на \"Овча купел-2\", районът няма актуализирани планове. С тях хората ще знаят къде може да изникне нов строеж, а не, образно казано, една вечер да си легнат с градинка пред прозореца, а сутринта да се събудят с изкоп или с вече изникнала сграда.      - Ако са в строителството, ще ги насочим в периферните зони – край \"Юбилейната гора\". Там може да се развие ново строителство, защото сега са празни пространства. И в земи на бившето АОНСУ има къде да се строи, но да е прозрачно и предвидимо. - Ще се боря упорито да се реализира този проект. Процедурата за обособяването на този парк – общественото обсъждане за възлагането на проекта, стартира вече, но в доста ограничени граници. Моята идея е парк \"Кукуряк\" да има по-големи зелени подходи с различни части на квартала. - Поел съм ангажимент да проведа разговори със собствениците на бутилиращата компания и да опитам да ги убедя, че възстановяването й не трябва да се възпрепятства. Идеята ми е да включим собствениците на компанията в решаването на местни проблеми. Сега минералната вода не носи ползи на горнобанчани, а само проблеми. Бутилирането на водата и товаренето на огромните камиони става в центъра на Горна баня и така се разбиват улиците, а район \"Овча купел\" нищо не печели от това.     ", "date": "2019.11.15", "title": "Новият кмет на \"Овча купел\": Фандъкова играе ролята на Бойко Борисов"}
{"url": "https://www.dnevnik.bg/na_put/2019/11/15/3992197_zatvoreni_za_remont_za_2_dni_faryorskite_ostrovi_niama/", "text": "\"Затворени за ремонт\": Фарьорските острови, автономният датски архипелаг в северната част на Атлантическия океан, обявиха, че няма да приемат туристи на 16 и 17 април 2020 година, а само доброволци, които да съдействат за поддържането на местната екосистема, предаде \"Франс прес\". Хотелите ще останат отворени и международните полети също няма да бъдат отменяни, но ще бъде забранен достъпът до популярни места. Доброволците, които искат да се включат в инициативата, можеха да го направят до 15:00 часа по Гринуич (17:00 часа) българско време вчера, съобщи Туристическата служба на Фарьорските острови на интернет сайта си. След крайния срок 100 души ще бъдат избрани на случаен принцип. Те трябва да платят самолетния си билет, но ще им бъде осигурено настаняване и храна през техния работен уикенд. \"Крехката околна среда на някои известни туристически места пострада от нарасналия брой посетители\", каза пред \"Франс прес\" директорът на службата Гури Хьойгард през март малко преди първото издание на тази инициатива.\"Тези зони се нуждаят от бърза намеса, за да сме сигурни, че ще останат непокътнати\", добави тя. Събитието ще е продължение на пилотен проект от пролетта на 2019 г. Тогава Хьойгард е получила 3500 кандидатури от доброволци. Щастливите избраници от 25 различни националности са възстановявали пирамидите от камъни, изправяли са указателни табели, почиствали са пътеки, слагали са наблюдателни постове. Архипелагът, който е ценен високо заради привлекателните си пейзажи с отвесни скали, високи над 30 метра, се простира на площ от 1400 квадратни метра, има 50 хил. жители и 80 хил. овце, пръснати на 18 острова. През 2018 година 110 000 туристи са посетили Фарьорските острови и броят им е нараствал с 10 процента годишно през последните пет години. /БТА ", "date": "2019.11.15", "title": "\"Затворени за ремонт\": За 2 дни Фарьорските острови няма да приемат туристи"}
{"url": "https://www.dnevnik.bg/bulgaria/2019/11/15/3992428_ministurut_na_kulturata_svede_kazusa_s_largoto_do/", "text": "Министърът на културата Боил Банов сведе до личен конфликт случая с проваленото от администрацията му съдебно дело за некачествения ремонт са Ларгото в София. Той ще предаде случая на прокуратурата, но не възнамерява да подаде оставка след като подчинените му са пропуснали срока за обжалване и така са ощетили държавата с над 700 хил. лв. \"Да е жив и здрав този основен невероятен интелект\", каза Банов в интервю за Би Ти Ви и добави: \"Хората трябва да са наясно, че не сме глупаци и това са лични, мръсни, гадни вендети (...) Знам го този човек с всичките му свинщини\". Министърът не посочи имена, но натърти, че БСП и журналистката Елена Йончева, която сега е евродепутат, са изиграли ролята на пощенска кутия. Преди евроизборите през май  Йончева пусна записи  как според нея през 2016 г. като зам.-министър на културата Банов дава указания на фирмата - строител как да се фалшифицират документи, за да се прикрие забавяне от 33 дни. Тогавашният титуляр на ведомството Вежди Рашидов обяви, че заради  забавяне по времето на кабинета на Пламен Орешарски е искал работата да се довърши \"тихо и спокойно\" , за да няма загуба на средства от еврофондовете (бел. авт. - част от проекта се финансира с 12.3 млн. лв. по оперативна програма \"Регионално развитие\"). После е заведено дело за неустойки. Самият Банов твърди, че записите са манипулирани и се прави опит той да бъде вкаран в капан.      Заради изпуснатия срок за обжалване директорът на правния отдел в министерството подаде оставка. По думите на Банов той и представляващият министерството в съдебния процес юрист са с богат опит, назначени са преди самият Банов да встъпи длъжност, са го излъгали и са скрили кореспонденцията със съда. По думите на министъра на културата само болен мозък би допуснал, че той лично е замесен в провала на съдебния процес. Играта е срещу мен, срещу престижа на министерството и на ГЕРБ, каза Банов. Той добави, че е готов да подаде оставка, както БСП настоява, ако премиерът Борисов му я поиска.", "date": "2019.11.15", "title": "Министърът на културата сведе казуса с Ларгото до \"лични, мръсни, гадни вендети\""}
{"url": "https://www.dnevnik.bg/evropa/2019/11/15/3992437_brjuksel_zapochva_nakazatelna_procedura_sreshtu_london/", "text": "Европейската комисия съобщи, че завежда наказателна процедура срещу Великобритания заради  отказа на Лондон да предложи еврокомисар . Комисията е заявила вчера писмено на Лондон, че с отказа си нарушава задълженията по договора за ЕС, предаде БТА В писмото е поставен срок за отговор от британските власти до 22 ноември. Пояснява се, че срокът е толкова кратък заради нуждата новата ЕК да встъпи в длъжност възможно най-скоро. Комисията отбелязва, че британските власти не са спазили задължението си да не оправдават с пречки в национално законодателство неизпълнението на европейските правила. Така комисията отхвърля довода на Лондон, че не предлага еврокомисар заради очакваните  предсрочни избори . Уточнява се, че ако до седмица британските власти не изпратят отговор, или ако отговорът не е задоволителен, комисията ще продължи със следващите стъпки по наказателната процедура. По думите на дипломат от ЕС, цитиран от \"Политико\", процедурата срещу Великобритания може да послужи на Европейската комисия като необходима правна подготовка, за да продължи с встъпването в длъжност на 1 декември, дори и ако Обединеното кралство все още не е номинирало кандидат до тогава.  Комисията на Урсула Фон дер Лайен  трябваше да е встъпила в длъжност  още в началото на ноември, но серия от провали на нейни кандидати доведе до забавяне. Вчера двама от новите кандидати, на Румъния и на Франция, преминаха успешно изслушванията си в ресорните комисии в Европарламента. Унгарският кандидат ще трябва да даде допълнителни писмени отговори (повече четете  тук ).", "date": "2019.11.15", "title": "Брюксел започва наказателна процедура срещу Лондон заради отказа да изпрати комисар"}
{"url": "https://www.dnevnik.bg/ot_vas/novini_ot_vas/2019/11/15/3991680_retro_-_avtomobili_4/", "text": "Автомобилите от социализма в перфектен вид. Заводите Шкода (на чешки: Škodovy závody, други имена: Škoda Holding, Škoda Works) е конгломерат от машиностроителни предприятия, разположени основно в Чехия. Фирмата е един от най-големите европейски индустриални конгломерати през 20 век. Основана е през 1859 г. от граф Валенщайн-Вартенберг като леярна машиностроителна фабрика в град Пилзен. През 1869 г. собственик на предприятието става инженерът и предприемач Емил Шкода, като неговата фамилия става по-късно търговска марка. Фабриката е произвеждала метални изделия за промишлеността: детайли за мелници, железопътния транспорт, електростанции, елементи за шлюзове (напр. за Суецкия канал), артилерия и друго военно снаряжение за армиите и флота на Австро-Унгария и за износ.", "date": "2019.11.15", "title": "Ретро - автомобили 4"}
{"url": "https://www.dnevnik.bg/sport/2019/11/15/3992439_lechkov_edinstveniiat_nachin_za_kongres_na_bfs_e_edna/", "text": "Досегашният вицепрезидент на БФС Йордан Лечков обяви, че единственият начин да се стигне до конгрес за избор на президент е клубовете да го поискат. След  загубата с 0:1 от Парагвай  той заяви, че бърза работа нямаме. \"Ако някой иска конгрес, има си ред. Една трета от клубовете трябва да го поиска. Това е начинът за конгрес, няма друг начин. Защо да има безвластие, има устав. По устав (ръководител) е първият вицепрезидент\", каза Лечков пред Би Ти Ви. Преди дни той заяви, че обжалва вписването на Михаил Касабов за президент на БФС след  оставката на Борислав Михайлов . \"Категорично не съм подавал оставка. Колко по-ясно да го кажа. Защо да подавам оставка? Продължавам да бъда първи вицепрезидент и никога не съм имал амбиции да бъда президент. Има устав и аз действам по устав\", посочи той. Лечков не отговори конкретно на въпроси кой и как ще ръководи футболния съюз занапред. \"Искам да се концентрираме върху важните неща, а футболът пак остава назад. Ние сме международна организация. Повече международна, отколкото национална.\" \"Между другото малко шеговито да ви кажа - цялото ръководство на Парагвай си прави един час снимки с мен. Не с футболистите, не с някой друг.\"", "date": "2019.11.15", "title": "Лечков: Единственият начин за конгрес на БФС е една трета от клубовете да го поискат"}
{"url": "https://www.dnevnik.bg/evropa/2019/11/15/3992441_italiia_obiavi_izvunredno_polojenie_zaradi/", "text": "Правителството на италианския премиер Джузепе Конте одобри вчера постановление за въвеждане на извънредно положение заради наводнението във Венеция, предаде АНСА. Междувременно властите във Венеция предупредиха днес за очаквано ново покачване на нивото на водата до 150 сантиметра. Незабавно ще се отпуснат 20 милиона евро. Това ще бъдат първоначалните средства за ликвидиране на последиците от  наводнението , причинено от прилива, бурния вятър и проливните дъждове. Във вторник водата във Венеция достигна 1.87 метра надморско равнище и бяха наводнени централният площад \"Сан Марко\" и криптата на едноименната базилика. По-рано вчера Конте каза, че властите ще отпуснат по 5 хил. евро на физически лица и по 20 хил. евро на търговски обекти, за да се справят с последиците от наводнението. Бедствието породи полемика за мегапроекта \"Мойсей\" за защита на Венецианската лагуна от наводнения. Проектът бе подет през 2003 г. и трябваше да приключи през 2016 г., но се забави заради редица проблеми. Цената му е 5.5 милиарда евро, като първоначално той трябваше да струва 1.3 милиарда евро. Само миналата година за него са били похарчени 74 милиона евро. \"Мойсей\" предвижда разполагането на мобилни диги при островите Лидо, Маламоко и Киоджа, които ще могат да изолират лагуната временно от Адриатическо море по време на феномена висока вода. Очаква се бариерите да бъдат предадени за експлоатация на градската управа в края на 2021 г. Същевременно градът се оказа пред нов проблем - пъстрите полиетиленови ботуши за еднократна употреба, предпазващи от наводненията, предаде \"Франс прес\". Те са сини, розови или златисто-оранжеви. Туристите ги купуват за 6-10 евро и когато си тръгват, ги хвърлят. Така кофите се оказват задръстени от тях. Те се произвеждат в Китай и на теория са рециклируеми. Но местни жители се притесняват от изхвърлянето на толкова пластмаса в града. Очаква се ново покачване Във Венеция днес се очаква покачване на нивото на водата до 150 сантиметра - нов пик, при критично ниво от 130 см, предаде ТАСС, като се позова на властите в италианския град. \"Очаква се към 11.20 ч. (12.20 ч. българско време) нивото на водата да достигне 150 см\", се казва в съобщение в \"Туитър\".  Кметът на Венеция Луиджи Бруняро призова жителите и гостите на града да не излизат на улицата без необходимост. Службата за гражданска защита на Италия обяви последното \"червено\" ниво на климатична опасност в областта Венето. В по-голямата част от страната днес ще има порои и гръмотевици. Заради очакваното ново влошаване на времето са затворени училищата в близо 30 града.  Метеоролозите предупредиха за снеговалеж в областите Пиемонт, Ломбардия, Венето и Трентино - Алто Адидже. Очаква се на места там да се образува до 70 см снежна покривка. /БТА", "date": "2019.11.15", "title": "Италия обяви извънредно положение заради наводнението във Венеция"}
{"url": "https://www.dnevnik.bg/bulgaria/2019/11/15/3992455_bolnichniiat_shte_se_plashta_izcialo_pri_bolno_dete_i/", "text": "При болестни ситуации, които изключват измама, например болно дете или трудова злополука, болничният лист ще се изплаща изцяло. Това каза пред Нова телевизия председателят на бюджетната комисия в парламента Менда Стоянова. Тя коментира вчерашното решение на управляващата коалиция законодателството да се промени така, че първият ден от болничния да не се плаща. Целта на промяната е да се ограничи издаването на фалшиви болнични. От думите на Стоянова се разбра, че предложението е на по-малкия коалиционен партньор \"Обединени патриоти\". \"Напоследък се говори, че коалицията не е стабилна и няма да издържи. За нас е изключително важно да завършим мандата си, защото икономиката в България върви добре. (...) Ако се спрем на икономиката, виждате ръст в доходите. Това трябва да продължи, трябва да има стабилно правителство. Трябва и нашите коалиционни партньори да получат удовлетворение. Това беше тяхно искане\", каза Стоянова и добави, че ако е било идея на ГЕРБ, щеше да влезе в правителствения законопроект. Стоянова добави, че контролът на работодателя, за чиято сметка е плащането на първите три дни от болничния лист, се е оказал неефективен и целта е да се подели отговорността. Тя подчерта, че болничните листове се увеличават \"неимоверно много\". \"Искам да изясня, че изключение от правилото ще бъдат болничните за отглеждане на дете. Както и за болничните при трудова злополука. Ако има такава, то е ясно, че болничните не са фалшиви\", каза Стоянова. Работодателите от години недоволстват от ширещата се според тях практика мними болни да удължават почивните си дни около празниците с помощта на лекарите. Промяната обаче не беше включена в правителствения пакет законови промени, съпътстващ приемането на бюджета на Държавното обществено осигуряване за догодина, които по процедура се обсъждат в рамките на Националния съвет за тристранно сътрудничество, преди да бъдат внесени в парламента. Вчера  синдикатите поискаха  среща с премиера заради неприемливото за тях предложение. Пред същата медия днес председателят на Асоциацията на индустриалния капитал Васил Велев коментира, че идеята да не се плаща първият ден от болничния лист е е \"недостатъчно решителна\", но полезна мярка за ограничаване на кражбите от фалшивите болнични. \"Когато не крадеш от колегата си, това което той е изработил, ще го получи в пълен размер. Второ, ще се произведе много повече\", каза той. \"Наполовина ако се ограничат тези безобразия, ще имаме 1 млрд. БВП повече и 300 млн. повече за заплати. Работникът ще получи четирикратно повече, отколкото ще загуби за този един ден\", добави представителят на работодателската организация. Според изчисленията му средното плащане за 1 ден болничен догодина ще е 35 лв.  Лидерът на синдиката \"Подкрепа\" Димитър Манолов опонира, че слабостта на предложението е в допускането, че всички болнични са фалшиви, което не е така, и призова да се наказват онези, които издават документи с невярно съдържание. Статистиката на Националния осигурителен институт  сочи, че от 2014 до края на 2018 г. броят на издадените болнични листове нараства средно с 20% като тези със срок до три дни - с над 47%. Предисторията вижте във видеото \"Държавата срещу болничните\":", "date": "2019.11.15", "title": "Болничният ще се плаща изцяло при болно дете и трудова злополука"}
{"url": "https://www.dnevnik.bg/biznes/companii/2019/11/15/3992453_idva_li_5g_v_bulgariia_i_koga/", "text": "                         Петото поколение мобилни мрежи (5G) е важна и гореща напоследък тема, тъй като те се очаква да преобразят напълно ежедневието ни и икономиката на държавите през следващото десетилетие. По плана за въвеждане на мрежи от пето поколение на Европейския съюз всяка държава-членка трябва да има поне един град с покритие на 5G през 2020 г. Какво прави България по въпроса с новата технология? Правителството, регулатора и операторите вече работят по отделните направления от процеса на въвеждане на технологията, включително и препятствията, които биха забавили или спрели процеса на приемането на 5G. През есента на 2019 г., трите страни вече гледат в една посока – развитие на мрежите от пето поколение. Подобно единодушие е рядкосрещано явление в силно регулиран сектор, какъвто е този за телекомуникации. Но, явно е постигнат, защото от основните действащи лица вече има достатъчно явни сигнали, че различията вече са почти преодолени. Което означава, че може да очакваме скоростни мерки, за да могат трите основни мобилни оператора в България да пуснат търговски 5G услуги през 2020 г. Основните препятствия пред бързото навлизане на технологията в България няколко. На първо място това са наличните за телекомите радиочестоти. Без достатъчно такъв ресурс, операторите не могат да предложат качествени услуги, а 5G ще изисква допълнителен капацитет от радиоефира, за да може да се разгърне новата технология. При тях има два проблема – единият е, че някои от най-необходимите спектри не са освободени за гражданско ползване, а вторият е, че лицензните такси са високи за операторите. Второто основно препятствие е режимът при който телекомите модернизират наличната си мрежа или изграждат нови базови станции и антени. Процеса, през който и днес преминават операторите отнема месеци до една година за всяка базова станция, която се налага да бъде преоборудвана дали заради проблем с техниката или за обновяване. Всяко подобно действие се третира като изграждане на нова базова станция независимо от това, че конструктивни промени няма. За развиване на 5G на телекомите в България ще са им необходими честоти в 3.5 GHz, поне в началото. Първите стъпки в тази посока вече са направени, след като през юли Комисията за регулиране на съобщенията (КРС), предостави временни лицензи в този ефир на трите оператора. Те важат до края на годината, а целта е компаниите да могат да осъществят пълноценни тестове на новата технология, голяма част от резултатите бяха показани публично от тях през последните няколко месеца. След решение на Министерски съвет, държавата реши да освободи за граждански цели спектърът в 700 MHz и в милиметровия 25 GHz. Първият е по-важен, защото с него, операторите ще могат да осигурят национално покритие на услугата. Плановете на КРС са честотите в него, както и тези от 3.5 GHz да бъдат предложени на търгове на операторите до средата на 2020 г. Към тях, ще може да бъдат добавени и свободните в 2 GHz и 2.6 GHz. Ако това се осъществи, трите телекома ще разполагат с достатъчно радио ресурс, за да могат да развият пълноценни 5G мрежи. Освен чисто административните въпроси, се очаква Министерството на отбраната да освободи напълно честотите в 700 MHz, тъй като те все още държат малка част от него. Промяна в тарифите      Вторият голям въпрос, който е на път да получи разрешение е дългогодишното разминаване между КРС и телекомите относно цените на лицензите за честоти. Трите компании са на мнение, че инвестициите в толкова много нови честотни ленти много трудно ще могат да бъдат възстановени на българския пазар и съответно таксите трябва да бъдат намалени. През последните две години се водиха интензивни преговори между КРС и операторите по въпроса. Липсата на консенсус между тях, остави честотите в 2.6 GHz и 3.6 GHz да стоят неизползвани вече няколко години. Необходимостта за развитие на 5G мрежите накара двете страни да отново да започнат разговори по въпроса. В резултат КРС предложи намаляване на таксите, средно с 50% таксите, включително за новите спектри, които ще бъдат разпределени, като 700 MHz например. Всички тези действия, както и някои други елементи в преговорите, доведоха до така чаканото съгласие между регулатора и операторите. В резултат на това действие се очаква, реално да бъдат събирани повече пари от такси, отколкото в момента. Според изчисления на КРС, при запазване на старите цени, приходите в бюджета ще бъдат около 264 млн. лева в рамките на четири години. В тях обаче няма да се включват нови честотни ленти, към които операторите в момента нямат интерес заради високите такси. След евентуалното намаление отстъпката, постъпленията в хазната ще се повишат в следващите четири години, защото ще бъдат включени новите спектри. Очакват се и непреки ползи и приходи от друг вид услуги, които ще се предоставят благодарение на 5G мрежите. Модернизацията като строеж Последният проблем е свързан с намаляването на административната тежест при изграждането на самите мобилни мрежи. В момента, за да може един оператор да пусне в експлоатация една базова станция или клетки, той трябва да премине през пълната процедура за издаване на строителни разрешителни, като за монолитна сграда. Така е записано в Закона за устройство на територията (ЗУТ). Целият процес отнема между няколко месеца до една година. През него се минава дори ако операторът иска само да модернизира станцията или клетката, тоест да подмени част от оборудването, без да изменя конструкцията или предназначението на обекта. Това забавя и оскъпява целия процес на преминаване към нова технология дори на изградени и одобрени вече обекти. Техническите характеристики на 5G мрежите, за разлика от предишните поколения, ще изискват по-гъсто разполагане на елементите на 5G инфраструктурата, за да се осигури качествено покритие. Съществуващият процес по ЗУТ неминуемо ще завиши разходите по преоборудването и строежа на нови базови станции и ще забави мобилните оператори при разгръщането на мрежите. Това в крайна сметка както за новото поколение мрежи така за използваните в момента технологии не работи в полза на крайните потребителите, които в същото време имат все по-високи очаквания и изисквания към услугите, които получават. В допълнение ще се наложи и синхронизация европейските директиви касаещи разполагането на т.нар. малки клетки, които са важен елемент при разгръщането на 5G мрежите. Работи се усилено и по преразглеждане на режима за смяната на съоръженията. В България той е рестриктивен и изисква цялостна процедура за разрешение на строеж по ново изграждане на мрежа. Реално това не е необходимо, защото съществуващите площадки за мобилни станции могат да бъдат използвани при инсталирането на следващо поколение мобилни мрежи. Този въпрос попада в компетенциите Министерството на регионалното развитие и благоустройството, където също се работи върху варианти за облекчаване тежимите за този вид дейности. 5G мрежите вече навлизат в реална употреба в много страни в света. Предвид действията, които е предприела държавата и ангажираността на мобилните оператори през 2020 г. ще можем да станем свидетели на старта и първите стъпки по изграждане на 5G и в България.", "date": "2019.11.15", "title": "Идва ли 5G в България и кога?"}
{"url": "https://www.dnevnik.bg/evropa/2019/11/15/3992449_purva_ostavka_na_magistrat_zaradi_sluchaia_s_ubitiia/", "text": "Словашка съдийка, свързана с бизнесмена, обвинен в поръчването на убийството на разследващ журналист, се оттегли от поста си, предаде \"Франс прес\", цитирана от БТА. \"Мириам Репакова подаде оставката си вчера (в сряда - бел. ред.) и ще бъде освободена от длъжност в края на ноември\", каза пред АФП говорител на президентството. Репакова, съдийка в Братислава, е един от магистратите, разменяли си множество текстови съобщения с Мариан Кочнер,  главния заподозрян  за убийството през февруари 2018 г. на Ян Куицяк и годеницата му. Журналистът разследваше дейностите на Кочнер. Оставката на Рапакова е първото оттегляне на магистрат в този случай, който разтърси Словакия и  доведе до оставката  на премиера Роберт Фицо през март 2018 г. Оставки заради връзки с Кочнер подадоха още редица служители, сред които   заместник-председателят на словашкия парламент  Мартин Гълвач и  зам.-министърът на правосъдието  Моника Янковска. Убийството през февруари 2018 г.  на Ян Куцяк, който разкри случаи с измами със замесени бизнесмени с политически връзки, и на неговата годеница хвърли светлина върху корупцията в страната и предизвика масови протести.", "date": "2019.11.15", "title": "Първа оставка на магистрат заради случая с убития словашки журналист Ян Куцяк"}
{"url": "https://www.dnevnik.bg/sviat/2019/11/15/3992457_nad_polovinata_jiteli_na_siriia_se_nujdaiat_ot/", "text": "Над 11 млн. души в Сирия се нуждаят от хуманитарна помощ, което е повече от половината от населението на страната, а ООН и други организации успяват да достигнат едва до около 5.6 млн. души месечно. Това заяви в четвъртък пред Съвета за сигурност на ООН ръководителят на организацията по хуманитарните въпроси Марк Лоукок, предаде \"Асошиейтед прес\". По думите му в Северна Сирия ООН подкрепя с доставки през границата четири милиона души, включително 2.7 млн. в северозападната част, която е последният бастион на опозицията и не може да бъде достигната от вътрешността на страната. Резолюцията, която позволява трансграничната операция, изтича през декември. Марк Лоукок подчерта пред Съвета за сигурност, че няма алтернатива на тези доставки, и призова за подновяването на резолюцията. /БТА", "date": "2019.11.15", "title": "Над половината жители на Сирия се нуждаят от хуманитарна помощ"}
{"url": "https://www.dnevnik.bg/sviat/2019/11/15/3992458_putin_dopusna_prekusvane_na_tranzita_na_gaz_prez/", "text": "Русия е готова на сътрудничество с Украйна както за транзита, така и за доставката на природен газ, като неговата цена може да бъде с 25 процента по-ниска в сравнение с настоящата. Това заяви руският президент Владимир Путин, предаде ТАСС. Той каза също така, че риск от прекъсване на транзита на газ през Украйна съществува. \"Нафтогаз\" с новите си съдебни искове обостря ситуацията в преговорите с \"Газпром\" по новия договор за газови доставки, отбеляза държавният глава. Путин допълни, че Русия е готова да сключи споразумение с Украйна съгласно което и да е законодателство. \"Ако Украйна успее да приложи европейското законодателство. Ако те успеят да го направят в оставащия период от време - хубаво. Те са поели ангажименти пред Европа, не пред нас. Нека го направят, ние сме готови и на това. Но не всичко зависи от нас. Ето защо има риск от прекратяване на транзита вероятно\", каза Путин в отговор на журналистически въпрос за възможни рискове за транзита на газ през Украйна в условията на изтичане на текущия договор на 31 декември. Путин също така изрази надежда, че между Москва и Минск до края на годината ще се реши въпросът за цената на руския газ. Той каза, че там преговорите вървят по план. /БТА", "date": "2019.11.15", "title": "Путин допусна прекъсване на транзита на газ през Украйна след 31 декември"}
{"url": "https://www.dnevnik.bg/evropa/2019/11/15/3992466_za_britanskite_izbirateli_brekzit_e_po-vajen_ot/", "text": "Британците се самоопределят повече според това дали са поддръжници или опоненти на Брекзит, отколкото според въпроса дали подкрепят определена политическа партия, показа проучване, цитирано от \"Ройтерс\". Според анкетата на YouGov 86% от британците, които ще гласуват на  решаващите за Брекзит  избори  на 12 декември , се определят като поддръжници на напускането или на оставането. Общо 68% се идентифицират с дадена политическа партия. Премиерът Борис Джонсън обеща да осъществи Брекзит до края на януари, ако неговата Консервативна партия спечели, докато лейбъристката опозиция обеща да предоговори сегашната  сделка за \"развода\"  и след това да проведе втори референдум. Либералдемократите казват, че просто ще отменят Брекзит. Анкетите дават преднина на Джонсън, но резултатът може да бъде повлиян от вота на британците, които ще гласуват за партии, чиито възгледи за Брекзит са в съзвучие с техните. Проучването на YouGov, проведено сред 3228 души, показа, че три четвърти от избирателите се идентифицират или много, или сравнително силно с предпочитанията си за Брекзит, докато повечето нямат силни или каквито и да е пристрастия към някоя политическа партия.", "date": "2019.11.15", "title": "За британските избиратели Брекзит е по-важен от партийните им предпочитания"}
{"url": "https://www.dnevnik.bg/sport/2019/11/15/3992447_klasata_s_koiato_federer_otstrani_djokovich_ot_london/", "text": "Рекордьорът по титли от Големия шлем в тениса  Роджър Федерер постигна много значима победа, като се наложи над Новак Джокович . С първия си успех срещу сърбина от четири години насам той си осигури място в полуфиналите на финалите на АТП в Лондон. \"Прекрасна атмосфера, голям съперник тук във финалите в Лондон - изключително специално. Това просто беше вечер, на която се насладих от началото. Играх невероятно и знаех, че трябва да го направя, защото това е, което Новак прави. Беше магическо\", каза Федерер.", "date": "2019.11.15", "title": "Класата, с която Федерер отстрани Джокович от Лондон"}
{"url": "https://www.dnevnik.bg/biznes/2019/11/15/3992461_divino_subira_biznesa_i_cenitelite_za_deveti_put/", "text": "Организаторите посочват сред тях водещата италианска пепинерия Vivai Cooperativi Rauscedo с над 80-годишен опит в производството на присадени вкоренени лози, представена и в България. Съвместно с български дружества VCR работи по клонирането на 7 традиционни български сорта: димят, червен мискет, гъмза, памид, мавруд, рубин и производни на широка мелнишка лоза. Очаква се новосъздадените клонове да бъдат одобрени и сертифицирани през 2019-2020 и мултиплицирани на пазара през 2020-2021.  Сред другите интересни фирми са Herti, която следва световните тенденции за бутилиране на вино с алуминиеви капачки, Glassworks, която предлага традиционни стъклени бутилки и буркани, както и бутилки в различни форми.  Crispy представлява добра възможност за кетъринг за вино събития, презентации и други поводи. В изложението ще участват и Националният институт за изследване на вино, спиртни напитки и етерични масла, а  myPOS ще представи иновативни и достъпни платежни решения, които изцяло променят начина, по който бизнесите приемат картови плащания през различни канали - на място, онлайн и в движение. Освен бизнес срещи в зала 6 посетителите ще могат опитат и купят специално подбрани продукти и винени аксесоари. ", "date": "2019.11.15", "title": "DiVino събира бизнеса и ценителите за девети път"}
{"url": "https://www.dnevnik.bg/razvlechenie/2019/11/15/3991644_startut_na_disney_zadmina_sobstvenite_mu_ochakvaniia_i/", "text": "Акциите на \"Уолт Дисни ко\" достигнаха рекордно високи стойности, след като развлекателната компания обяви, че новата й стрийминг услуга Disney+ е била посрещната от \"изключително потребителско търсене\", достигайки 10 млн. абонамента още в първия си ден, 12 ноември. Една от най-обсъжданите новости след първите й дни е предупреждението за \"остаряло културнo изобразяване\" към голяма част от анимационните класики на компанията като \"Лейди и Скитника\", \"Питър Пан\" и \"Дъмбо\". Силното представяне, което добави 18 млрд. долара към пазарната оценка на компанията, изглежда, ще наложи \"Дисни\" като един от водещите играчи във войната между лидера в стрийминг индустрията \"Нетфликс\", както и останалите конкуренти Amazon.com, Apple TV и предстоящата HBO Max. В комбинация с останалите стрийминг бизнеси, собственост на \"Дисни\" - Hulu, която има 26,8 млн. потребителя, както и ESPN+ с нейните 3,5 млн. абонати, сега компанията достига до общо 40,3 млн. зрители в Щатите, което я доближава още повече до 60-те милиона абонати на \"Нетфликс\". Пускането на услугата Disney+ в САЩ, Канада и Холандия във вторник, имаше технически затруднения, които според компанията са били предизвикани от много по-високите от очакваното абонаменти още в самото й начало. Услугата струга 6,99 долара на месец и включва грубо около 500 филма и 7500 телевизионни епизода от огромния семеен каталог на компанията, както и ново програмиране. Пакет, който включва още каталога на ESPN+ и Hulu, струва общо 13 долара. През април \"Дисни\" обяви, че има цел да достигне между 60 и 90 млн. потребители в глобален мащаб до 2024 г. Според някои анализатори при тези темпове тези числа могат да бъдат достигнати дори две години по-рано от очакваното. Макар резултатите от първия ден на \"Дисни\" да бяха три пъти по-високи от очакваното, не бе съвсем ясно колко точно от тези нови абонати идват от безплатни промоции, отбелязва \"Ройтерс\". През октомври от \"Дисни\" обявиха, че заедно с телекома Verizon Communications Inc предлагат промоция, при която всички нови и досегашни потребители на Verizon получават неограничен едногодишен достъп до новата стрийминг услуга. Очакванията бяха това да доведе между 17 и 19 млн. нови потребители. \"Остаряло културно изобразяване\"  Някои от най-популярните анимационни класики на \"Дисни\" в стрийминг платформата се излъчват с предупреждението, че са представени в оригиналната си версия - по начина, по който са били създадени, и че могат да съдържат остарели от културна гледна точка начини на изобразяване. Ако други предупреждения като \"съдържа изображения на тютюн\" изглеждат доста по-ясни, то този нов вид предупреждение на \"Дисни\" е знак, че компанията се опитва да е внимателна със своето противоречиво минало и немалкото герои, в които има расистки оттенъци. Хитът му от 1941 г. \"Дъмбо\" например съдържа група врани, които отдавна се смятат за подигравателен начин за изобразяване на афроамериканците. Едната от враните дори се казва Джим Кроу - наименование, използвано за системата от закони, налагащи сегрегацията на юг след гражданската война, напомня \"Гардиън\". В \"Лейди и Скитника\" от 1955 г. са изобразени две сиамски котки, които са дублирани с ясно изразен ориенталски акцент. В последните римейкове и на двата филма тези проблемни части от сюжета бяха премахнати. Въпреки че отдавна бе известно, че Disney+ няма да включва един от най-противоречивите филми на компанията - частично анимирания музикален филм от 1946 г. \"Чудната страна на чичо Ремус\", се очакваше, че \"Дъмбо\" и \"Лейди и Скитника\" ще бъдат представени в осъвременените си варианти. Вместо това компанията реши да ги показва с включено към тях предупреждение. 6 основни разлики между \"Нетфликс\" и Disney+ - Disney+ струва 6,99 долара на месец, докато месечният абонамент за \"Нетфликс\" е 9 долара. - Базовият абонамент на Disney+ позволява съдържанието да се използва едновременно на 4 екрана, докато при \"Нетфликс\" същата тази услуга струва 15,99 долара. - \"Нетфликс\" позволява да си направите до 5 индивидуални профила, докато при Disney+ позволеният брой е до седем. - Disney+ позволява основни функции за контрол на видеото - звук, пауза и цял екран, докато при \"Нетфликс\" потребителите имат опция да пропускат епизоди и да четат описания. - Disney+ излъчва епизоди от своите оригинални предавания на седмична база, докато \"Нетфликс\" пуска наведнъж цели сезони. - Disney+ предлага 500 филма и 7500 телевизионни епизода, докато \"Нетфликс\" предлага 4000 филма и 47 хил. телевизионни епизода.", "date": "2019.11.15", "title": "Стартът на Disney+ задмина собствените му очаквания и представи нов вид предупреждение"}
{"url": "https://www.dnevnik.bg/politika/2019/11/15/3992468_gerb_i_patriotite_si_prehvurliat_otgovornostta_za/", "text": "Коалиционните партньори ГЕРБ и \"Обединени патриоти\" си прехвърлиха взаимно отговорността за  предложението първият ден от болничния да не се плаща от 1 януари, т.е. да е за сметка на работещия . То бе анонсирано в четвъртък след заседание на коалиционния съвет при премиера Бойко Борисов, когато управляващите партньори отказаха да обявят кой е вносителят му. Идеята, в подкрепа на която са се обявявали работодателски организации, предизвика критики от страна на синдикатите, които обявиха, че  ще настояват за среща с Борисов по темата . Негативни реакции имаше и в социалните мрежи. Днес председателят на бюджетната комисия в Народното събрание от ГЕРБ Менда Стоянова каза, че предложението първият ден от болничния да не се плаща е направено от \"Обединени патриоти\", тъй като ако е било на ГЕРБ, е щяло да бъде записано в проектобюджета преди внасянето му в парламента. Колегата й от \"Обединените патриоти\" Юлиан Ангелов обяви, че предложението е на финансовия министър Владислав Горанов. На въпрос дали ГЕРБ може да се откаже от идеята Менда Стоянова каза, че решението е на коалиционния съвет, а партията държи коалицията да остане стабилна. Според Юлиан Ангелов пък \"Обединените патриоти\" винаги се вслушват в гласа на хората. Текстовете за новите правила за плащане на болничния не са готови. Според председателя на бюджетната комисия по тях ще работи експертна група, като  ще има изключения  - болничният ще се плаща изцяло на майки, които гледат болните си деца, както и при трудови злополуки. Час и половина по-късно Владислав Горанов, който участваше в парламентарния контрол, обяви, че нито Стоянова, нито Ангелов са участвали в съвета на коалицията, т.е. те коментирали грешно пакета от предложения. Няколко пъти той повтори, че предложението е на управляващата коалиция. По думите му анализите показват, че ще се намали склонността от злоупотреби с болничните, които за няколко години нарастнали двойно - от 8 млн. дни до 18 млн. В момента не можело да се контролира даването на болнични за сливане на почивни дни, особено в малките населени места. Засега Бойко Борисов, който в момента е в Солун, не е коментирал предложението. От БСП и ДПС вече казаха, че са против. Според Ерол Мехмед от движението това е скрито увеличение на осигурителната вноска. Лидерът на БСП Корнелия Нинова каза, че предложението е възможно най-несправедливото и призова работещите да не се примиряват с отнемането на поредното им право.", "date": "2019.11.15", "title": "ГЕРБ и \"патриотите\" си прехвърлят отговорността за неплащането на първия ден на болничния"}
{"url": "https://www.dnevnik.bg/photos/2019/11/15/3992489_snimka_na_denia_kude_e_bastunut_na_pencho_slaveikov/", "text": "Скулптурната композиция на площад \"Славейков\" в София, изобразяваща поетите баща и син Петко и Пенчо Славейкови е поругана. Изчезнал е бастунът на Пенчо Славейков - част от композицията. Още преди месец граждани забелязаха, че долната част от бастуна е отрязана, а сега той е премахнат изцяло.", "date": "2019.11.15", "title": "Снимка на деня: Къде е бастунът на Пенчо Славейков?"}
{"url": "https://www.dnevnik.bg/citat_na_deniia/2019/11/15/3992444_citat_na_denia_bfs_e_mejdunarodna_organizaciia/", "text": "                         Това заяви вицепрезидентът на БФС Йордан Лечков пред Би Ти Ви. Той  продължава да твърди, че следва устава на футболния съюз и че трябва да ръководи организацията . , заяви отговорникът на националния отбор за  загубата с 0:1 от Парагвай . По думите му проблемът на българския отбор е липсата на класа. Вече в 12 поредни мача България е без победа.", "date": "2019.11.15", "title": "Цитат на деня: БФС е международна организация"}
{"url": "https://www.dnevnik.bg/evropa/2019/11/15/3992516_vissh_advokat_na_es_politici_ne_moje_da_budat_vkarvani/", "text": "Държавни служители в Германия не може да бъдат вкарвани в затвора заради отказ да се справят с прекомерното замърсяване на въздуха, заяви генерален адвокат на Съда на ЕС, цитиран от ДПА. Няма основа в германското законодателство за вкарване в затвора на служители, които отказват да прилагат правилата на ЕС, заяви генералният адвокат, посочвайки все пак, че може да има \"сериозни последици за здравето и живота на хората\". Германската провинция Бавария отказа да въведе забрана за дизелови автомобили въпреки опасните нива на азотен диоксид във въздуха около някои улици в столицата ѝ Мюнхен. Според германското законодателство дадена провинция може само да бъде глобена за нарушаване на директивата на ЕС за чистия въздух. Според баварски съд обаче това не е достатъчно, за да се изпълнят изискванията, и затова той се обърна към Съда на ЕС с цел да провери дали по-крайни действия – вкарване в затвора на политици, включително на премиера на провинцията – са възможни по силата на европейското право. Отказът на Бавария подкопава върховенството на закона в ЕС, заяви генералният адвокат, посочвайки обаче, че вкарването в затвора на държавни служители не е нито разрешено от законодателството, нито пропорционално. Подобна мярка рискува да ги лиши от тяхната свобода, залегнала и в правото на ЕС, добави той. В решенията си Съдът на ЕС често следва мнението, изразено от генералните адвокати. Съдебният процес бе започнат от германската група за защита на околната среда Deutsche Umwelthilfe, която успя да принуди няколко германски града да въведат частична забрана за дизелови автомобили.", "date": "2019.11.15", "title": "Висш адвокат на ЕС: Политици не може да бъдат вкарвани в затвора заради мръсния въздух"}
{"url": "https://www.dnevnik.bg/biznes/2019/11/15/3992494_domakinstvata_si_vdignali_konsumaciiata_na_plodove_i/", "text": "През третото тримесечие на годината домакинствата са вдигнали консумацията на плодове и зеленчуци, показват данните на Националния статистически институт. Това не е изненадващо предвид летния сезон, когато много плодове и зеленчуци са в сезона си. През същия период доходите на член от домакинство са нараснали двуцифрено за година, а разходите - с по-малко от 5%. В частност обаче разходите за здраве са нараснали за периода с 16%. Повече витамини При повечето основни храни се наблюдава увеличение на консумацията през третото тримесечие в сравнение със същия период на 2018 г., отчита статистиката. По-съществено нараства потреблението на плодове - от 17.8 на 19.4 кг, на зеленчуци - от 25.8 на 27.1 кг, и на яйца - от 36 на 37 броя на човек от домакинство. В същото време е намаляло потреблението на хляб и тестени изделия - от 21.3 на 20.4 кг, и на кисело мляко - от 7.7 на 7.6 килограма. Без промяна остава потреблението на меса и продукти от тях, сирене и захар. Доходите отново нагоре Общият доход средно на човек от домакинство през третото тримесечие е 1716 лв. и нараства с 11.3% спрямо същото тримесечие на 2018 година. В структурата на общия доход с най-висок относителен дял e доходът от работна заплата (56.5%), следван от доходите от пенсии (27.2%) и от самостоятелна заетост (6.7%). Спрямо третото тримесечие на 2018 г. относителният дял на дохода от работна заплата се увеличава с 1.3 процентни пункта, доходът от социални обезщетения и помощи - с 0.8 процентни пункта, а доходът от самостоятелна заетост намалява с 1 процентен пункт. В номинално изражение през периода доходът от   нараства от 851 на 969 лв. (с 13.9%), от   намалява от 119 на 115 лв. (с 3.5%), доходите от   се увеличават от 421 на 467 лв. (с 11.1%). Най-много нарастват доходите от   - от 35 на 51 лв. (с 48.2%). През третото тримесечие на 2019 г. относителният дял на   на домакинствата в общия доход е 98.6%, а делът на дохода от натура е 1.4%. Разходите за здраве растат с 16% През третото тримесечие общият разход средно на член на домакинство през третото тримесечие на 2019 г. е 1583 лв. и се увеличава с 4.3% спрямо същото тримесечие на 2018 година. В структурата на общия разход с най-голям относителен дял са разходите за: храна (30.1%), жилище (16.1%), данъци и социални осигуровки (13.1%) и транспорт и съобщения (11.2%). Спрямо година по-рано по-съществено се увеличава относителният дял на разходите за свободно време, културен отдих и образование - с 1.5 процентни пункта, данъци и социални осигуровки - с 0.8 процентни пункта, здравеопазване - с 0.5 процентни пункта, а делът на разходите за транспорт и съобщения намалява с 0.5 процентни пункта. Като абсолютни стойности разходите за  нарастват от 457 на 476 лв. (с 4.2%), за   се увеличават от 60 на 68 лв. (с 13.3%), за    нарастват от 250 на 254 лв. (с 1.6%), за   се увеличават от 73 на 84 лв. (с 16%), за  нарастват от 104 на 131 лв. (с 26.1%), за   се увеличават от 187 на 208 лв. (с 11.4%). Разходите за   остават без промяна - 178 лева, а за   намаляват от 50 на 49 лв. (с 3.1%).", "date": "2019.11.15", "title": "Домакинствата си вдигнали консумацията на плодове и зеленчуци"}
{"url": "https://www.dnevnik.bg/kultura/2019/11/15/3990021_otkus_ot_prehodut_bulgariia_30_godini_po-kusno/", "text": "                         Излиза от печат сборникът със статии \"Преходът. България 30 години по-късно\", в който 14 български публични личности и интелектуалци споделят идеи и наблюдения за българския преход към демокрация. Сборникът \"Преходът. България 30 години по-късно\" е стегната, любопитна, блестяща като замисъл равносметка на постигнатото и непостигнатото в различни области на обществения живот в България през последните трийсет години, определяни от едни като завършил, от други като незавършил, от трети като перманентен преход от диктатура към демокрация. Мнението си по тези нелесни въпроси са изразили откровено и (без)пристрастно следните небезизвестни автори (по азбучен ред, от А до Н): Александър Андреев, Андрей Райчев и Кънчо Стойчев, Антоний Тодоров, Антонина Желязкова, Георги Лозанов, Евгений Дайнов, Емил Хърсев, Иван Кръстев, Иван Стамболов-Сула, Искра Баева, Мария Василева, Михаил Иванов, Николай Михайлов. Представените автори имат различни политически убеждения, тръгват от различни позиции, хвърлят различен поглед към миналото и настоящето, виждат началото и края на периода в различна светлина, извеждат от съпоставката преди/след различни заключения. Статиите им свидетелстват за многообразието на свободно изразените възгледи, становища и тълкувания на развитието на демократичните процеси в България. Ако има нещо, което да ги обединява, то това е може би общият им песимистичен оптимизъм, опитът им да видят доброто в недотам доброто и да извлекат от него възможност за бъдеще. Преходът. България 30 години по-късно Идеята на настоящото издание е да представи вижданията на подбрани от редакцията български общественици, изявени в различни области – и познати на всички наши сънародници, които все още гледат телевизия, – за това, което се случи в България през последните трийсет години. Така Александър Андреев, журналист, писател и преводач, преместил се от улица \"Московска\" в София на улица \"Европа\" в Берлин, разказва какво си е мислил през този период, Андрей Райчев, философ и социолог, и Кънчо Стойчев, социолог, и двамата бизнесмени, дружно назовават името на болестта, която според тях е поразила отечеството ни, политологът Антоний Тодоров ни запознава с надеждите и разочарованията си, изживени през последните три десетилетия, финансистът Емил Хърсев компетентно обяснява как е бил \"банкиран\" преходът, а историчката Искра Баева анализира елементите на еволюция и революция в събитията от близкото ни минало. Изкуствоведката Мария Василева разсъждава трезво за преминаването от изобразителното към визуалното изкуство през същия период, османистката Антонина Желязкова произнася своя емоционален монолог за прехода и неговите противоречия, физикът Михаил Иванов се спира на някои фрагменти от най-новата ни политическа история, философът и медиен експерт Георги Лозанов прави любопитна връзка между думи и тела, а богословът психиатър Николай Михайлов се пита къде живеем, в Европа или в пост-Европа. Не един от авторите вписва България в събитийната карта на Европа и света, а Иван Кръстев, философ и политолог, разказва за хората от площадите, на които сме се нагледали и в България през последните години. Не липсва и ироничната гледна точка на още един политолог и историк, Евгений Дайнов, който ни уверява, че в прехода няма място за кашкавал-туристи, както и на филолога Иван Стамболов-Сула, взрял се в историята на България от другия край на кривия макарон. Представените автори имат различни политически убеждения, тръгват от различни позиции, хвърлят различен поглед към миналото и настоящето, виждат началото и края на периода в различна светлина, извеждат от съпоставката преди/след различни заключения. Статиите им свидетелстват за многообразието на свободно изразените възгледи, становища и тълкувания на развитието на демократичните процеси в България. Ако има нещо, което да ги обединява, то това е може би общият им песимистичен оптимизъм, опитът им да видят доброто в недотам доброто и да извлекат от него възможност за бъдеще.", "date": "2019.11.15", "title": "Откъс от \"Преходът. България 30 години по-късно\""}
{"url": "https://www.dnevnik.bg/evropa/2019/11/15/3992556_godina_sled_nachaloto_zagubite_ot_protestite_na/", "text": "Протестните акции на движението \"жълти жилетки\" са нанесли сериозни щети на френските търговци и на държавния бюджет. Година след началото на демонстрациите властите ги оценяват на 2.5 милиарда евро, съобщи днес френското радио Ер Те Ел, цитирайки данни на правителството. За една година 5 хил. производители и търговски обекти, пострадали от агресивните действия на демонстрантите, са се обърнали за помощ към правителството, за да не закрият бизнеса си. Много от тях са помолили за отсрочки на плащанията във фонда за социално осигуряване и други налози в размер на 460 милиона евро. Застрахователните компании са изплатили за миналата година 230 милиона евро компенсации на 13 хил. компании. Закриването на търговски и производствени обекти заради акциите на \"жълтите жилетки\" или възстановяването им след нанесени сериозни щети са довели до частична безработица на 75 хил. души в цялата страна. Силно са пострадали хотели и ресторанти, а също и магазини и транспортни дружества. Акциите на \"жълтите жилетки\"  започнаха във Франция на 17 ноември 2018 година. Първоначално те преминаваха под знака на протеста срещу повишението на акцизите за автомобилните горива и затова \"униформа\" на движението станаха светлоотразителните жълти жилетки на шофьорите. Първата акция според данни на организаторите събра 282 хил. души, но оттогава мобилизацията постоянно отслабва. В списъка на исканията на \"жълтите жилетки\" сега вече има не само социално-икономически, но и политически искания към управляващите. Оправдан ли е протестът? Година след появата на \"жълтите жилетки\" във Франция двама от всеки трима французи смятат, че протестът им е оправдан, пише френският в. \"Фигаро\". Социалното движение, протестиращо срещу социалната и данъчната политика на правителството, ще отбележи в събота първата си годишнина. Французите продължават да го подкрепят, сочат данни от анкета на центъра \"Одокса\" и компанията \"Дентсу консалтинг\", цитирани в материала. Шейсет и девет на сто от участниците намират протеста на \"жълтите жилетки\" за \"по-скоро\" или \"напълно\" оправдан и само за 13 процента той е съвсем неуместен. В общи линии французите смятат, че движението им е от полза.      Петдесет и осем на сто от запитаните заявяват, че проявите на \"жълтите жилетки\" са били \"по-скоро нещо добро\" за \"хора като тях\". Още по-голям е делът на тези отговори при анкетираните със средно образование - 60 на сто, или с по-ниско - 63 процента. Повечето французи одобряват движението, но според мнозина - 64 процента, президентът Еманюел Макрон и правителството \"недостатъчно\" са се съобразявали с него. Разделени са мненията за темпото, с което властите реагират на протестните искания. Трийсет и шест на сто биха желали Макрон и кабинетът \"да ускорят ритъма\" на социалните и икономическите мерки, но също толкова предпочитат известно \"забавяне\". А 28 процента одобряват сегашното темпо.", "date": "2019.11.15", "title": "Година след началото загубите от протестите на \"жълтите жилетки\" са 2.5 млрд. евро"}
{"url": "https://www.dnevnik.bg/politika/2019/11/15/3992585_dvuchlennata_grupa_na_ataka_se_razcepi_v_obshtinskiia/", "text": "Враждуващите през цялата предизборна кампания кандидати на ВМРО и \"Атака\" в крайна сметка ще сформират обща група в новия Столичен общински съвет, съобщава вестник \"Сега\". Четиримата съветници от партията на вицепремиера Красимир Каракачанов и съпартиецът на Волен Сидеров - Борислав Иванов, ще се регистрират като най-малката формация в новия СОС. Самият Сидеров обаче ще остане извън нея и ще присъства на заседанията като независим общински съветник. \"Атака\" и ВМРО бяха в една група и в миналия съвет, която се казваше \"Патриоти за София\" и също се състоеше от петима души. Съгласно все още действащия правилник на СОС това е минималният брой съветници за образуването на група. Формациите се ползват с известни привилегии, като например право на технически секретар, който работи на граждански договор със Столичната община и получава 80 на сто от заплатата в администрацията. Димитър Антов от ВМРО потвърждава пред \"Сега\", че групата му ще приеме Иванов от \"Атака\", а Сидеров ще остане извън нея. Като причина той посочва, че вероятно лидерът на \"Атака\" не иска да е в една формация с представители на ВМРО. Решението за сформирането на групата ще бъде внесено и гласувано на заседанието на СОС във вторник. По двама представители на ГЕРБ, БСП и \"Демократична България\" и по един на ВМРО, \"Атака\" плюс независимият Борис Бонев ще участват в комисията, която ще работи за изработването на новия правилник на СОС. Това е решено още на председателския съвет на новия общински съвет. Конкретните имена на участниците в нея ще бъдат обсъдени в понеделник.", "date": "2019.11.15", "title": "Двучленната група на \"Атака\" се разцепи в общинския съвет на София"}
{"url": "https://www.dnevnik.bg/sport/2019/11/15/3992479_voleibolnite_klubove_iskat_ogranichena_mandatnost_za/", "text": "Водещите волейболни клубове в страната се обединиха в искане за големи промени в управлението на спорта. Те  работят за свикване на извънредно общо събрание на федерацията  с идеята дългогодишният президент Данчо Лазаров да бъде сменен. Клубовете искат въвеждане на ограничена мандатност, като според тях един президент трябва да управлява до два мандата. Те обсъждат три кандидатури за поста, но не посочиха имена. До две седмици се очаква да обявят избраника, когото биха подкрепили на общо събрание. Шампионът при жените \"Марица\", както и ЦСКА, \"Левски\", \"Марек\", \"Хебър\", \"Черно море\" и други се включиха в инициативата. Действието им идва в разгара на  напрежението в ръководството на федерацията  между дългогодишния президент Данчо Лазаров и вицепрезидента Любомир Ганев. Преди дни  бившият волейболист заподозря , че на свикано общо събрание на 20 декември в Казанлък ще бъде направен опит да бъде изваден от управителния съвет на БФВ.      Клубовете искат да се постави акцент върху развитието на детско-юношеските школи. Според инициативния комитет управителният съвет на федерацията трябва да е от активни членове, всеки от които да е ангажиран с конкретни проекти и комисии. Според клубовете е възможно извънредното събрание да бъде свикано още в средата на януари 2020. Бившият капитан на националния отбор и ръководител на \"Левски\" Владимир Николов заяви, че е дошъл моментът за генерални промени в управлението на волейбола. \"Федерацията може и трябва да се управлява по-отговорно и по-ефективно. Всички клубове имат нужда от една активна и загрижена ръководна организация, която да фокусира усилия върху развитието на детско-юношеските школи. Тази федерация трябва бъде коректен партньор към всички, с които е ангажирана, а именно – клубове, национални отбори и техните ръководства и екипи, спонсори и партньори\". Той добави: \"Крайно време е да имаме федерация, която да спре безконтролното спускане надолу\". Президентът на ЦСКА Александър Попов отново се надява на промяна. \"Нас не ни е страх, явяваме се с лицата си, за да вдъхнем кураж на малките клубове\". \"Знаете позицията на ЦСКА през годините. Тя заедно с \"Марек\" е била неотклонна през последните 10-15 години. Представете си докъде сме стигнали, че да се съберем толкова много отбори. Времето за промяна е настъпило. В момента федерацията отново работи по начина, по който е работила през последните години\", посочи Попов. Илия Динков от \"Марица\" посочи, че инициативният комитет се е зараждал от около година, но моментът на сформирането му е съвпаднал с последните събития във федерацията. \"Това съвпадение едва ли е случайно. Вярваме, че то е показателно за това, че във федерацията наистина има нужда от обновяване и поставяне на ново начало\". В инициативният комитет е и дългогодишният член на управителния съвет на федерацията Иван Сеферинов от \"Славия\". Той също смята, че е време за промяна.", "date": "2019.11.15", "title": "Волейболните клубове искат ограничена мандатност за президента на федерацията"}
{"url": "https://www.dnevnik.bg/sviat/2019/11/15/3992538_huauei_pusna_sguvaemiia_si_telefon_v_kitai_bez_gugul/", "text": "Китайският технологичен концерн \"Хуауей\" (Huawei Technologies Ltd.) пусна днес в продажба на вътрешния пазар сгъваемия си смартфон \"Мейт Екс\" (Mate X) без приложенията на \"Гугъл\" (Google) и американски чипове заради санкциите, наложени от САЩ, предаде \"Асошиейтед прес\". Смартфнът се появи в онлайн магазина на \"Хуауей\" в Китай на цена 16 999 юана (2422 долара), конкурирайки \"Галакси фолд\" (Galaxy Fold) на \"Самсунг\" (Samsung), излязъл през септември. Предстои китайската компания да обяви планове за продажбите на модела извън Китай. \"Мейт Екс\" използва процесора Кирин 980 (Kirin 980) и набор от чипове \"Балонг 5000\" (Balong 5000), както и китайски алтернативи на приложенията на \"Гугъл\" за музика, карти и други. Устройството, което може да работи с пето поколение (5G) мрежа, бе представено през февруари в Барселона и първоначално продажбите му трябваше да започнат през лятото. През юни обаче бе съобщено, че пускането на пазара се отлага заради допълнителни тестове след съобщенията за проблеми с подобния смартфон на \"Самсунг\". Последното тримесечие на годината e голямо изпитание за китайския гигант, тъй като този месец започнаха продажбите и на новия модел \"Мейт\" 30 (Mate 30). Серията е без предварително инсталирани мобилни приложения по лиценз на \"Гугъл\" като \"Джимейл\" (Gmail) и \"Ютюб\" (YouTube). \"Хуауей\" не успя да лицензира последната версия на операционната система \"Андроид\" (Android) заради ограниченията, наложени му от САЩ. /БТА", "date": "2019.11.15", "title": "\"Хуауей\" пусна сгъваемия си телефон в Китай без \"Гугъл\""}
{"url": "https://www.dnevnik.bg/politika/2019/11/15/3992571_partiite_v_parlamenta_se_vuzdurjat_ot_komentar_za/", "text": "Партиите в парламента се въздържат от коментар за  преизбирането на Иван Гешев за главен прокурор . В четвъртък основните политически сили ГЕРБ и БСП имаха готовност да коментират темата, но пленарното заседание свърши, преди Висшият съдебен съвет да вземе решение. При запитване на \"Дневник\" днес от парламентарната група на ГЕРБ обявиха, че депутати няма да коментират решението. От БСП казаха, че имат готовност за коментар, който, когато решат, ще направят пред всички медии. От \"Обединените патриоти\" обявиха, че няма да вземат отношение по темата, а от ДПС казаха, че няма да коментират, докато процедурата не завърши. Сега на ход е президентът Румен Радев, който днес и утре ще бъде на посещение в Света гора. Според експерти той трябва или да подпише указ за назначаването на Гешев, или  да сезира Конституционния съд . Срок няма.", "date": "2019.11.15", "title": "Партиите в парламента замълчаха за преизбирането на Гешев"}
{"url": "https://www.dnevnik.bg/evropa/2019/11/15/3992581_germanski_ministri_iskat_po-strogi_celi_za_namaliavane/", "text": "Министрите на външните работи и на околната среда в Германия призоваха целта на ЕС за защита на климата за 2030 г. да бъде по-амбициозна, предаде ДПА. Призивът им идва малко преди климатичната конференция на ООН в Мадрид, която ще започне на 2 декември. Според Парижкото споразумение за климата през 2020 г. държавите членки ще засилят плановете си за климатичните промени. \"Следващата година Европейският съюз трябва да засили климатичните си цели за 2030 г. и освен това трябва да ги формулира по по-амбициозен начин\", заяви германският външен министър Хайко Маас, подчертавайки, че блокът трябва да заеме ръководна позиция по въпроса. Министърът на околната среда Свеня Шулце настоя Германия да подкрепи председателя на бъдещата Европейска комисия Урсула фон дер Лайен за по-висока цел за намаляване на парниковите газове от сегашната, която е с 40%, на 50% или може би дори 55%. В момента ЕС цели намаляване на емисиите на парникови газове с 40% до 2030 г. в сравнение с нивата от 1990 г. Няколко страни като Холандия искат да повишат целта до 55%. Фон дер Лайен също изрази такова намерение. Германският канцлер Ангела Меркел каза през август, че може да подкрепи холандското предложение за по-строги цели. Правителството в Берлин обаче не е предприемало действия в тази посока. Шулце, която като Маас е член на социалдемократите, каза, че голямата коалиция на Меркел все още не е договорила позицията си. По думите на Маас решенията на германското правителство за защита на климата може да мотивират други страни да я последват.", "date": "2019.11.15", "title": "Германски министри искат по-строги цели за намаляване на вредните емисии в ЕС"}
{"url": "https://www.dnevnik.bg/evropa/2019/11/15/3992368_bankata_na_es_spira_da_finansira_proekti_za_izkopaemi/", "text": "Европейската инвестиционна банка обяви късно в четвъртък, че от края на 2021 г. спира участието си в почти всички проекти за изкопаеми горива. Решението се очакваше не само заради ефекта върху кредитирането на този сектор, но и заради тенденцията, която задава. То ще влезе в сила година по-късно от първоначално предложения срок, защото няколко страни от Европейския съюз лобираха за отлагане. Новата кредитна политика на банката, одобрена със \"значително мнозинство\", ще спре финансирането на проекти с горива, добивани от земните недра, включително такива с природен газ, обяви Андрю Макдауъл, вицепрезидент на ЕИБ, отговарящ и за енергетиката. \"Това е важна първа крачка, но тя не е последната\", добави той. Природозащитни организации приветстват решението, но и изразяват съжаление от едногодишното отлагане на действието му. \"Поздравления за Европейската инвестиционна банка и държавите, които се бориха за установяването на този глобален стандарт\", заяви Себастиен Годино, икономист от европейския клон на WWF. ЕИБ е най-големият в света кредитор, в който акционери са държави, и те задават амбициозни цели в финансирането на устойчиво развитие, припомня \"Ройтерс\". Макдауъл заяви в четвъртък, че искат \"да определим стандартите\" за това как една мултилатерална банка адаптира дейността си спрямо целите на Парижкото споразумение за климата. Новите правила определят проектите, кандидатстващи за заем от ЕИБ, да докажат, че могат да произведат киловатчас енергия с изхвърляне на по-малко от 250 грама въглероден диоксид. Този критерий изключва традиционните електростанции, работещи на природен газ. Газовият сектор не е напълно изключен от финансирането, но трябва проектите му да се основават на това, което банката нарича \"нови технологии\", каквито са улавянето и съхраняването на въглерод, когенерацията (производството едновременно на топло- и електроенергия) или смесването на изкопаем природен газ с т.нар. възобновяеми газове. Миналата седмица финансовите министри от ЕС единодушно подкрепиха постепенното спиране на кредитирането на газови, петролни и въглищни проекти с цел подпомагане на борбата с причинени от човешката дейност промени в климата. Няколко държави настояваха да се запази финансирането за природния газ, поради което на 5 ноември Макдауъл предложи на 28-те акционера (страните - членки на ЕС) компромис за преместване на срока от края на следващата година към края на 2021 г. Това бе и вариантът, за който лобираше Европейската комисия. Тя има само ролята на наблюдател в борда на ЕИБ, но е със силно влияние и има власт да дава решаващия глас, когато мнението на акционерите се раздели точно наполовина и това блокира решението. Този път ситуацията е била далеч от подобен сценарий, тъй като според банката одобрението си за новата политика в енергетиката са дали страни, контролиращи 90% от капитала ѝ.", "date": "2019.11.15", "title": "Банката на ЕС спира да финансира проекти за изкопаеми горива"}
{"url": "https://www.dnevnik.bg/skorost/avtomobilna_industriia/2019/11/15/3992593_gotovnost_da_si_kupiat_elektromobil_do_pet_godini/", "text": "Готовност да си купят електромобил до пет години заявяват 43% от хората по света, показва проучването Observatoire Auto 2019, поръчано от BNP Paribas Personal Financе. То е обхванало 10 600 души в 16 държави - от Европа, Северна и Южна Америка, Африка и Азия. Сред тях не присъства България. Според резултатите за 85% от анкетираните бъдещето принадлежи на електромобилите. Като основен мотив за покупката на кола на ток при възможни няколко отговора хората посочват отговорността към околната среда (85%), удоволствието от шофирането на такова превозно средство (86%) и значително по-евтината поддръжка от тази на традиционен автомобил.      Проучването показва, че като цяло мъжете са по-склонни да си купят електромобил от жените (43 срещу 35%). Очаквано колите на ток са по-популярни сред младите, като 53 на сто от запитаните на възраст 25-34 години казват, че биха си купили такава. Във възрастовата група 35-54 години такава възможност посочват 42% от анкетираните. На пресконференция днес от \"БНП Париба Лични финанси\" обявиха, че лансират в България потребителски кредит за покупка на електромобил. Предлага се финансиране на придобиване на кола на ток с цена до 80 хил. лева, което обхваща почти всички предлагани модели. Срокът на изплащане е до 10 години, а лихвата е 6%. Освен финансиране на покупка, при която клиентът става собственик на колата веднага, се предлага и лизинг със или без остатъчна стойност. Одобрението на кандидатите става до 1 ден.      \"Тези условия са значително по-добри от най-добрите за традиционен автомобил\", посочиха от финансовата институция, без да влизат в подробности. В момента на българския пазар се предлагат десет модела електромобили, като цените им варират от около 60 хил. до почти 170 хил. лева. Базовите версии на седем модела попадат в определения от \"БНП Париба Лични финанси\" праг. Данните на Асоциацията на производителите на автомобили в Европа  (АСЕА) за първите девет месеца на годината показват, че в България са купени 181 елоктромобила, което е ръст от 64% спрямо същия период на миналата година. Заслугата за продажбите и ръста е основно на услугата за споделени автомобили в София Spark, които са купили 102 коли на ток. Проблемът е, че България е една от малкото страни, в които държавата не стимулира покупката на електромобили. През миналата година се въведе опрощаване на данъците за собственици на коли на ток, но от тях могат да се спестят символични суми. Така единственото по-сериозно предимство е възможността безплатно да се паркира в платените зони на редица градове. В същото време в момента стимули за покупка на електромобили има в редица европейски страни. Най-сериозен е бонусът в Румъния, където държавата дава 10 хиляди евро при покупка на електромобил, като добавя и още 1500 евро, ако се бракува кола на повече от осем години. В Словения за лека кола на ток се получават 7500 евро, а за ван 4500 евро. В Германия бонусът е 6000 евро, а в Испания до 5500 евро за лека кола, 6000 за ван, 8000 евро за товарни автомобили категории N2 и М2 и 15 000 евро за камион. Субсидии има също в Франция (6000 евро за нови електромобили и 5000 за втора ръка), Ирландия (до 5000 евро), Швеция (5500 евро), Великобритания (35% от цената, общо до 4050 евро), Австрия (3000 евро), Финландия (2000 евро).", "date": "2019.11.15", "title": "Готовност да си купят електромобил до пет години заявяват 43% от хората по света"}
{"url": "https://www.dnevnik.bg/evropa/regioni/2019/11/15/3992596_ne_e_izkljucheno_veto_na_polsha_vurhu_bjudjeta_na_es/", "text": "Полският депутат в Европейския парламент Яцек Сариуш Волски написа в \"Туитър\" (Twitter), че не изключва възможността Варшава да наложи вето върху новия финансов план на ЕС за следващите седем години, ако съкращаването на разходите повлияе прекомерно на страната, предаде БТА. Междувременно Съветът на ЕС по икономическите и финансовите въпроси се събира днес, за да подготви преговорите с Европарламента по бюджет 2020. По оценка на полския евродепутат съкращенията могат да достигнат до една четвърт от средствата на европейските фондове. Съкращенията, предложени от ЕК в седемгодишния бюджет на ЕС, засягат най-силно страните от Централна Европа. Освен това има и допълнителни съкращения, които се основават на произволна и политически мотивирана оценка, наречена върховенство на закона. За Полша съкращенията са 23 процента. Това е причина за вето, а бюджетът се нуждае от единодушно одобрение, посочва Сариуш. Преговорите по бюджета на ЕС задълбочават различията между Изтока и Запада, а също така показват противоречията във Вишеградската група (геополитическо обединение, в което влизат Унгария. Полша, Словакия и Чехия) в ситуация, когато е необходимо единство, твърди Яцек Сариуш Волски. ЕС приема всяка година годишни бюджети на общността, в които се правят поправки, но корекциите не могат да надвишават съгласуваните параметри на седемгодишния бюджет (сегашният изтича през 2020 година). Тази сложна програма на планиране се обяснява с това, че приходната част на бюджета на ЕС се формира въз основа на вноски от страните от ЕС, които се различават по размер и трябва да бъдат внимателно съгласувани както на европейско, така и на национални равнища.  Битката за бюджета традиционно е една от най-ожесточените в Брюксел. Тя освен това се води в много измерения. Страните може да се съюзят около защитата на селскостопанските субсидии например, но да са на различни мнения за размера на бюджета за регионално развитие. Франция и Германия са на една страна, що се отнася до въвеждането на връзка между финансирането и зачитането на върховенството на закона, но са в много различни лагери, когато стане въпрос за парите за фермерите.", "date": "2019.11.15", "title": "Не е изключено вето на Полша върху бюджета на ЕС, ако съкращенията са прекомерни"}
{"url": "https://www.dnevnik.bg/biznes/2019/11/15/3992600_ministur_prizova_kmeta_na_pernik_burzo_da_vuvede_rejim/", "text": "Търсят се резервни водоизточници за Перник, обяви пред журналисти в парламента министърът на регионалното развитие Петя Аврамова, след като през седмицата  се разбра , че градът може да се окаже без водоснабдяване в дневните часове на денонощието заради ниското ниво на язовир \"Студена\".", "date": "2019.11.15", "title": "Министър призова кмета на Перник бързо да въведе режим на водата"}
{"url": "https://www.dnevnik.bg/sviat/2019/11/15/3992362_sasht_kritikuvat_svetovna_konferenciia_zaradi/", "text": "Десет държави, сред които САЩ, Бразилия и Египет, критикуваха световна конференция за сексуално и репродуктивно здраве, защото смятат, че тя пропагандирала абортите и сексуалното образование, съобщи фондация \"Томпсън Ройтерс\". Форумът събра тази седмица в Найроби 9500 делегати, сред които и държавни глави, представители на финансови институции и дарители. В Нигерия тя обсъждат теми като смъртността сред родилките, насилието срещу жени и доброволното семейно планиране. Десет от 192-те държави в ООН заявиха, че не подкрепят използването от Международната конференция за населението и развитието (ICPD) на термина \"сексуални и свързани с репродуктивното здраве права\", защото те можело да се употребят за агитация в полза на абортите. Валери Хюбър, старши съветник в американското министерство на здравеопазването, заявява, че не всички държави са били консултирани преди началото на събитието, организирано от ООН, Дания и Кения. \"Няма такова нещо като международно право на аборт. В действителност международното право ясно определя, че всеки има право на живот\", заяви тя. \"Не можем да подкрепим сексуално образование, което не ангажира адекватно и родителите и което пропагандира абортите като метод за семейно планиране\", пише в съвместното изявление на десетте държави. С историческо решение от 22 януари 1973 г. Върховният съд на САЩ постанови в делото \"Роу срещу Уейд\", че всички опити на отделните щати да отнемат правото на аборт противоречат на конституцията. Към този момент той е забранен без изключение в 30 щата и с известни специфични обстоятелства в още 16. През последните години темата отново води до дълбоко разделение в американското общество, включително дали е морално, макар и да е законно, извършването на аборти. През 2017 г. президентът Доналд Тръмп възстанови прекратена преди десетилетия политика на федералната администрация да ограничи международната помощ от бюджета за благотворителни организации, подкрепящи под каквато и да е форма аборта, включително такива, които просто провеждат разяснителни кампании за тази процедура. Решението предизвика затваряне на клиники, спиране на информационни кампании и помощ за бежанци, както и увеличаване на рисковете за здравето на милиони жени, казват специалисти по репродуктивно здраве. Конференцията на ICPD съвпада с 25-ата годишнина от среща на върха в Кайро, на която страните участнички се споразумяха да работят за подобряване здравето на бременни и родилки и да се борят за равни възможности на жените с тези на мъжете и против насилието над жени. В момента крайнодесни, консервативни и религиозни среди по света усилено атакуват постиженията от последните години, включително с кампании за законодателни промени и забрана на абортите. По данни на Фонда за населението към ООН (UNFPA) всеки ден 800 жени умират от усложнения при бременност и раждания, които биха могли да се избегнат. Над 230 милиона жени искат да предотвратят забременяване, но нямат достъп до модерни противозачатъчни. Всяка трета жена по света е била някога в живота си обект на физическо или сексуално насилие, допълват от UNFPA. Организаторите на форума в Найроби отхвърлят твърденията, че единственият фокус е върху абортите и сексуалното образование. Почти 10 млрд. долара инвестиции бяха обещани от редица държави (вкл. Великобритания, Норвегия, Германия и Дания) и частни организации. Според UNFPA, за да бъдат прекратени до 2030 г. подлежащите на предотвратяване смъртни случаи при раждания, насилието на полова основа, браковете с деца и достъп на всички жени до семейно планиране, ще са нужни около 264 млрд. долара.", "date": "2019.11.15", "title": "САЩ критикуват световна конференция заради сексуалното образование"}
{"url": "https://www.dnevnik.bg/sport/2019/11/15/3992607_vladimir_nikolov_voleibolnata_federaciia_e_vuv_falit/", "text": "Българската федерация по волейбол (БФВ) е във фалит, заяви президентът на \"Левски\" и бивш капитан на националния отбор Владимир Николов. Думите му дойдоха по време на пресконференция, на която водещи клубове обявиха, че  обединяват усилия в стремежа президентът на федерацията Данчо Лазаров да бъде сменен  и да се постигне нов начин на управление на волейбола. \"Крайно време е да имаме федерация, която да спре безконтролното спускане надолу\", каза Николов. \"Мен лично това, което ме притеснява, е, че федерацията реално е във фалит, а човекът, който разписва всички плащания, е Данчо Лазаров. Очевидното е, че федерацията в лицето на Данчо Лазаров не се справя с управлението на финансите. Дължат се пари не само на треньори, на състезатели. Дължат се пари на клубове, на хотели, доставчици. И оправданието постоянно е: \"Няма пари, няма пари\", каза Николов. Представителите на инициативния комитет за свикването на извънредно изборно събрание ще настояват за финансова проверка във федерацията. Никой от тях не знае какво точно е финансовото положение, но според Николов само задълженията към бивши треньори и служители в националните отбори са малко над 100 хил. лева. По думите му бившият селекционер Камило Плачи има да получава две заплати. Николов призова министерството на спорта да забави превеждането на финансирането към федерацията, за да не могат парите да бъдат използвани за евентуалното подкупване на клубове по време на общото събрание. \"Освен идеите е важно финансирането. Тук е най-съществената роля на инициативния комитет, да се обединим върху една фигура, да ръководи финансите много по-прозрачно\", каза президентът на ЦСКА Александър Попов. \"На първо място поставяме като опорна точка прозрачността на федерацията. Която в момента липсва. Има членове на УС, които не могат да отговорят на зададените въпроси. Не знаят финансовото състояние, не знаят приходи и разходи. Трябва да се сложи ред с външен одит\", добави Попов. \"Тази федерация трябва да има финансова стабилност. А не да се говори зад гърбовете, че е с 1 милион (лева) на \"червено\", и то от десет години насам\", каза президентът на \"Славия\" Иван Сеферинов, който от много години е в ръководството на федерацията, но също се обяви за промяна.", "date": "2019.11.15", "title": "Владимир Николов: Волейболната федерация реално е във фалит"}
{"url": "https://www.dnevnik.bg/detski_dnevnik/2019/11/15/3990525_s_decata_v_pochivnite_dni_16_i_17_noemvri/", "text": "                         За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само регистрация в id.capital.bg и абонамент. Събота - По случай Седмицата на бащата вратите на Столичния куклен театър ще са отворени за бащи с деца, които ще се забавляват в компанията на актьори от театъра с уъркшоп и театрално представление. Подробности -  тук .  - От 11 часа в Детски работилнички   Kornel4Kids  ще се произвеждат 3D рамки за колаж - прекрасен подарък за Деня на християнското семейство. - В Седмицата на бащата Националният политехнически музей обявява свободен вход за деца и ученици и входен билет с преферентна цена 2 лв. за придружаващите ги баща, по-голям брат, вуйчо, чичо, дядо. В експозицията на музея са показани над 1000 експоната, свързани с транспорт, механика, времеизмерване, съобщителна техника, музикални механизми, фото- и кинотехника, космическо приборостроене, пишещи машини, изчислителна техника, компютри и още множество интересни за мъжете - и дамите, разбира се - предмети. Всички ще получат и малък подарък за спомен от екипа на музея. - Вариететно шоу с Димитър Германов ще има в  Park Boby&Kelly - Парк Боби и Кели - Патиланци  от 18.30 часа. - Детска работилничка за изработка на венецианска маска отваря врати от 11 часа в \"Мега мол\", ниво партер. Работилничката е с предварително записване на 02/ 405 30 75, подробности -  тук .  -  BLANK  организира за деца над 6-годишна възраст работилница по анимация, посветена на есента и нейните пъстри и красиви цветове. Събитието ще се проведе от 11 до 14 часа, повече информация -  тук .       - В рамките на Седмицата на бащата регионалният исторически музей кани бащите и техните деца в Музея на градското всекидневие (Къщата на Калиопа) и Къща-музей \"Баба Тонка\". За да разгледат експозициите, татковците ще плащат символична входна такса от 2 лв., а децата ще влизат безплатно. Подрастващите, придружавани от техни роднини от мъжки пол – бащи, дядовци, чичовци, ще имат възможност да се запознаят с културното наследство на Русе от периодите на Възраждането и Модерността. Работното време на Музея на градското всекидневие е от 9 ч. до 17.30 ч., а на Къща-музей \"Баба Тонка\" – от 9.30 ч. до 18.00 ч. За всички останали посетители билетите са на редовна цена. Неделя - Изобретателният стопанин Петсън е обещал на любимия си котарак Финдъс най-хубавото коледно празненство. Но с такава пакостлива котка у дома нещата винаги могат да се объркат. Особено когато самият Финдъс се втурне да помага. Почитателите им могат да гледат прожекцията \"Петсън и Финдъс 2 – Най-хубавата Коледа\" от 11 часа в кино \"Люмиер\" в рамките на \"Киномания\".  - В  Парк Боби и Кели - Патиланци  от 11.30 часа ще има \"Цирк\" - едно куклено представление по принципа на цирковия спектакъл и елементите на музикално шоу в него\". Куклите са марионетки и занимателни като типажи - руска циганка, кученца, които танцуват кан-кан, палячо, лъв, мечок... Представлението е с много веселие и музика - от класика до диско. Подробности -  тук .", "date": "2019.11.15", "title": "С децата в почивните дни (16 и 17 ноември)"}
{"url": "https://www.dnevnik.bg/bulgaria/2019/11/15/3992647_pravitelstveniiat_falkon_pak_e_prizemen_avariino/", "text": "Имало е технически проблем с правителствения самолет \"Фалкон\", когато на борда му е бил премиерът Бойко Борисов, който днес се завърна от визита в Солун, съобщи Би Ти Ви. Проблемът е възникнал при пристигането на делегацията от Гърция. Според непотвърдена информация на телевизията навигационната система на самолета, който е вече 20-годишен, е изключила при захода за кацане към летището в София. Самолетът е приземен успешно, няма пострадали. Медията припомня, че предишният инцидент с фалкона бе през април тази година. Тогава при кацането на летището в Брюксел самолетът спука гума. Тогава Борисов обяви, че само бързата и добра реакция на пилотите е спасила всички на борда. През февруари 2015 г. на правителствения самолет, на чийто борд бе отново Борисов, се наложи да кръжи над София и да кацне обратно, защото колесникът му не се е прибрал при излитането за Брюксел.", "date": "2019.11.15", "title": "Правителственият \"Фалкон\" пак е приземен аварийно"}
{"url": "https://www.dnevnik.bg/zdrave/2019/11/15/3992660_kiril_ananiev_naredi_proverka_na_3_stolichni_bolnici/", "text": "Министърът на здравеопазването Кирил Ананиев е назначил спешна проверка в три столични болници заради починало вчера 3-годишно дете, съобщи пресцентърът на министерството на здравеопазването. Ананиев очаква до сряда да приключат проверките. \"Ако наистина се установи нарушение, можете да бъдете сигурни, че ще има наказани\", се заканва той, цитиран от пресцентъра на министерството. \"Изразявам съболезнования на родителите. Назначил съм незабавна проверка на случая в трите болници, през които детето е минало. До сряда трябва да ми докладват и ако наистина се установи някакво нарушение, може да бъдете сигурни, че ще има наказани\", заяви министърът, цитиран от БТА. Той разказа, че детето първо е постъпило в Специализираната детска болница \"Проф. Иван Митев\", откъдето са го изпратили в болница \"Лозенец\", там са го изписали за домашно лечение. После детето се влошава и бива откарано в Пирогов, където е починало.", "date": "2019.11.15", "title": "Кирил Ананиев нареди проверка на 3 столични болници заради починало дете"}
{"url": "https://www.dnevnik.bg/biznes/2019/11/15/3992686_bezraboticata_prez_oktomvri_se_sviva/", "text": "Агенцията по заетостта отчита 5.6% безработица в страната през октомври - повишение от 0.3 процентни пункта спрямо септември. В сравнение с миналата година обаче тя се свива с 0.3 пункта. В края на месеца регистрираните безработни в бюрата по труда са общо 182 529, което – основно в резултат от приключването на сезонната заетост – е с 9748 души повече спрямо септември. В сравнение с октомври 2018 г. те са с 10 970 по-малко. Новорегистрираните безработни през октомври са 35 697, като от тях 2108 са били неактивни, т.е. не са били нито заети, нито учещи, и не са търсили работа. От агенцията посочват, че основен акцент в работата на бюрата по труда е активирането на неактивни в търсенето на работа хора. В резултат около 2 хил. души месечно били активирани.  Постъпилите на работа безработни през октомври са 17 562, като 93.5% от тях са устроени в реалната икономика. Други 515 търсещи работа лица от групата на пенсионерите, учещите и заетите също чрез бюрата по труда са намерили своето ново работно място. На субсидирани работни места през месеца са устроени още 1144 души: 536 – по програми и мерки за обучение и заетост, и 608 – по схеми на Оперативна програма \"Развитие на човешките ресурси\".  През октомври в различни форми на обучения за възрастни (обучения за ключови компетентности и професионална квалификация), финансирани както от държавния бюджет, така и от Европейския социален фонд, са обхванати нови 481 безработни души. Завършилите обучения през месеца са общо 770 безработни. От началото на годината Агенцията по заетостта е помогнала на 21 513 безработни да повишат квалификацията си или да придобият нови умения. Заявените работни места на първичния пазар на труда през октомври са 14 410, като 77.7% от тях са в частния сектор. Най-голям дял свободни работни места са заявени в преработващата промишленост (30.3%), търговията, ремонта на автомобили и мотоциклети (14.0%), административните и спомагателните дейности (10.1%), хотелиерството и ресторантьорството (8.2%), строителството (7.1%) и други. Най-търсените групи професии през този месец са: строителни работници; оператори на стационарни машини и съоръжения; работници в добивната и преработващата промишленост, транспорт; продавачи; персонал, зает в сферата на персоналните услуги (бармани, сервитьори, готвачи, камериери и др.); персонал, полагащ грижи за хората; квалифицирани работници по производството на храни, облекло, дървени изделия и сродни; работници по събиране на отпадъци и сродни на тях, и други.", "date": "2019.11.15", "title": "Безработицата през октомври се свива"}
{"url": "https://www.dnevnik.bg/ot_vas/novini_ot_vas/2019/11/15/3992473_retro_-_chistota/", "text": "Аз помня баба ми как вареше сапун и переше с него. На снимката: Кутия на прах за пране \"Перла\", произведен в комбината за битова химия \"Верила\" .", "date": "2019.11.15", "title": "Ретро - чистота"}
{"url": "https://www.dnevnik.bg/sviat/2019/11/15/3992764_impiichmuntut_na_trump_ot_gledam_s_otvrashtenie_do/", "text": "Докато първото предавано по телевизията открито изслушване от разследването за импийчмънт, тече в сряда на екрана в дома му във Флинт, щата Мичиган, Куинси Мърфи казва, че процедурата няма да промени по никакъв начин мнението му, че президентът на САЩ Доналд Тръмп е неподходящ за поста. \"Гледам това с отвращение\", казва 45-годишният работник в автомобилен завод, който през 2015 г. е гласувал за демократката Хилъри Клинтън. \"Не съм открил нещо, което да ме убеди, че той прави най-доброто за страната.\" На разстояние от над 450 мили (725 км) в своята бръснарница във Витлеем, щата Пенсилвания, привърженикът на президента Джо Д'Амброзио е също толкова категоричен, че разследването дали републиканецът Тръмп неправомерно е притискал Украйна да разследва  негов политически съперник  няма да повлияе върху мнението му. \"Изцяло подкрепям президента\", казва 76-годишният Д'Амброзио, докато телевизорът показва на живо изслушванията по телевизия \"Фокс нюз\". \"Говорил съм с много хора, които са доволни от своите пенсионни планове, борсови акции и работни места. Демократите не искат да говорят за това и според мен те ще платят цената.\" Демократите в Камарата на представителите се надяват, че поредицата излъчвания на изслушанията по телевизията ще убедят американците, че Тръмп заслужава да бъде отстранен от поста. Но докато първият ден от историческите заседания бе приковал вниманието на Вашингтон и бе водещата новина по кабелните телевизии, интервюта с жители на два от щатите, които вероятно ще помогнат да бъдат определен победителят на президентските избори догодина, свидетелстват, че избирателите и от двата лагера вече са решили как ще гласуват. Анкета на \"Ройтерс/Ипсос\" от 4-5 ноември показва, че 75 на сто от демократите подкрепят импийчмънта, а 79 процента от републиканците са против. За мнозина от поддръжниците на Тръмп  разследването за импийчмънт  не е нищо повече от партийна кампания на демократите да свалят президента, когото не можаха да победят през 2016 г. Тръмп е обвинен, че е задържал военната помощ за изложената на руска агресия Украйна, докато президентът на тази страна не се съгласи да започне разследване срещу кандидата за президентската номинация на демократите Джо Байдън и бизнес делата в Украйна на неговия син  Хънтър Байдън . Тръмп отрича да е извършил нещо нередно и окачестви като фалшификация разследването за импийчмънт. \"Според мен това е преврат\", казва 70-годишният строителен работник в пенсия Франк Бъчуалт, седнал в бръснарницата на Д'Амброзио. \"Не знам какво е незаконното. Ние постоянно искаме от страните да правят разни неща\", добавя той. Мърфи, който нощем сглобява седалки за пикап \"Шевролет Силвърадо\", обаче заявява, че изслушванията дават възможност на републиканците да покажат, че ценят върховенството на закона повече от своето политическо оцеляване. \"Републиканската партия е на съд\", казва той. \"Просто шоу\" През 2016 г. Тръмп \"превзе\"  Пенсилвания, Мичиган и Уисконсин  - три щата, които от десетилетия гласуват за демократите на президентски избори - с разлика под един процент, с което си осигури победата в Избирателната колегия. Мнозина очакват борбата в тези щати отново да бъде оспорвана през 2020 г. Джон Кордиско, председател на демократите в окръг Бъкс - предградие на Филаделфия, което по традиция играе водеща роля в щата и където преди три години Тръмп спечели с малка разлика - изразява съмнение, че изслушванията ще имат въздействие, предвид дълбоко поляризиращото президентство. Кордиско подчертава, че членовете на Конгреса вероятно ще трябва да гласуват за поведението на Тръмп, което ще ги направи потенциално уязвими на техните избори догодина. Някои гласоподаватели изразяват неудовлетворението си от това, че законодателите сякаш са предрешили делото. \"Това, което не ми харесва, е, че много от членовете на Камарата на представителите и на Сената, изглежда, вече са взели решение, преди даже да са видели доказателствата и да са имали възможност да ги обсъдят в подходяща среда\", пише в имейл 42-годишната Ейми Хъсар, бивш военен от О Сейбъл, щата Мичиган. Хъсар, която се самоопределя като умерена, е гласувала за Барак Обама през 2008 и 2012 г., преди да пусне през 2016 г. бюлетина за третия партиен кандидат Гари Джонсън вместо за Клинтън или Тръмп. Дори избиратели, които не са взели решението си за Тръмп догодина, не са убедени, че процедурата по импийчмънт ще помогне за решението им. \"Това просто е шоу\", казва 64-годишният Кърт Зълки, собственик на бизнес в окръг Нортхамптън, щата Пенсилвания. През 2016 той е гласувал за Тръмп, след като е подкрепял Обама, а за 2020 г. още не е решил. \"Всички знаят всички факти и те вече са направили своя избор. Това няма да доведе до нищо\", заключава той. /БТА", "date": "2019.11.15", "title": "Импийчмънтът на Тръмп: от \"Гледам с отвращение\" до \"Това е преврат\""}
{"url": "https://www.dnevnik.bg/biznes/2019/11/15/3992874_hranilishteto_v_chiren_e_pulno_i_niamame_pritesneniia/", "text": "Министърът на енергетиката Теменужка Петкова заяви пред Би Ти Ви, че хранилището за природен газ в Чирен е изпълнено в максимален мащаб и страната няма притеснения при евентуална газова криза. Повод за коментара ѝ стана днешното изказване на руския Владимир Путин, че е възможно от новата година  транзита на газ през Украйна да прекъсне. По думите ѝ в Чирен има запаси за 45 дни, но едва ли щяло да бъдат използвани, тъй като при строежа на \"Турски поток\" вече е направено разклонение от 11 км до станция, до която ще може да се доставя природен газ алтернативно на трасето през Украйна. При газовата криза през 2010 г. беше взето решение спешно да се направят реверсивни газови връзки със Сърбия, Румъния и Гърция, които да дадат възможност за алтернативни досавки на газ до България в случай на криза. Тази със Сърбия трябва да е готова през 2022 г., а по гръцката се работи активно в момента. Газовата връзка с Румъния е готова, но не е реверсивна. Петкова добави, че българските потребители трябва да са спокойни и страната няма да има проблеми с доставките. Имало запас и от други горива, допълни тя.", "date": "2019.11.15", "title": "Хранилището в Чирен е пълно и нямаме притеснения от газова криза, заяви Теменужка Петкова"}
{"url": "https://www.dnevnik.bg/sport/2019/11/15/3992870_sportniiat_sud_othvurli_jalbata_na_siti_i/", "text": "Манчестър сити\" загуби обжалването пред Спортния арбитражен съд (CAS), с което клубът настояваше да бъде спряно разследването на УЕФА за предполагаемо нарушаване на правилото за финансов феърплей. Според CAS жалбата е \"недопустима\" на този етап, тъй като финансовият регулатор на УЕФА още не е определил дали ще има наказание и какво би било то, ако \"Сити\" бъде признат за виновен по случая. От клуба отричат неправомерни действия и твърдят, че УЕФА няма правомощието да завежда дело за нарушаване на финансовия феърплей срещу тях.  Английският клуб може да бъде наказан с изхвърляне от Шампионската лига , ако бъде признат за виновен. \"Сити\" е  обект на проверка  след мащабните разкрития на Football Leaks и последвалите обвинения, че \"гражданите\" са заобикаляли правилото. В документите, публикувани преди година в германския \"Шпигел\", се твърди, че президентът на ФИФА Джани Инфантино е участвал в прикриването на финансови нередности, като  швейцарецът е защитавал интересите на \"Сити\" и френския шампион ПСЖ .", "date": "2019.11.15", "title": "Разследването срещу \"Сити\" продължава след решение на Спортния съд"}
{"url": "https://www.dnevnik.bg/evropa/2019/11/15/3992608_zashto_tesla_izbra_tochno_germaniia/", "text": "                         Ако новото берлинско летище беше открито навреме (по план - през 2011 година), първата фабрика на \"Тесла\" в Германия можеше да бъде построена на мястото на старото летище \"Тегел\". Тъй като обаче откриването на летище \"Вили Бранд\" и съответно преустановяването на дейността на \"Тегел\" бяха отложени, заводът Gigafactory на Илън Мъск ще бъде издигнат в община Грюнхайде. Малцина са чували за нея - намира се на около 30 км югоизточно от Берлин в провинция Бранденбург, съвсем близо до новото летище, което някой ден може би ще бъде открито. Така Берлин, който е отделна провинция, ще остане с празни ръце от инвестицията на \"Тесла\". Защо Мъск бърза толкова много? За Илън Мъск най-важното е заводът да започне работа максимално бързо. Може би и поради това той е избрал провинция Бранденбург, а не Берлин. Мъск може би просто не вярва, че берлинчани ще са достатъчно бързи. А защо е тази надпревара с времето? Защото германските автомобилопроизводители най-после усетиха духа на времето и се насочиха към производството на електрически автомобили. Мъск със сигурност е чул, че преди десетина дни \"Фолксваген\" започна строителството на фабрика за електромобили в Цвикау в провинция Саксония. Най-големият производител на автомобили в света иска до 2021 година нататък от фабриката да излизат по 330 хил. електромобила годишно. Решението на \"Фолксваген\" - като един от най-големите производители в света на пазара на електромобилите - явно представлява истинска заплаха за компанията на Мъск. Решението му за завод в Германия вероятно може да се разбира като заявка, че \"Тесла\" е готова за битка. Добра новина за местните хора Дори във високоплатения сегмент, в който \"Тесла\" работи, най-голямата конкуренция идва от Германия: от \"Порше\" (с Taycan), \"Ауди\" (със серията E-Tron) и \"Даймлер\" (с Mercedes EQC). Но и в Китай, където \"Тесла\" успя да издигне своята трета Gigafactory за едва 10 месеца, има сериозни конкуренти като \"Байтън\", \"Вей\", \"Хонгки\". С решението на \"Тесла\" да инвестира в Германия надпреварата за доминация на пазара на електромобили в държавата, в която е изобретен двигателят с вътрешно горене, е официално открита. Извън многото въпроси, които повдига темата, това е една добра новина за хората в региона, защото \"Тесла\" ще открие хиляди нови работни места. И то в правилното време - на юг от планираната Gigafactory, в областта Лужица, хиляди работни места бяха закрити заради решението за преустановяване на добива на кафяви въглища. В Германия вече се приемат и залози кое ще е готово първо - новото летище в Берлин или германският завод на \"Тесла\"?", "date": "2019.11.15", "title": "Защо \"Тесла\" избра точно Германия"}
{"url": "https://www.dnevnik.bg/sviat/2019/11/15/3992877_liderite_na_rusiia_ukraina_franciia_i_germaniia_shte/", "text": "Президентите на Русия, Украйна и Франция, както и канцлерът на Германия ще се срещнат за пръв път от 3 години за преговори за уреждане на конфликта в Източна Украйна. Това ще стане на 9 декември в Париж,  съобщи  в.\"Фигаро\", позовавайки се на Елисейския дворец. Последната подобна среща на т.нар. Нормандски формат бе през 2016 г. Тогава във Франция и Украйна имаше други лидери. Сега от френското президентство говорят за \"отваряне на нова страница в изпълнението на Минските споразумения\". Пред \"Интерфакс\" са потвърдили от пресцентъра на германското правителство, че Ангела Меркел ще присъства на срещата във Франция. Датата бе потвърдена и в профила в \"Туитър\" на кабинета на украинския президент. За съживяване на Нормандския формат се заговори усилено след изборите в Украйна тази пролет, но Москва на няколко пъти настоява, че първо трябва да бъдат раздалечени въоръжените сили в Донбас. Това започнаха да правят украинците през октомври и сепаратистите през ноември. Среща на Владимир Путин със Зеленски още не е имало, макар за това да работеше първият президент на Казахстан Нурсултан Назарбаев. В четвъртък Путин каза, че ако ще има разговори, то те ще са в Нормандския формат.", "date": "2019.11.15", "title": "Лидерите на Русия, Украйна, Франция и Германия ще се срещнат на 9 декември"}
{"url": "https://www.dnevnik.bg/analizi/2019/11/15/3991656_mafiiata_si_izpusna_nervite/", "text": "Вчера мафията си изпусна нервите и се освети доста неприятно. Нe става дума за мнозинството във Висшия съдебен съвет (ВСС), то е само изпълнител. Както сполучливо казва Тео Ушев за ситуацията в България пред \"Клуб Z\": политическият спектакъл е на плейбек, тези на сцената само си отварят устата. Така че изпълнителите, които имаха за задача да изпълнят бързо поръчка, станаха нервни и припряни и с поведението си издадоха нетърпението на поръчителите. Какво видяхме на сцената на ВСС? Синтетично изкуство – солистите, кордебалетът, суфльорите, сценографите бяха в синхрон. Мнозинството даде всичко от себе си на дебатите и повторното гласуване на кандидата Иван Гешев за главен прокурор. Публиката се впечатли от прекрасното партийно събрание, от безпогрешния другарски съд срещу малцинството, от изключителното поддържане на \"правата линия\". След 30 години се бяхме затъжили за тези носталгични неща от младостта ни, които демокрацията ни \"отне\". Заседанието на ВСС започна припряно, защото шеф-диригентът – главният прокурор Сотир Цацаров, още преди седмица обяви, че след ветото на президента кандидатът просто ще бъде прегласуван. Така парира всяка възможност някой от мнозинството във висшия кадрови орган на съдебната власт че изборът на Гешев поражда само съмнения , че няма никаква състезателност и че кандидатът не се ползва с обществено доверие. А конферансието Данаил Кирилов се разбърза да прокара двете точки от дневния ред до степен, че обяви режим на гласуване за или против Гешев, без да даде думата за изказвания, та се наложи неговите сподвижници да го коригират, че е редно да им даде думата. И гласуването  Опитът за дебати по процедурата и качествата на кандидата предизвика злостен отпор. Средностатистическият зрител, който не следи излъчванията от обичайните заседания на ВСС, остана потресен от тона, нападките и липсата на колегиалност, на които са изложени броящите се на пръстите на едната ръка членове на съвета, които търсят отговори и не действат под строй. Водещият Данаил Кирилов  влезе в тона на чакащия в кулоарите кандидат Гешев  и взе на мушката си две от трите упорито питащи дами от ВСС. независимо дали става дума за посланик на САЩ или за дългогодишни върховни съдии, превъзхождащи по авторитет, ранг, опит и ценз мачкащите ги мачовци. Махленският език и грубостите спрямо Олга Керелска и Атанаска Дишева, както и някои реплики към Цветинка Пашкунова издадоха огромното напрежение, натрупано покрай злополучната кандидатура за главен прокурор. Кирилов им даваше думата след иронични подмятания по техен адрес, прекъсваше ги, правеше им забележки за какво могат да говорят и за какво – не. Тонът му загрубя, след като Керелска обяви изключителното си притеснение от думите на главния прокурор на предишното заседание, че изборът на съдебните началници се прави \"в две други сгради\", както и от репликата на Боян Магдалинчев, представляващ ВСС, че бившият му колега Румен Ненков казал, че няма съмнение, че политическата власт има участие.  Искането на Керелска Цацаров и Магдалинчев да обяснят думите си предизвика  силно нервно напрежение у тях и у Кирилов . Но не за изясняване на скандалния факт, а за прикриването му. Министърът на правосъдието е поставен да ръководи заседанията на пленума на ВСС, за да има постоянна чувствителност към работата и проблемите на звената от съдебната власт и да акцентира върху важните въпроси. Но какво от това? Мнозинството от съдии, прокурори и следователи никак не се трогна. Дори последваха клетви от няколко души, че никой политик не им бил влиял. Зависимостите впрочем се издават от праволинейността, а деклариращите се клеха само, че не се били срещали с политици. . За заплахата да станат \"прекрасни общински съветници\" – също. Такава \"шега\"  беше подметната от бъдещия главен прокурор в кулоарите към Атанаска Дишева  – авторитетен съдия, излъчена от колегите си за член на ВСС. Огласеният от нея конфузен факт трябва да е смразил мнозинството на ВСС точно преди прегласуването. Защото никой не обели и дума за това, че е недопустим натиск. Всички си спомниха, че общински съветник стана Методи Лалов – районен съдия доскоро, напуснал огорчен, мачкан от същия този ВСС, особено след признанието му, че лично Делян Пеевски го е оглеждал, преди да бъде избран за председател на Софийския районен съд. Никой предпазлив магистрат не би се поставил на мястото му. С изключение на шепата смелчаци, малцинство във ВСС. Тонът на Гешев впрочем бе зададен от ментора му Цацаров: \"Знам много и помня много. Това не е заплаха\", обърна се той към председателя на Върховния касационен съд Лозан Панов. Така в добре започнал, но за жалост останал недовършен, диалог публиката чу, че Цацаров е ходил два пъти да кани Панов да се кандидатира за председател на съда. След това обаче изборът му, както и на всички останали ръководители, включително на Цацаров и Гешев, дори и на шефа на Върховния административен съд Георги Чолаков, се е решил \"в две други сгради\", като Висшият съдебен съвет не е между тях. Така ни увери главният прокурор, а той наистина знае много и няма причина да не му вярваме. \"Не, не си готов!\", изпусна се Цацаров към Лозан Панов, който обяви, че е готов да обсъжда двете сгради и избора си. След този страховит диалог не можем да очакваме участниците в назначаването на кандидата за най-безнаказания пост в държавата да проявят воля, смелост и неблагоразумие. Всички те имат семейства, кариера и път в живота, пресякъл се поради определени обстоятелства с този на мафията. Какво да изберат? То смята, че е провело избор само защото два дни са текли спорове в конферентната му зала . За него конституцията не означава много, а Етичният кодекс на магистратите – нищо Мнозинството във ВСС е готово да се разправя с колегите си, които са неудобни на другите власти  То смята за нормално главният прокурор да не зачита презумпцията за невинност и разделението на властите ВСС смята гражданските организации за грантаджии и враг – така му подсказа и главният прокурор  Мнозинството смята, че Мнозинството е на мнение, че издателите, които пропагандират властта, могат да бъдат спасявани с \"чадър\" от дела като това за източването на КТБ. Списъкът може да бъде продължен още. Затова последно: 20 души във ВСС смятат за законно да бъде заплашван и президентът на републиката с подканяне да подпише бързо-бързо указа на новоизбрания \"от 3 до 7 дни\". Та да може напускащият главен прокурор да не изпусне процедурата за шеф на антикорупционната комисия. ВСС е радост...", "date": "2019.11.15", "title": "Мафията си изпусна нервите"}
{"url": "https://www.dnevnik.bg/bulgaria/2019/11/15/3992904_blizo_90_ot_proverenite_kushti_za_gosti_sa_s_problemi/", "text": "Държавен фонд \"Земеделие\" обяви, че масово къщите за гости, които бяха проверени през юни тази година, са с проблеми. Институцията разпространи данни, според които от 288 проверени къщи 253 са с производства. Така при 88% от проверките са открити нарушения. Скандалът с къщите за гости избухна покрай разкритията за купени нови апартаменти, на цени по-ниски от пазарните, от политици и хора на властови позиции. Разбра се, че къщи за гости с европари се правят за лично ползване, от хора, които също не са случайни. Стигна се до там, че на 24 април главният прокурор  нареди да се проверят всички къщи за гости  в страната, които са изградени със средства от Европейския съюз. Скандалът предизвика първо оставките на зам.-министъра на икономиката  Александър Манолев  и зам.-директора на Държавен фонд \"Земеделие\" Иванка Багдатова-Мизова, а след това и на  Румен Порожанов  като земеделски министър и постът беше зает от Танева. От проверените на място през юни 288 проекта към момента са обработени резултатите за 276 от тях. До момента са открити 253 производства за общо 46.4 млн. лв. От тях 158 проекта са с наложена пълна санкция от 100% за общо 43.1 млн. лв. Останалите 95 проекта са с частична санкция, която възлиза на 3.3 млн. лева. Проектите, на които не е наложена санкция към момента са 23. По останалите 12 инвестиции още няма произнасяне и са в процес на обработка. За тях е необходимо извършване на детайлизиран анализ и проверка, включително получаване при необходимост на информация и от други институции. Най-честите нарушения при проектите за къщи за гости са свързани с неизпълнение на показателите на одобрения бизнес план. По-конкретно, установените нарушения за неизпълнение на реализираните приходи от подпомогнатата дейност, неизпълнение на ангажимента за създаване на нови работни места, липса на активи, за които е изплатена субсидията, както и изкуствено създадени условия, с цел получаване на предимство в противоречие с целите на мярката. Списък на бенефициерите, на които към днешна дата е открито производство за налагане на 100% санкция може да видите  тук.", "date": "2019.11.15", "title": "Близо 90% от проверените къщи за гости са с проблеми и ще трябва да връщат над 46 млн. лева"}
{"url": "https://www.dnevnik.bg/sport/2019/11/15/3992859_nov_zrelishten_obrat_ostavi_nadejdata_jiva_za_nadal_v/", "text": "Водачът в ранглистата Рафаел Надал си остави възможност за класиране в полуфиналите на заключителния \"Мастърс\" турнир в Лондон. Във втори пореден мач 33-годишният испанец показа борбеност  и стигна до нов зрелищен обрат след 6:7 (4), 6:4, 7:5 срещу Стефанос Циципас от Гърция, който вече си беше осигурил участие в елиминациите на надпреварата. Шансовете на Надал за излизане от групата са малки, като той ще се надява по-късно отпадналият Даниил Медведев да победи Александър Зверев. При успех на Зверев - той, Надал и Циципас ще имат по две победи и една загуба и ще се получи тройна въртележка. При такъв развой Циципас и Зверев ще продължат напред, тъй като имат по-добри показатели в отношението на спечелените спрямо загубените сетове.      Двубоя между Надал и Циципас предложи шоу, което продължи 2.52 часа. Въпреки че вече си беше осигурил място в полуфиналите, гръцкият тенисист търсеше победата, което допринесе за високото ниво на двубоя. Първият сет премина под диктовката на сервиращите, като в него нямаше възможности за пробив. Логично се стигна до тайбрек, в който Циципас поведе с 4:2. Надал изравни, но гръцкият тенисист показа беше по-съобразителен в заключителните точки и затвори частта в своя полза. Във втория сет Надал вдигна нивото си на игра и с агресивни ретури затрудняваше съперника. Испанецът опита за използва вдъхновението, като го предаде на публиката. Първите точки да пробив дойдоха в петия гейм, когато Надал имаше две възможности да спечели подаването на Циципас. 21-годишният тенисист устоя психически на натиска и се измъкна. Надал продължи да играе агресивно и проби Циципас, като в крайна сметка измъкна сета след 6:4. В заключителния сет Надал беше тенисистът, който търсеше по-агресивно победата. Испанецът стигна до успеха след пробив в последния момент и на свой сервис затвори мача след 7:5.", "date": "2019.11.15", "title": "Нов зрелищен обрат остави надеждата жива за Надал в Лондон"}
{"url": "https://www.dnevnik.bg/bulgaria/2019/11/15/3992922_sudii_ot_cialata_strana_poiskaha_izvinenie_ot_kirilov/", "text": "Над 60 съдии от цялата страна изпратиха отворено писмо, с което изразяват възмущението си от поведението на министъра на правосъдието Данаил Кирилов и избрания за нов главен прокурор Иван Гешев по време на  заседанието на Висшия съдебен съвет (ВСС)  в четвъртък. Магистратите настояват министър Кирилов и Иван Гешев да се извинят публично заради репликите си, а срещу Гешев да започне и дисциплинарна проверка по Закона за съдебната власт за погазване на Кодекса за етично поведение на българските магистрати. \"Съдържанието на техните изказвания и формата, в която бяха направени, не само грубо нарушават изискванията на Кодекса за етично поведение на българските магистрати и са в очевидна несъвместимост с изискванията за притежаване на високи професионални и нравствени качества съгласно Закона за съдебната власт и Конституцията на Република България, но уронват недопустимо авторитета на съдебната власт и са неприемливи дори от гледна точка на най-ниските изисквания за етично отношение, вежливост и възпитание\", пишат съдиите. Обръщението им е адресирано до всички граждани, до президента, председателя на Народното събрание, премиера, до Висшия съдебен съвет и Инспектората на ВСС. \"Арогантното поведение и езикът на персонална конфронтация нямат място нито във Висшия съдебен съвет, нито в съдебната система и държавното управление въобще. Данаил Димитров Кирилов от позицията на председателстващ заседанието на Висшия съдебен съвет използва недопустими изрази и обиден тон, които принизяват работата на висшия орган на съдебната власт и създават впечатление за недопустимо политическо толериране на едни членове на съвета за сметка на други\", се казва в отвореното писмо. Според магистратите очевидната заплаха от страна на Гешев към Дишева и пренебрежителното отношение към съдия Олга Керелска при предходното изслушване представляват по същността си и дисциплинарно нарушение, тъй като уронват престижа на съдебната власт. Магистратите подчертават, че съдия Атанаска Дишева и съдия Олга Керелска са избрани за членове на Висшия съдебен съвет пряко от съдиите, те са носители на тяхното доверие и заради това подписалите отвореното писмо застават категорично зад всяка казана от тях дума, зададен въпрос и изразено становище на двете заседания на ВСС. \"Ние също мислим и казваме това, което беше предадено на господин Гешев от представителите ни съдия Олга Керелска и съдия Атанаска Дишева! От друга страна, отправените към тях обидни реплики и недвусмислена заплаха възприемаме като обиди и заплахи както към всеки съдия и магистрат, така и към всеки един гражданин на Република България\", подчертават магистратите. Те допълват, че почти неограничените властнически и репресивни правомощия, с които разполага главният прокурор, изискват заемащият длъжността да съблюдава такова публично поведение, което не оставя и следа от съмнение в обществото за агресивност и личностни нагласи за силово налагане, за неравнопоставено третиране на съдиите, прокурорите, членовете на Висшия съдебен съвет и гражданите. \"Още по-малко длъжността позволява поведение, което създава впечатление за насаждане на страх и за саморазправа с опоненти. За съжаление поведението на г-н Гешев не отговори на високите професионални и етични изисквания за длъжността и това беше непосредствено възприето от гражданите\", се посочва в отвореното писмо. Заради всичко това магистратите настояват за незабавно публично извинение от министър Данаил Кирилов и от избрания за нов главен прокурор Иван Гешев за \"недопустимото им поведение по време на заседанията на Висшия съдебен съвет\". Настояват и да бъде образувано дисциплинарно производство срещу Гешев за извършени на двете заседания на пленума на ВСС дисциплинарни нарушения по смисъла на чл. 307, ал. 3, т. 3 от Закона за съдебната власт вр. Раздел ІІ, т.4 и т.5 от Кодекса за етично поведение на българските магистрати –  отправяне на заплахи към Атанаска Дишева  на 14 ноември в сградата на Висшия съдебен съвет, неучтиво, нетолерантно и неуважително отношение към нея и Олга Керелска в проведеното на 24 октомври заседание на ВСС. Съдиите, които са подписали отвореното писмо, са 64 и са магистрати от Върховния касационен съд, Върховния административен съд, Софийския апелативен съд, Софийския градски съд, Софийския районен съд, Окръжния съд в Русе, Окръжния съд в Стара Загора и от Районния съд в Луковит. Обръщението им е отворено за присъединяване.", "date": "2019.11.15", "title": "Съдии от цялата страна поискаха извинение от Кирилов и дисциплинарка за Гешев"}
{"url": "https://www.dnevnik.bg/photos/2019/11/15/3992913_fotogaleriia_po_kakuv_nachin_vidia_edin_amerikanec/", "text": "Дойдох в България за първи път през 1985 г. и си казах, че никога повече няма да се върна. Оттогава съм идвал тук повече от 40 пъти\". Това каза на откриването на изложбата \"1989: Годината, в която Европа се завърна към себе си\" днес в Централното фоайе на Софийския университет \"Св. Климент Охридски\" американският фотограф Едуард Серота.", "date": "2019.11.15", "title": "Фотогалерия: По какъв начин видя един американец 1989 г. в Източна Европа"}
{"url": "https://www.dnevnik.bg/sviat/2019/11/15/3992929_bivshiiat_poslanik_na_sasht_v_ukraina_uvolniha_me/", "text": "Бившият американски посланик в Украйна Мари Йованович е станала жертва на кампания за дезинформация, в която американци са си партнирали с \"украинци, предпочитащи да играят по старите корупционни правила\". Украинците са настоявали за нейното уволнение по \"неофициални задкулисни канали\". Това Йованович заяви пред комисията по разузнаване в американския Конгрес. Днес там се провежда второто публично изслушване за евентуален импийчмънт на президента Доналд Тръмп. Самият той успя да даде повод да го обвинят в \"заплашване на свидетели\", като започна да туити против Йованович, докато тя говореше в Конгреса. Това също би била простъпка, която може да се накажа в импийчмънт. Тръмп написа, че \"където и да отиде Мари Йованович, нещата тръгват на зле\". Той припомни, че тя е дебютирала кариерата си в Сомалия и допълни: \"и вижте как свърши това\". После в друг туит Тръмп добави, че \"президентът на САЩ има абсолютното право да назначава посланици. Откривайки днешната сесия, председателят на комисията по разузнаването Адам Шиф - един от главните противници на президента и централна фигура в кампанията за импийчмънт срещу него, каза, че Йованович е била \"охулена и изтласкана настрана\", защото е заела \"твърде последователна позиция срещу корупцията за някои хора и тази позиция й е създала врагове\". \"Стана ясно, че президентът Тръмп искаше тя да бъде отстранена\", заяви Шиф. Още в предишните си показания на 11 октомври при закрити врата Йованович каза пред конгресмените, че Тръмп я е отстранил въз основа на \"необосновани и фалшиви твърдения на хора с явно съмнителни мотиви\". Според запознати тя очевидно е визирала личния адвокат и пратеник на Тръмп Руди Джулиани, който по онова време м.г. се е опитвал да убеди президента на Украйна Володимир Зеленски да започне разследване срещу вероятния съперник на Тръмп в президентските избори догодина Джо Байдън и срещу неговия син. Тогава Йованович също така отрече обвиненията на приближени на Тръмп, че е била нелоялна към президента и добави, че не знае с какви мотиви Джулиани я атакува. После, в разговор със Зеленски, Тръмп нарекъл Йованович \"лоши новини\" и посочил, че \"й предстоят някои неща\", според резюме на разговора, предоставено от Белия дом. Зеленски отвърнал на Тръмп: \"Съгласен съм с вас на 100 процента\", че тя е \"лош посланик\". В днешните си показания, предавани на живо по много световни телевизии, Йованович каза, че като посланик в Украйна не е изпълнявала \"никакви други задачи, освен да работя за външнополитическите цели\" на САЩ. Тя дори заговори за \"криза в Държавния департамент\", като посочи, че външнополитическото ведомство на САЩ било \"разграждано отвътре в едно конкурентно и сложно време на световната арена\". Президентът Тръмп, очевидно внимателно следящ по телевизията показанията на Йованович, пусна серия от туитове по този повод. В един от тях той / БТА", "date": "2019.11.15", "title": "Бившият посланик на САЩ в Украйна: Уволниха ме заради играещи по \"корупционни правила\""}
{"url": "https://www.dnevnik.bg/biznes/2019/11/15/3992932_komisiiata_za_konkurenciiata_potvurdi_izbora_na/", "text": "Комисията за защита на конкуренцията (КЗК) остави без уважение четирите жалби срещу концесията на летище \"София\". Транспортното министерство избра през следващите 35 години столичната аерогара да се управлява от консорциума \"Соф кънект\", който се състои от обединението между фонда Maridiam и строителя Strabag, а техен партньор е операторът на летище \"Мюнхен\". Според антимопонолния орган, който е взел решението си днес след заседание вчера, претенциите срещу концесията са неоснователни. Решението обаче може да се обжалва в 14-дневен срок пред Върховния административен съд. Победителят беше класиран на първо място, като предложи най-ниската оферта на база размер на инвестицията и третата по сила на база размер на концесионното предложение на година. Според жалбите държавата не си е свършила добре работата по оценяването на предложенията, но според КЗК претенциите са неоснователни. Мотивите са описани в 284 страници. От публикуваното решение се разбира, че жалбоподателите са изразили нови възражения срещу офертите и оценките на участниците в концесионната процедура. Те обаче са били оставени без разглеждане, защото КЗК имала право да се произнася само по отношение на предявените претенции за нарушения в подадените в началото жалби. Изборът на \"Соф кънект\", в който акционери са фондът Meridiam и строителната компания \"Щрабаг\", а консултант е летище Мюнхен, беше определен за изненадващ. Офертата на победителя предвижда да заплаща на държавата 24.5 млн. евро годишно възнаграждение и да инвестира в следващите 35 години от концесията 608 млн. евро (плюс исканата от всички сума от 550 млн. лв. първоначално плащане).", "date": "2019.11.15", "title": "Комисията за конкуренция потвърди избора на концесионер на летище \"София\""}
{"url": "https://www.dnevnik.bg/bulgaria/2019/11/15/3992933_stopanskata_kamara_neizplashtaneto_na_purviia/", "text": "Българската стопанска камара (БСК) се обяви против предложението на управляващите да не се изплаща обезщетение за първия ден от болничния. Според организацията \"подобно предложение е поредното доказателство, че обществото ни е неспособно да се справи с този феномен, а държавата не е в състояние да приложи фокусиран и адекватен механизъм за контрол на тази практика\". \"В продължение на 10 години работодателите са \"санкционирани\" за първите три дни от временната нетрудоспособност на служителите си, а сега се предлага тази отговорност частично да се споделя от осигурените лица. Опитът да излекуваме една обществена несправедливост с въвеждането на друга ще доведе до задълбочаване на дисбалансите в осигурителната система и до повишаване на социалното напрежение\", пише в разпространената от БСК позиция. Според камарата е нужен пакет от мерки, за да се реши проблемът. От там припомнят, че при представянето на бщджета за следващата година са възразили срещу забавянето на необходимите реформи в пенсионно осигурителната система, включително срещу съхраняването на режима на изплащане на обезщетенията за първите три дни от временната нетрудоспособност. \"Предложението за неизплащане на обезщетение за първия ден от временна неработоспособност на осигурените лица практически санкционира мнозинството коректни лица, заради малцинството некоректни. Битката с некоректните е изцяло ангажимент на държавата, която следва да въведе необходимите механизми за недопускане на злоупотреби и ефективно санкциониране на нарушителите\", пише още в позицията на БСК. \"Задължението на работодателите да изплащат първите три дни болнични беше въведено като временна антикризисна мярка за една година през 2010 г., а действа вече девет години\", завършват от БСК.", "date": "2019.11.15", "title": "Стопанската камара: Неизплащането на първия болничен ден санкционира коректните хора"}
{"url": "https://www.dnevnik.bg/sport/2019/11/15/3992905_nfl_ochakva_rekordni_globi_sled_sbivane_mejdu_igrachi/", "text": "Сбиване, грозни сцени и призиви за сурови наказания... Това беляза срещата от Националната футболна лига (НФЛ) между \"Кливланд браунс\" и \"Питсбърг стийлърс\", като в края на мача бяха изгонени трима играчи. В центъра на събитията бяха Майс Гарет от \"Браунс\" и Мейсън Рудолф от \"Стийлърс\". Осем секунди преди края на мача Гарет събори и свали каската на Рудолф, който впоследствие получи удар по главата. Няколко играчи на \"Стийлърс\" му се притекоха на помощ и се нахвърлиха върху Гарет. Най-агресивно подходи Моркис Паунси, който нанесе удари с ръце и крака към главата на Гарет. В суматохата Лари Огънджоуби (\"Браунс\") събори в гръб Рудоуф. В крайна сметка Гарет, Паунси и Огънджоуби бяха изгонени. След мача мнозина призоваха за сурови наказания за действията на тримата. Най-голямото наказание в историята е на Албърт Хейнсуърт, който през 2006 г. беше лишен от състезателни права за пет мача. \"Това, което направих, беше глупаво и не трябваше да се поддавам на емоциите по този начин\", заяви Гарет след мача.", "date": "2019.11.15", "title": "НФЛ очаква рекордни наказания след сбиване на терена"}
{"url": "https://www.dnevnik.bg/biznes/2019/11/15/3992938_goranov_za_neizplashtaneto_na_purviia_bolnichen_den/", "text": "Финансовият министър Владислав Горанов заяви пред БНТ, че предложението за неизплащане на първия болничен ден \"може да бъде отстояно\" и да бъде прието. Той обаче призна, че разговорите по темата е трябвало да се случат преди да започне обсъждането на бюджета за следващата година. Горанов посочи, че през 2013 г. неработоспособните дни са били 8 млн. Пет години по-късно те достигали 18 млн. и всичко това показвало, че трябва да се предприемат мерки за решаване на проблема. Той се опита да опише случая с поговорка. \"Народопсихологията не се е променила много през годините. Има една показателна поговорка - орташката кобила кучета я яли. Хората гледат на държавата като чуждо тяло. Има постоянно желание да я измамиш. Затова по-добре да вземем грешно решение, отколкото никакво. Но това не е грешно решение\", каза още Горанов. Той не отговори конкретно дали ГЕРБ или \"Обединени патриоти\" са вносители на предложението, но уточни, че до него се е стигнало, защото \"темпото, с което се изпълнява предизборната програма на \"Обединени патриоти\" се бави\".", "date": "2019.11.15", "title": "Горанов за неизплащането на първия болничен ден: По-добре грешно решение, отколкото никакво"}
{"url": "https://www.dnevnik.bg/sviat/2019/11/15/3992940_blizuk_suvetnik_na_trump_e_osuden_za_7_prestupleniia/", "text": "Роджър Стоун, дългогодишен личен съветник на президента Доналд Тръмп, един от най-влеятелните - но и с най-лоша репутация - лобисти в американската политика, както и посочен като човека за свръзка между предизборния щаб на Тръмп и \"Уикилийкс\", бе признат от съдебни заседатели за виновен в извършването на 7 престъпления. Те са от лъжа под клетва при показания пред Конгреса на САЩ до възпрепятстване на правосъдието и тормоз на свидетел. Процесът произтича от разследването на специалния прокурор Робърт Мюлър за руската намеса в изборите в САЩ през 2016 г. Съдията ще определи на 6 февруари какво точно да е наказанието на 67-годишния Стоун, но максималният брой години по тях е общо 50. Това е не само тежък удар по работещият от десетилетия за републиканците лобист, но и подновява вниманието към действията на Тръмп докато бе кандидат за Белия дом и то в момент, когато срещу него напредва вече публично разследване за импийчмънт. Стоун е един от само двамата обвинени от екипа на Мюлър, който не се призна за виновен и предпочете да има съдебен процес срещу него. Другият е Пол Манафорт, бившият ръководител на щаба на Тръмп и някогашен бизнес партньор на Стоун. Миналата година той бе осъден за данъчни и банкови измами и в момента е в затвора. Президентът веднага коментира в \"Туитър\" с въпрос защо никой от опонентите му през 2016 г., включително Хилъри Клинтън и \"дори самият Мюлър\" не са съдени и пратени в затвора \"Нима те не лъгаха? Двоен стандарт, какъвто никога не е имало в историята на страната ни?\", попита Тръмп. Процесът срещу Стоун бе както за потайностите на политическия живот, така и за технически спорове като този дали той наистина е лъгал за \"Уикилийкс\", след като организацията на Джулиан Асандж не бе спомената изрично от Комисията по разузнаването към Камарата на представителите. Сред свидетелите бяха Стив Банън, бивш ръководител на кампанията на Тръмп и един от най-близките съветници на президента в началото на мандата му, както и Рик Гейтс, зам.-ръководител на щаба на Тръмп. И двамата заявиха, че са смятали Стоун за човек с вътрешна информация за това кога \"Уикилийкс\" може да публикуват откраднати имейли на Клинтън, които да навредят на кампанията ѝ. Според екипа на Мюлър и американското разузнаване те са откраднати от руските спецслужби. \"Уикилийкс\" публикуваха частната кореспонденция със Стоун, за да се разграничат от него и да заявят, че \"фалшиви твърдения за някаква връзка се използва от демократите да обезценят ефекта от нашите публикации\".", "date": "2019.11.15", "title": "Близък съветник на Тръмп е осъден за 7 престъпления по разследването на Мюлър"}
{"url": "https://www.dnevnik.bg/photos/2019/11/15/3992920_fotogaleriia_svetovnite_snimki_na_denia_-_15_noemvri/", "text": "Човек стои на наводнения площад \"Сан Марко\" във Венеция. Приливът достигна пиково ниво и това принуди италианското правителство да обяви извънредно положение.", "date": "2019.11.15", "title": "Фотогалерия: Световните снимки на деня - 15 ноември 2019 г."}
{"url": "https://www.dnevnik.bg/sviat/2019/11/15/3992946_trump_poiska_vurhovniiat_sud_da_zashtiti_tainata_na/", "text": "Адвокати на Доналд Тръмп поискаха Върховният съд на САЩ да блокира решение, с което Камарата на представителите поиска от счетоводна фирма финансови документи на президента. Това е пореден голям сблъсък между Белия дом и долната камара на парламента, между изпълнителната и законодателната власти в страната. Тръмп се обърна към най-висшата съдебна инстанция в САЩ, след като в сряда апелативен съд в столицата Вашингтон заяви, че няма да преразгледа решението си от октомври. В него бе подкрепено искането на контролираната от демократи комисия към Камарата на представителите да получи документите. Според адвокатите на президента изискването на документи от компанията Mazars LLP е незаконно. Ако и Върховният съд потвърди правото на конгресмените, това ще позволи на демократите да видят конкретно какви са бизнес интересите на Тръмп, как е натрупал богатството си и колко голямо е то, всъщност \"За пръв път в историята на страната ни Конгресът изисква лични документи на действащ президент от времето преди да заеме поста\", каза Джей Секулоу, един от адвокатите на Тръмп. \"И за пръв път в историята ни съд потвърждава призовка от Конгреса към президента за личните му документи. Тези решения са грешни и трябва да бъдат отменени.\" Защитниците на интересите на президента казват, че така се позволява Конгресът да притежава широки правомощия \"да рови за мръсни тайни на политически противници\". Не е ясно дори какви точно документи е поискала комисията, но адвокатите казват, че сред тях не са данъчните декларации на Тръмп. В друга жалба пред Върховния съд Тръмп поиска да се преразгледа решение на апелативен съд от Ню Йорк, определящо, че местните прокурори могат да издават призовки към Mazars за личните и корпоративните данъчни декларации на президента от 2011 до 2018 г.", "date": "2019.11.15", "title": "Тръмп поиска Върховният съд да защити тайната на финансовите му документи"}
{"url": "https://www.dnevnik.bg/sport/2019/11/15/3992954_finlandiia_sbudna_goliamata_mechta_za_evro_2020/", "text": "Финландия дочака най-големия си футболен успех в историята. Националният отбор на страната си осигури място на европейското първенство догодина, като класирането му е първо за голям футболен шампионат. То дойде след успех с 3:0 срещу Лихтенщайн. С победата си Финландия събра 18 точки и заема второто място в група J, като мач преди края на квалификациите не може да бъде изместен от тази позиция. Класирането на Финландия е от значение за България, като тимът на Георги Дерменджиев вече е сигурен участник в плейофите в Лигата на нациите напролет. Турнирът е последната възможност за класиране на европейското. Засега съперници на българите за място на форума са Шотландия, Норвегия и Сърбия, като последните два отбора все още могат да се класират през квалификациите. Досега сигурни участници на европейското са още Белгия, Италия, Русия, Полша, Украйна, Испания, Турция, Франция, Англия, Чехия и Португалия.     ", "date": "2019.11.15", "title": "Финландия сбъдна голямата мечта за Евро 2020, България ще чака пролетта"}
{"url": "https://www.dnevnik.bg/sport/2019/11/16/3992951_snimka_na_denia_triumfalnoto_zavrushtane_na_mesi/", "text": "Лионел Меси изигра първия си мач за Аржентина, след като изтърпя  , наложено заради обвиненията в корупция към Южноамериканската футболна конфедерация и съдиите на Копа Америка. Звездата на тима се завърна триумфално, като отбеляза единствения гол в приятелския мач срещу Бразилия.", "date": "2019.11.15", "title": "Снимка на деня: Триумфалното завръщане на Меси срещу Бразилия"}
