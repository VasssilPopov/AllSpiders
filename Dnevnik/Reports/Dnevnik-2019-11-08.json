{"url": "https://www.dnevnik.bg/sport/2019/11/08/3988920_prez_pogleda_na_grigor_dimitrov_ot_silnite_bolki_do/", "text": "Димитров говори за големите си изпитания през сезона, за силните болки и промените в екипа си,  за целите си  и за усещането да се откъснеш от социалните мрежи. \"Дневник\" събра най-интересното в изказването му. Болките посред нощ и планините за изкачване \"Не мога да намеря правилните думи, годината започна много странно. За първи път бях контузен, не ми се беше случвало да си стоя вкъщи 4-5 седмици. Трябваше да минавам през какви ли не перипетии, всеки ден бях почти в болници. Стартът беше много неприятен, но продължих да вярвам в себе си и в това, което правя. Имаше и моменти, в които мислех, че няма как да продължа и да се възстановя изобщо\". \"Със сигурност има неща, които е можело да не правя. Отидох да играя \"Индиън Уелс\", въпреки че всяка нощ се будех в 3 ч. с болки в рамото. Бях в болницата всеки ден в продължение на седмицата. Бях две седмици, без да пипна ракета. Задавах си много въпроси с всяко едно отказване, не знаех дали ще си върна отново сервиса с 200 км/ч, беше ми трудно да вдигна чаша вода, камо ли ракета. Имаше дни, в които сутрин отивах в болницата и вечер се прибирах вкъщи.\" Според него той е започнал да се чувства по-добре през лятото, когато постепенно е увеличил и натоварванията в тренировките. \"В месеца преди US Open имах 110 км пробягани в тренировки, но нямах резултати. След това ситуацията се обърна\". \"Когато си назад в ранглистата, всеки мач е като изкачването на планина. За мен ранните мачове в турнирите бяха най-важните, както беше двубоят с Андреас Сепи на US Open.\" Кога Ню Йорк се усеща като Исландия \"Честно да си призная, някой път стоя доста настрани от много неща. Когато играя турнири, не влизам в социалните мрежи \"Инстаграм\" и \"Туитър\". Дори направих четири или пет седмици, без да влизам в уебсайтове, форуми и други форми на новини. Просто така се чувствам по-добре. Стана ми много интересно, беше ми толкова странно. Бях толкова отдалечен от света – бях в Ню Йорк, а все едно бях в Исландия\". \"Трябва да събирам позитивизъм от всяка една негативна гледна точка. Според мен това ми помага, трябва да намериш такъв баланс, всеки ден да се чувстваш добре и да правиш нещата целенасочено. Толкова време ми отне да се върна на правилната посока, така че защо трябва да жертвам неща за излишни приказки, които могат да ме афектират обратно. Българин съм, на всеки турнир играя за България и знамето е срещу името ми\". \"Важно е да се отдръпна от тениса, както правя в тези няколко седмици. Просто трябва да погледна нещата в дълбочина и да преценя нещата, които работят, и тези, които трябва да променя.\"      Мисия топ 10 \"Целта ми винаги е била да съм топ играч, да съм в топ 10. Дори когато бях трети в света, си мислех за нещо повече, но очевидно моментът не беше подходящ. Не успях да задържа формата си. Разбира се, следващата стъпка отново е връщане в топ 10 и краят на годината ми дава много увереност. Надявам се с целия позитивизъм и работата, която ще свърша ноември и декември, не само да се върна в топ 10, но и да запазя това постоянство\". \"Нуждаех се от този силен финал на годината\". Енциклопедията Агаси \"Той е цяла енциклопедия. Винаги когато говориш с него по телефона, трябва да имаш час и половина свободен. Андре е много специален човек, някои връзки са трудни да се обяснят. Прекарах много време с него извън и на корта. Според мен по-големият растеж стана извън корта, но също така някои детайли, когато достигаш в по-предна фаза на турнира, винаги можеш да споделиш с него. Знаеш, че винаги ще получиш отговор, което ти дава спокойствие\". \"С Андре (Агаси) винаги съм поддържал контакт, той винаги ще е там, ако се нуждая да говоря и да прекарам време\".", "date": "2019.11.08", "title": "През погледа на Григор Димитров: От силните болки до откъсването от социалните мрежи"}
{"url": "https://www.dnevnik.bg/politika/2019/11/08/3989282_plevneliev_osnovnata_funkciia_na_kostov_prez/", "text": "Основният идеолог на Демократична България, гуруто на дясното, на ДСБ, на всички останали - Иван Костов, основната функция, която аз виждам, че той изпълнява, по един перфектен начин, е да разделя дясното. То да бъде слабо, разделено, нацепено. Това, което видях преди една седмица е същото, затова ме боли. Това каза днес в предаването \"Панорама\" на БНТ Росен Плевнелиев (президент 2012-2017 година). В интервюто той продължи с атаките срещу \"Демократична България\",  започнати по-рано през седмицата  на форум на ГЕРБ, партията от която беше издигнат. Плевнелиев повтори, че за него най-голямата драма е била, че лидерите на \"Демократична България\", представяна като градска десница, са избрали да подкрепят Мая Манолова. \"Това, което видях на втория тур (на изборите в София, б.а) меко казано ме съсипа, мен ме заболя. Те ежедневно плюха, критикуваха ГЕРБ. Срещу Радев не казаха нищо, С мълчаливо съгласие подкрепиха Манолова\", допълни той. Според Плевнелиев, ако \"Демократична България\" иска да промени нещо, е нужно да влезе в парламента и едно следващо правителство, а след атаките срещу ГЕРБ им остава вариант да го направят само с БСП или ДПС Бившият регионален министър и президент допълни, че разногласията с ГЕРБ по редица теми - изборът на главен прокурор и строежът на \"Белене\", но бива да са повод да се руши съюза на проевропейски, продемократични и пропазарни сили. В отговор на въпрос Росен Плевнелиев каза, че няма амбиции пак да бъде президент и активен политик, но ще остане активен гражданин. Той прогнозира, че на следващите парламентарни и президентски избори битката няма да е между ляво и дясно, а между демократи и популисти. \"В групата на популистите слагам президента популист Радев, Корнелия Нинова, като лидер на БСП, Мая Манолова, Слави Трифонов... Чудя се вече дали, \"Демократична България\" не го докараха дотам да бъдат по-скоро популистка, отколкото ясно, ценностно ориентирана политическа партия\", завърши Плевнелиев. По-рано днес от  \"Демократична България\" излязоха с позиция  до медиите, в който посочиха, че инсинуациите на ГЕРБ за свързаност между политици от демократичното обединение с бившата комунистическа номенклатура са обикновен и примитивен политически цинизъм. В нея се припомня, че няколко ключови лица на ГЕРБ, в т.ч. и лидерът Бойко Борисов, са били членове на БКП. \"Поради това отминаваме инсинуациите с погнусата и пренебрежението, които единствено заслужават. С недоумение приемаме опитите за внушения, че сме леви и \"деца на бивши комунисти\" и от президента на ГЕРБ Росен Плевнелиев, чийто баща е бил секретар на ОК на БКП в Благоевград, а самият Плевнелиев е бил щатен комсомолски секретар\", се посочва още в позицията.", "date": "2019.11.08", "title": "Плевнелиев: Основната функция на Костов през последните 20 години е да разделя дясното"}
{"url": "https://www.dnevnik.bg/sport/2019/11/08/3989221_kak_la_liga_shte_tursi_sledvashtata_brazilska_zvezda_s/", "text": "По света има най-различни риалити предавания – за таланти, за търсене на певци, актьори, приключенски и т.н., но съвсем скоро ще има и такова за откриване на футболни звезди. Испанската Ла Лига сключи договор с бразилската компания Grupo LX, която се занимава със спортен маркетинг, като целта е създаване на риалити шоу, с което да бъде намерена следващата бразилска суперзвезда. Футболни таланти, които са между 16 и 19-годишна възраст и живеят в Бразилия ще могат да участват. Програмата се казва Bravo!, като за момента талантите са насърчавани да публикуват клипове със своите умения на специализирания сайт Bravoreality. Специална комисия ще избере 900 души, които ще преминат през проби във футболна академия в Сао Пауло. От тях 78 талантливи футболисти ще бъдат избрани за участие в отборни елиминации. Победителите ще тренират в академиите на елитните клубове от Ла Лига в Испания. Записването започва на 1 декември, когато всички желаещи ще могат да публикуват видеа със своите умения. \"Със сигурност това партньорство ще бъде много полезно за Ла Лига, като испанския футбол ще може да следи един много голям и важен пазар, какъвто е бразилският. Мисля си обаче, че и ние ще можем да рекламираме отлично значението на юношеския в нашата страна\", каза Даян Моранди, който е президент на LX Group. В последните години голяма част от бразилските таланти заиграха в Испания. Последният такъв случай беше с  Родриго , който беше купен от \"Реал\" (Мадрид) срещу 45 милиона евро на едва 18-годишна възраст.", "date": "2019.11.08", "title": "Как Ла Лига ще търси следващата бразилска звезда с риалити шоу"}
{"url": "https://www.dnevnik.bg/sviat/2019/11/08/3989288_v_polskoto_pravitelstvo_se_poiaviha_ministerstvo_na/", "text": "Премиерът на Полша Матеуш Моравецки обяви днес, че ще бъде създадено ново министерство, което ще отговаря за държавните фондове, предаде \"Ройтерс\". Целта на реформата е да бъде консолидиран контролът върху обектите и финансовите институции собственост на държавата. Моравецки каза още, че Михал Куртика е номиниран за министър по въпросите на климата, предаде Ройтерс. Полският премиер обяви състава на новия си кабинет късно тази вечер след среща с водещите фигури от управляващата консервативна партия \"Право и справедливост\". Моравецки заедно с лидера на партията Ярослав Качински го нарекоха \"правителство на приемствеността\". Сред тези, които запазват поста си, е самият Моравецки, както и Пьотр Глински, вицепремиер и министър на културата. Външният министър Яцек Чапутович също ще запази поста си, но европейските въпроси ще бъдат отделени от външното минисетрство и прехвърлени към министър-председателя. За тази област ще отговаря Конрад Шимански, който е министър за европесйките въпроси от 2015 г., предаде АП. Полски медии съобщиха, че в новия кабинет след изборната победа през октомври на партията \"Право и справедливост\" има няколко промени спрямо предишния му състав. Йежи Квечински ще замести Тадеуш Кошчински на поста министър на финансите. Министерството на околната среда ще се ръководи от Михал Вош, като от средите на това ведомство се отделя новото министерство по въпросите на климата. Марлена Малонг става министър на семейството, труда и социалната политика вместо Божена Борис-Шопа. Яцек Сашин поема портфейла на министър по надзора върху собствеността, като названието на ведомството ще бъде уточнявано допълнително. Създава се министерство на развитието начело с Ядвига Емилевич, в чийто ресор влизат строителството и туризмът. Новото министерство на държавните фондове ще се ръководи от Малгожата Ярошинска-Йединак. Премиерът не обяви кой ще бъде министър на спорта на мястото на Витолд Банка, който е избран за шеф на Международната антидопингова агенция (WADA).", "date": "2019.11.08", "title": "В полското правителство се появиха министерство на държавните фондове и министър за климата"}
{"url": "https://www.dnevnik.bg/sport/2019/11/08/3989304_tervel_pulev_nokautira_germanec_v_purviia_rund/", "text": "Тервел Пулев постигна 14-а поредна победа на професионалния ринг, след като нокаутира германеца Кай Курзава на галавечер в Бергиш Гладбах, Германия. Пулев свали съперника си още в първия рунд, след като два пъти го прати на пода с тежки удари и реферът беше принуден да прекрати двубоя. Пулев, който е носител на титлата на Европейския боксов съвет (EBU), е непобеден на професионалния ринг. Срещата му с Курзава се проведе в полутежка категория в осем рунда. Съперникът на Пулев, който е на 42 години, записа 47-и двубой на професионалниг ринг, като записа своята девета загуба. За шести път Курзава беше нокаутиран в своята кариера. За Пулев това беше първи мач от март насам, когато той победи американеца Мич Уилямс на галавечер в Коста Меса, Калифорния. Тогава по-малкият от двамата братя Пулеви счупи своята ръка. Тогава българският боксьор игра пълни шест рунда срещу американския си съперник.   Пулев вече има 12 нокаута в своята кариера, като преди двубоя изрази желание да продължава да се развива и да се бие за по-престижни пояси. В неделя сутрин завръщане на ринга ще направи и по-големият от братята - Кубрат Пулев. Той ще се боксира в САЩ срещу Райдел Букър, като при победа ще запази статута си на задължителен претендент за титлата в тежка категория на Международната боксова федерация (IBF). Пулев ще се доближи и до нов двубой за световната титла, като ще може да спори с победителя от реванша между Анди Руис и Антъни Джошуа, който е през декември. Мачът на Кубрат Пулев е в неделя сутрин от 5 ч. българско време.", "date": "2019.11.08", "title": "Тервел Пулев нокаутира германец в първия рунд"}
{"url": "https://www.dnevnik.bg/evropa/2019/11/08/3988854_600_poleta_sa_otmeneni_na_vtoriia_den_ot_stachkata_na/", "text": "Германската авиокомпания \"Луфтханза\" (Lufhansa) е отменила 600 полета през  втория ден от стачката  на кабинния персонал, предаде \"Асошиейтед прес\", цитирана от БТА. Около 600 полета, основно от летищата във Франкфурт и Мюнхен, бяха отменени днес, съобщи ДПА. През първия ден от 48-часовата стачка бяха отменени 700 полета. \"Луфтханза\" обяви, че около 180 хил. пътници са били засегнати от стачката. И днес всички полети до и от София към и от Мюнхен и Франкфурт на германската авиокомпания са отменени, посочва БНР. Синдикатът на кабинния персонал УФО (UFO) призова за стачка като част от острия спор с \"Луфтханза\" за заплащането и правния статут на синдиката. Въпреки че стачката трябва да приключи днес, германската авиокомпания предупреди, че някои полети утре също ще бъдат засегнати, тъй като самолетите и кабинният персонал трябва да бъдат върнати на правилните локации. УФО представлява около 21 000 души от кабинния персонал на \"Луфтханза\". ", "date": "2019.11.08", "title": "\"Луфтханза\" отменя всички полети до и от София заради стачката"}
{"url": "https://www.dnevnik.bg/zelen/2019/11/08/3988530_ucheni_kum_evrodeputatite_segashnata_zemedelska/", "text": "Организации на европейски учени предупредиха Европейския парламент и новоизбраната Европейска комисия в  отворено писмо , че птиците, бозайниците, влечугите, земноводните и насекомите намаляват катастрофално заради вредни европейски земеделски практики. Според тях досегашната Обща селскостопанска политика (ОСП) на Европейския съюз трябва да бъде променена за следващия финансов период, защото допринася за загубата на биологични видове и необратимото увреждане на природата, което пряко влияе и на хората. \"Призоваваме ви да действате въз основа на научните данни и незабавно да предприемете мащабна реформа на Общата селскостопанска политика на ЕС\", гласи писмото, подписано от Европейския съюз на орнитолозите, Европейската фондация за бозайниците, Европейското дружество на херпетолозите, Европейското дружество на изследователите на пеперуди, Защита на пеперудите - Европа, и Европейския съвет за преброяване на птици. Тези научни организации обединяват над 2500 изследователи в различни биологични области. Призивът на учените идва на фона на очакваното приемане на ОСП до края на годината и започване на мандата на новата Европейска комисия (ЕК), чийто състав още не е одобрен от Европейския парламент. Ангажименти в посока по-амбициозни цели в борбата с климатичните промени и за околната среда по-общо бяха поети от новоизбрания президент на ЕК Урсула фон дер Лайен и се очаква да бъдат изисквани от нейния екип. ОСП силно субсидира мегафермите с по 500 крави на закрито и екстензивното земеделие на огромни площи от монокултури. Вече има немалко данни (например  тук ) за това, че обработваемата земя отнема площи от гори и влажни зони, които осигуряват защита от климатичните промени и са естествени местообитания на редки видове. Търсенето на високи добиви изисква химическа обработка на земеделски култури, която е вредна за пчелите - опрашителите, от които зависи 75% от храната на човечеството. Кои земеделски практики са вредни Европейските научни организации са обединени около данни, че интензивното земеделие допринася за световните процеси на загуба на биоразнообразие и климатични промени. Учените настояват ЕС да превърне Общата селскостопанска политика в отговор на промените в климата и загубата на биоразнообразие, вместо да продължава да бъде една от причините за тези глобални проблеми. Според тях моделът на интензивно земеделие, който се насърчава със субсидиите от досегашната политика, води до замърсяване на водата и въздуха и прекомерно извличане на водни ресурси и допринася за климатичната криза. Сред вредните практики в земеделието са посочени премахването на особеностите на ландшафта (например ветрозащитни пояси, живи плетове и дървета), уедряването на земеделските площи, драстичните увеличения при използването на пестициди и честотата на косене, разширяването на напоителните системи и унищожаването на пасищата. \"Тези дейности доведоха до намаляване на популациите на птици в Европа с над 55% между 1980 и 2015 г. В Германия например популациите от насекоми са намалели със 76% за 27 години\", посочват учените. Те посочват, че на фона на тези данни гражданите на ЕС плащат почти 60 милиарда евро всяка година данъци за евросубсидиите. Това е най-голямото перо в бюджета на ЕС и означава средно 114 евро на година от всеки жител на съюза. Те основно финансират интензивно и фабрично земеделие, водещо до влошаване на околната среда, здравето и качеството на живота. Анализите на учените показват, че ОСП превръща селските райони в \"зелени пустини от необитаеми монокултури, целящи максимален добив\". Според отвореното писмо мерките за \"екологизиране\" са до голяма степен неефективни за запазването или възстановяването на биологичното разнообразие и често са много слабо контролирани. Становището сочи също, че настоящите агроекологични схеми са недостатъчно финансирани и фокусирани и затова не могат да компенсират мащаба на щетите за биоразнообразието в обработваемите земи. Каква да бъде селскостопанска политика след 2020 г. Научните организации също твърдят, че предложението за ОСП след 2020 г. не предлага реална реформа и дори рискува с поставяне на по-слаби от досегашните амбиции по отношение опазването на околната среда. Инициативата за обща научна позиция пред политиците на ЕС е на Европейския съюз за орнитолозите (European Ornithologists' Union). Българският представител в него, д-р Найден Чакъров, коментира необходимите промени в ОСП за \"Дневник\". За него е показателно, че това е безпрецедентна политическа позиция, в която са обединени изследователски организации, които се занимават на 100% с фундаментална наука. Именно при последния конгрес на Европейския съюз на орнитолозите в Клуж, Румъния, са изнесени множество доклади, които за пореден път подчертават, че спадът на популациите на полските птици е критичен и скоро няма да има и най-банални в миналото видове. \"Това е нещо, което в България се случва от поне 15 години,\" казва Чакъров. При тези дискусии Европейският съюз на орнитолозите подготвя позиция, за да поиска промяна на политиките, които водят до тези загуби за птиците. \"Впоследствие и другите дружества на мамалолози, херпетолози и ентомолози се присъединиха, тъй като катастрофата е сходна за всички организмови групи - включително растения, гъби и т.н.,\" разказва Чакъров. \"Целта на науката е да разбере света и да подобри съществуването на хората, включително и съжителството на хората с природата. Инвестиции в наука са напълно безсмислени, ако политиците нямат чуваемост за малкото на брой научни консенсусни мнения. Необходимостта от аграрни политики, които осигуряват поддържането на биоразнообразие и овладяването на климатичните промени, е един от тези малко на брой безспорни консенсуси - виждате колко разнообразни научни организации са активни по темата\", разяснява ученият. Той очаква новият състав на ЕП да има чувствителност по темата и реакция към писмото на учените. Според него в Европейския парламент има две мнения с почти изравнени сили, които подкрепят две предложения за реформи. Едното е да се продължи с минимални промени и е диктувано от фермери, адаптирали се към настоящите политики, дори ако за тях това означава предприемане на множество трудни и неприятни развития за адаптация към влошени условия на работа поради загуба на биоразнообразие и климатични бедствия. Второто предложение за реформи е в посока устойчивост и субсидии за поддържане на площи с висока стойност за природата - тоест, позволяващи запазване и възстановяване на биоразнообразието и извънградското население. Според Чакъров за разлика от предишни схващания на практика това означава \"не по-малки добиви, но повече природа и повече резистентност към специализирани вредители по културите\" и съответно не по-малки доходи за земеделците.", "date": "2019.11.08", "title": "Учени към евродепутатите: Сегашната земеделска политика прави Европа необитаема"}
{"url": "https://www.dnevnik.bg/bulgaria/2019/11/08/3988841_sled_vurnatiia_izbor_na_geshev_kakvi_sa_vuzmojnite/", "text": "Президентът Румен Радев отказа в четвъртък да подпише указ, с който да назначи  избрания на 24 октомври от Висшия съдебен съвет  (ВСС) Иван Гешев – единствения номиниран за главен прокурор след Сотир Цацаров, чийто мандат изтича официално на 10 януари 2020 г. Държавният глава  реши да върне процедурата  отново във ВСС точно две седмици след като Гешев бе избран с 20 гласа \"за\" и 4 \"против\". \"И преди съм заявявал, че очаквам истинско състезание между кандидати, а не формално изпълнение на процедурата по избор. Издигането на един-единствен кандидат не само че я лиши от състезателност, но и отнема от престижа и легитимността на бъдещия главен прокурор, така необходими за неговата нелека и отговорна мисия. Още повече белег на демократичната държава е наличието на алтернативи при заемането на обществени длъжности\", каза държавният глава.  Радев на практика атакува цялата процедура и като липса на конкуренция, и като оценяване на кандидата (\"в разрез със закона превес над мнението на обществените организации взе масираната служебна институционална подкрепа\") и от думите му се разбра, че изборът предизвиква повече съмнения, отколкото доверие, и те трябва да бъдат разсеяни. Въпросът сега е как ще действа Висшият съдебен съвет (ВСС) и може ли да пренебрегне мотивите на президента. Магистратите в съвета би трябвало да обсъдят върнатия указ и да решат как да действат. В Закона за съдебната власт не е ясно регламентирано на какъв етап трябва да се върне процедурата във ВСС, нито в какви срокове.  Какви са възможните сценарии ВСС  да се прегласува отново номинацията  на Иван Гешев. Той се смята за най-очакван, защото веднага след като го избра, ВСС даде заявка, че ще направи точно това. А и цялата процедура, позицията на прокурорската колегия и съпътстващи събития бяха демонстрация, че Гешев ще бъде наложен. Още преди да бъде гласуван, главният прокурор Сотир Цацаров, който го номинира, обяви, че ако е нужно,  ще подкрепи и втори път кандидатурата  на избраника си. В този случай при достатъчно мнозинство (минимум 17 гласа \"за\") ВСС може отново да го избере и да изпрати повторно предложение до президента за назначаването му. Дали обаче нещо не се е променило в настроенията и позициите на висшите магистрати и конфигурацията около Гешев засега не е ясно.  Ако Гешев бъде прегласуван отново, Румен Радев няма право да откаже и трябва да издаде указ за назначаването му - такова е тълкуванието на Конституцията.  Съдебният съвет ще се съобрази с мотивите на държавния глава и ще открие нова процедура.  Радев подчерта, че очаква реален избор и състезание между повече кандидати. Затова по-логично е ВСС да реши да започне процедурата отначало. Гешев може да бъде номиниран отново, но може да има и други кандидати. Министърът на правосъдието Данаил Кирилов все още има право и възможност да предложи своя кандидатура, ако процедурата започне от фазата на номинациите. В началото той бе заявил, че няма да прави предложения, но си запази това право, в случай че \"процедурата започне да се изкривява\".  Президентът Радев посочи в мотивите си и че изпълнителната власт не е издигнала втори кандидат и това е довело до липса на алтернатива. Сроковете в нова процедура ще зависят от решението на ВСС. Мандатът на Цацаров изтича на 10 януари, но ако няма избран наследник, поста му временно ще заеме Иван Гешев като негов заместник до избирането на нов главен прокурор.  Той е свързан с първия, но след прегласуване на номинацията на Иван Гешев президентът да поиска от Конституционния съд тълкуване. То може да е за процедурата и разяснение откъде е трябвало да започне тя (дали от самото начало с номинациите или от фазата на гласуването), след като той е върнал избора с мотиви, или да попита може ли ВСС да му предлага същия кандидат, след като той го е върнал мотивирано.  Според някои наблюдатели президентът не е използвал възможността да пита КС, преди да върне указа, тъкмо за да запази тази възможност за следващ етап.  Очакването беше, че Радев ще използва повече време, преди да реши и да върне указа, но ходът му се чете като свързан с  посещението на Венецианската комисия , както и с другите европейски разговори за мониторинга над България и в каква форма ще продължи. Темата е по-голяма и от конкретния кандидат - тя е свързана с цялостната реформа на прокуратурата, без която моделът \"Цацаров\" ще продължи да бъде възпроизвеждан.  ВСС очаква да получи официално решението на държавния глава и предстои да заложи в дневния си ред обсъждането на въпроса. Малко вероятна, но принципно възможна хипотеза е Иван Гешев да се оттегли от състезанието. При всички положения процедурата приключва след подписването на указ от президента за назначаване на избрания от ВСС кандидат за главен прокурор и обнародването му в \"Държавен вестник\". Дали съветът ще продължи в стил \"Гешев на живот и смърт\" (каквито коментари имаше в социалните мрежи за избора му), или са настъпили промени и ще продължат с друг сценарий и кандидат, който също да гарантира статуквото, но да изглежда по-приемлив, предстои да се разбере в следващите дни. ", "date": "2019.11.08", "title": "След върнатия избор на Гешев: какви са възможните сценарии"}
{"url": "https://www.dnevnik.bg/sviat/2019/11/08/3988845_trump_izpolzval_pari_subrani_v_pomosht_na_veterani_za/", "text": "Американският президент Доналд Тръмп е използвал пари, събрани за благотворителност, в предизборната си кампания. Това постанови нюйоркски съд, който нареди на държавния глава да изплати 2 млн. долара на организации с нестопанска цел като наказание за присвоените 2.8 млн. долара, събрани уж в помощ на ветерани.  Тръмп е оставил екипа на  предизборната му кампания  да управлява фонд за набиране на средства, събрал 2.8 млн. долара по време на първичните избори през 2016 година, постанови съдията. Плащането на обезщетението трябва да бъде направено към група организации с нестопанска цел, тъй като благотворителната фондация \"Доналд Дж. Тръмп\" вече е закрита, отбелязва \"Ройтерс\". В \"Туитър\" Тръмп заяви, че фондацията му е била \"изключително ефективна филантропия\" и е направила само \"дребни технически нарушения\".  Главният прокурор на Ню Йорк Летиша Джеймс посочи в изявление, че  президентът  е признал \"личната злоупотреба със средства\" и се е съгласил да съобщи, ако реши да създаде нова благотворителна организация. Сключените споразумения предвиждат също така задължително обучение за трите деца на Тръмп, които са били директори на фондацията. Заповедта на нюйоркския съд е окончателното решение по дело, започнато през 2018 г. от прокуратурата на Ню Йорк срещу Тръмп и три от децата му -  Доналд-младши, Иванка и Ерик  - за използване на благотворителни активи за изплащане на юридически задължения, промотиране на хотелите \"Тръмп\" и лични покупки. Обвинението откри \"широка незаконна политическа координация\" между кампанията на президента и благотворителната му организация, включително използването на 2.8 млн. долара, дарени в полза на ветерани, за целите на кампанията.  В миналото Тръмп сам се е хвалил как е успял да избегне пет пъти повиквателни за армията. По адрес на покойния сенатор  Джон Маккейн , който бе прекарал пет години в затвор във Виетнам, заяви, че е станал военен герой само защото бил заловен, а Тръмп лично предпочитал хора, които не ги залавяли.", "date": "2019.11.08", "title": "Тръмп използвал пари, събрани в помощ на ветерани, за да финансира кампанията си"}
{"url": "https://www.dnevnik.bg/politika/2019/11/08/3988815_ot_ne_e_nasha_rabota_do_borisov_e_zavisim_-_komentari/", "text": "Политиците в парламента отказваха да коментират дали процедурата по избор на нов главен прокурор трябва да започне отначало, или Висшият съдебен съвет (ВСС) може да прегласува кандидатурата и да избере отново единствения номиниран за поста Иван Гешев. Снощи  президентът Румен Радев се възползва от конституционното си правомощие и върна във ВСС предложението да издаде указ за назначаването на Гешев . \"Това е конституционно правомощие на президента. Оттук насетне процедурата трябва да продължи. Всичко е в ръцете на ВСС\", каза депутатът от ГЕРБ Красимир Ципов. В коментара си по казуса той обяви, че е добре да бъде напомнено, че \"тази реформа се случи с промените в Конституцията и Закона за съдебната власт, в основата на които били именно тези, които протестират срещу избора на новия главен прокурор\". \"Визирам представители на \"Демократична България\". Оттук насетне трябва да изчакаме какво ще бъде решението на ВСС\", обяви още Ципов. Без да отговори на въпроса дали сега правителството би се възползвало от възможността да издигне нов кандидат, той каза: \"По отношение на това защо правителството не предложи свой кандидат - това е законова възможност, не е задължение, не е ангажимент на правителството. Министърът на правосъдието и премиерът казаха, че ако бяхме упражнили едно такова правомощие, щяха да възникнат много въпроси\". Конституцията дава право на Министерския съвет да предложи кандидат за поста, но кабинетът не се възползва от него при започването на процедурата по избор на наследник на Сотир Цацаров. Премиерът Борисов вече коментира, че причината е да няма обвинения за намеса в съдебната власт. Попитан какво следва, днес Ципов обяви: \"Решението е изцяло на ВСС. Колкото по-малко политиците приказват по тази процедура, толкова по-добре\". Вътрешният министър Младен Маринов обяви, че не може да каже дали правителството ще издигне друг кандидат за главен прокурор. \"Аз съм работил добре (с Гешев - бел.ред.) и знам, че той е човек, който притежава всички необходими качества\", каза Маринов. Той добави, че и службите са дали положителни становища за Гешев, тъй като работят добре с него. Лидерът на БСП Корнелия Нинова припомни позицията на партията си, че не се меси на президента. \"Аз бих искала да припомня позицията на БСП, която съм изразила на 31 юли - преди три месеца, тук от трибуната на парламента - че състезание само с един участник не е истинско състезание; че единственият човек, който можеше да осигури истинско състезание, е премиерът Борисов, защото по закон предложения се правят или от прокурорите, или от правителството. Била съм доста остра в това изказване. Казвам, че сме се надявали Борисов да прояви здрав разум и да внесе втора кандидатура. Уви, тежките му зависимости не му позволиха тази смелост. За нас той е участник в договорката за издигане на един-единствен кандидат. БСП в такива уговорки не участва и законът не ни дава право нито да предлагаме, нито по някакъв начин да въздействаме на този процес. Уважаваме решението на президента. Той има това право по Конституция\", каза още Нинова. Без да коментира дали при избора на Иван Гешев за главен прокурор е оказван натиск върху партиите, тя обяви още: \"Бих искала да се обърна към лидерите на другите партии. Не упражнявайте партиен натиск върху членовете на ВСС за партийни, икономически или лични интереси. Те са висши магистрати и трябва да действат, водени единствено от закона, от вътрешното си убеждение и от съвестта си. Нека те да решат оттук нататък как да процедират\". На въпрос дали в решението на президента има политически мотиви Нинова каза: \"Не. Виждам конституционни\". Попитана дали трябва да започне нова процедура по избор на главен прокурор, тя каза: \"Това е юридически казус. Това не е работа на партиите\". От ДПС отказаха да коментират темата. \"Още в началото на процедурата казах, че политици, народни представители и партии не трябва да коментират това производство, защото сме извън него. Независимата съдебна система си избира главен прокурор, президентът подписва или отказва да подпише указ. Къде е ролята на народните представители, за да коментирам. Отказвам да коментирам. Отказвам\", обяви депутатът Хамид Хамид. Лидерът на ВМРО и вицепремиер Красимир Каракачанов, който бе в Народното събрание за парламентарен контрол, обяви: \"Така е преценил президентът, така е направил. Един от аргументите е, че има обществено несъгласие. Както имаше несъгласие, така и имаше съгласие\". Попитан дали правителството трябва да издигне кандидат за главен прокурор, той каза: \"Да ви раздам ли визитка картичка? Аз не съм министър на правосъдието.\". После допълни, че мисли, че ВСС ще потвърди избора на Гешев.", "date": "2019.11.08", "title": "От \"Не е наша работа\" до \"Борисов е зависим\" - коментари за върнатия избор на главен прокурор"}
{"url": "https://www.dnevnik.bg/politika/2019/11/08/3988874_fandukova_shte_nasochi_obshtinskiia_bjudjet_za_2020_g/", "text": "До месец ще представя в Столичния общински съвет новата структура и промените в екипа от заместник-кметове, обещава кметът на София Йорданка Фандъкова в интервю за \"24 часа\". Тя ще има нов заместник по строителството, който ще обединява работата по всички публични проекти – от изготвянето им до контрола на изпълнението и поддръжката. Обещава да въведе и дигитализация на всички процеси и услуги в общината, с което показва откритост към идеите в предизборните програми на своите опоненти в изборната надпревара. Ще се фокусира. Относно акцентите в бюджета на Столичната община за 2020 г. Фандъкова планира да насочи повече средства за работа в кварталите. \"Освен ремонта на улици и тротоари трябва да продължим строителството на детски градини и училища, да осигурим паркинги и довеждащ транспорт (до метрото и основните линии на градския транспорт)\", уточнява тя. Като най-спешни дейности, които трябва да се започнат до края на годината, тя посочва промените в Общия устройствен план на София. Те ще целят да се укроти презастрояването в южните и източните квартали, както и на междублоковите пространства. Тя се заканва лично да внесе в Народното събрание предложения за законодателни промени, с които да се увеличат отстоянията между жилищните сгради при ново строителство, както и по-сериозни изисквания за осигуряване на паркоместа и озеленяване. Продължаване на строителството на третия метродиаметър към кв. \"Левски\", както и отклонението при Военна академия в посока кв. \"Гео Милев\", \"Слатина\" и бул. \"Цариградско шосе\". На въпрос дали ще послуша съветите на Бойко Борисов към нея да въведе такса за преминаване на коли през центъра Фандъкова отговаря, че не разчита толкова на рестриктивните мерки, за да намали задръстванията и замърсяването на въздуха от автомобилите. Тя залага на развитието на алтернативни начини за придвижване – метрото, на изграждането на велоалеи, на Околовръстния път и вътрешните рингове, които да отклонят транзитния трафик от центъра. Твърди, че ще работи добре с районните кметове, които не са от ГЕРБ. \"Не деля районните кметове според политическите им пристрастия, а по това дали работят или не, могат ли да подготвят и защитават проекти или само се оплакват\", посочва Фандъкова. Тя очаква подкрепа от \"Демократична България\" при гласуванията на нейни проекти в общинския съвет. \"Естествени наши съюзници са партиите вдясно - \"Демократична България\" и ВМРО. Предложението на Борисов за лимит от три мандата за кметовете Фандъкова също не приема с отворени обятия. \"Като кмет, който вече е избиран четири пъти мажоритарно, мога да кажа, че лимита го слагат избирателите\". Въпреки това тя уклончиво заявява, че в Изпълнителната комисия на ГЕРБ \"трябва да обсъдим възможностите повече млади хора да влязат в управлението\". За обвиненията на Мая Манолова, че е избрана с купени ромски гласове, Фандъкова обяснява, че по-добрите й резултати в кв. \"Факултета\" имат конкретна причина. Директорката на училището там, в което се учат 1100 деца, е била в листата на ГЕРБ за общински съветници. Хората я уважавали и затова гласували за Фандъкова. В други три ромски квартала - \"Хр. Ботев\", \"Градините\", както и в Бусманци, подкрепата за Манолова се увеличила между двата тура на изборите. \"За Манолова – със 100%, а за мен – с 48%.\" \"Това показва движение в определена посока и също поставя въпроси\", контраатакува тя опонента си на балотажа за кметския пост.", "date": "2019.11.08", "title": "Фандъкова ще насочи общинския бюджет за 2020 г. към обновяване на кварталите"}
{"url": "https://www.dnevnik.bg/biznes/2019/11/08/3988859_stroitelstvoto_na_sgradi_vodi_do_goliam_rust_v_sektora/", "text": "През септември строителната продукция расте най-много на годишна база - 6.9%, показват календарно изгладените данни на Националния статистически институт (НСИ). В търговията на дребно също има годишен ръст - 2.6%, а в промишлеността е регистриран спад от 0.1%. В сравнение с август сезонно изгладените данни показват, че промишленото производство и търговията на дребно растат с по 0.3%, а строителството - с 1.1%. На годишна база нарастването на   се определя от положителния темп при  , където ръстът е с 12.4%, докато при гражданското/инженерното строителство е регистрирано намаление с 0.1%. Спрямо август продукцията от сградното строителство се увеличава с 1.4%, а от гражданското/инженерното строителство - с 0.8% На годишна база понижение на индекса на  , изчислен от календарно изгладените данни, е отчетен при производството и разпределението на електрическа и топлоенергия и газ - с 3.8%, и при преработващата промишленост - с 0.1%, а увеличение - в добивната промишленост - с 4.7%. По-значително намаление в преработващата промишленост спрямо съответния месец на предходната година се наблюдава при: производството на лекарствени вещества и продукти - с 19.2%, производството на основни метали и производството на мебели - по 8%, производството на хартия, картон и изделия от хартия и картон - със 7%. Най-голям ръст е отчетен при: производството на превозни средства без автомобили - с 25.7%, печатната дейност и възпроизвеждането на записани носители - с 9.2%, производството на текстил и изделия от текстил без облекло - със 7.2%, производството на електрически съоръжения - с 6.0%. Спрямо август   е регистрирано в добивната промишленост - с 9.8%, а намаление - при производството и разпределението на електрическа и топлоенергия и газ - с 1.2%, и преработващата промишленост - с 0.1%. По-значителен   в преработващата промишленост се наблюдава при: производството на метални изделия без машини и оборудване - с 9.4%, производството на превозни средства без автомобили - с 6.5%, производството на компютърна и комуникационна техника, електронни и оптични продукти - с 5.4%. Съществено  е регистрирано при: производството на тютюневи изделия - с 19.9%, производството, некласифицирано другаде - с 14.6%, производството на текстил и изделия от текстил без облекло - с 9.6%, производството на дървен материал и изделия от него без мебели - с 9.4%. За година оборотът нараства при търговията на дребно с автомобилни горива и смазочни материали (с 6.9%), търговията на дребно с нехранителни стоки без търговията с автомобилни горива и смазочни материали (с 2.0%) и търговията на дребно с хранителни стоки, напитки и тютюневи изделия (с 1.3%). при търговията на дребно с нехранителни стоки без търговията с автомобилни горива и смазочни материали е отчетен при: търговията на дребно чрез поръчки по пощата, телефона или интернет - със 7%, и при търговията на дребно с текстил, облекло, обувки и кожени изделия и търговията на дребно с битова техника, мебели и други стоки за бита - по 6.6%. Спад е регистриран при търговията на дребно с фармацевтични и медицински стоки - със 7.4%. Спрямо август се наблюдава увеличение на оборота при търговията с автомобилни горива и смазочни материали - с 0.5%, търговията на дребно с хранителни стоки, напитки и тютюневи изделия - с 0.3%, и търговията на дребно с нехранителни стоки - с 0.2%. В търговията на дребно с нехранителни стоки без търговията с автомобилни горива и смазочни материали по-значително нарастване се наблюдава при търговията на дребно с текстил, облекло, обувки и кожени изделия - с 1.6%, а по-съществен спад при търговията на дребно с компютърна и комуникационна техника - с 2.1%.", "date": "2019.11.08", "title": "Строителството на сгради води до голям ръст в сектора през септември"}
{"url": "https://www.dnevnik.bg/sviat/2019/11/08/3988904_pojari_izbiha_polovinata_koali_ot_rezervat_v_avstraliia/", "text": "Пожари са довели до смъртта на половината коали, живеещи в резерват в Нов Южен Уелс. Сезонът на пожарите започна по-рано тази година и вече унищожи две трети от хабитата на животните в природния резерват около езерото Инес, пише агенция \"Ройтерс\". Около 350 животни от живеещите там 500 или 600 са загинали, съобщиха от Австралийското общество за опазване на  коалите. Спасените се намират в болницата за коали в Порт Макуари. \"Търсим сигнали за болка – скърцане със зъби, стрес – и просто действаме ден за ден\", казва Аманда Гордън от болницата. Да се направи оценка на това колко са пострадали животните ще отнеме поне десет дни. Изчисленията за това колко точно  коали има в Австралия  варират – според някои те са 50 хил., според други са над 100 хил. Животните живеят главно в евкалиптовите гори в източните провинции, като спят до 18 часа дневно. По-топлото време, предизвиквано от  климатичните промени , вероятно ще влоши условията им на живот. Обезлесяването ограничи районите, в които те могат да живеят, сочи Джеймс Тримей от Съвета за опазване на природата на Нов Южен Уелс. \"Ако намаляването на броя им продължи със същите темпове, както в последните 20-30 години, дивите коали ще изчезнат до средата на века.\"", "date": "2019.11.08", "title": "Пожари избиха половината коали от резерват в Австралия"}
{"url": "https://www.dnevnik.bg/evropa/2019/11/08/3988916_do_30_dushi_sa_hvanati_v_kapan_sled_eksploziia_v_mina/", "text": "Около 30 човека бяха блокирани след експлозия в мина в град в Източна Германия, съобщи регионалният вестник Mitteldeutsche Zeitung, цитиран от \"Ройтерс\". По-късно полицията съобщи, че са спасени. Хората бяха в безопасна зона в мината в град Тойчентал, който се намира близо до град Хале, на около 150 км югозападно от Берлин. Според \"Асошиейтед прес\" са били блокирани около 35 човека, а вероятно двама души са ранени. Става дума за бивша мина за калиев карбонат (поташ), където сега само се складират отпадъци от добива. ", "date": "2019.11.08", "title": "Спасени са блокираните след взрив в източногерманска мина (обновена)"}
{"url": "https://www.dnevnik.bg/bulgaria/2019/11/08/3984649_hristiianite_pochitat_sv_arhangel_mihail/", "text": " Православните християни почитат днес светите ангели и техния водач - св. Архангел Михаил, който стои до Божия престол и чието име означава \"Кой е като Бога\". Според вярата ангелите са безплътни сили или духове, служители на Бога и пазители на човеците. \"Книгата на пророк Исая\" разказва, че един от първите ангели - Денница, се възгордял и с падането си увлякъл много други безплътни сили - така се е появило злото. Ангелите обаче останали верни на Господа. Пръв измежду тях е Архангел Михаил, когото Библията описва като \"водач на войнството Господне\" и главен борец срещу дявола и беззаконията на хората:  (\"Откровение на св. Йоан Богослов\" 12:7 - 12:9) Архангел Михаил символизира тържеството на доброто, светлината и справедливостта и е почитан като защитник на вярата и борец срещу ересите и всяко зло. Затова и често по иконите е изобразяван с огнен меч в ръката или с копие, поразяващо дявола. В народната традиция: душевадец Празникът е един от най-почитаните и в народния календар - според вярванията Архангел Михаил е един от братята светци юнаци, на когото при подялбата на света се паднали мъртвите души. По тази причина той е възприеман като ангел на смъртта, а във фолклора е популярен като \"душовадник\" или \"вадидушник\". С него е свързана и една от трите големи Задушници през годината (в съботата преди Архангеловден). Тя е посветена на загиналите воини и затова често е наричана \"мъжка\".  Ангел, Ангелина, Лина, Михаил, Михайлина, Михаела, Мила, Милена, Рангел, Рафаил, Гавраил, Гаврил, Серафим, Райко, Рая, Радко, Райна, Радослав, Рада, Радостин, Радивой, Емилия, Емил, Райка, Райчин, Рачо, Пламен, Пламена, Огнян, Огняна, Милко, Милка, Михо, Геле, Ханка.", "date": "2019.11.08", "title": "Християните почитат св. Архангел Михаил"}
{"url": "https://www.dnevnik.bg/bulgaria/2019/11/08/3988527_izsledovateli_shte_suzdadat_indeks_na_efektivnostta_na/", "text": "Политиките за хората с увреждания у нас да не се правят популистки и конюнктурно, а да лежат на обективен и научно обоснован анализ за целесъобразността на конкретните мерки. За това настоява екипът на проект \"Включеност и увреждания\", целта на който е да се създаде методика за изследване на политиките и индекс на включеност. За да се бъде изработен индексът, ще бъде проведено социологическо проучване. Според Боряна Димитрова от \"Алфа Рисърч\" - социологическата агенция, която е партньор по проекта, за да е добър индексът, трябва да бъдат включени множество измерители. От една страна, трябва да има обективни индикатори като рампи, пътеки, звукови сигнали и др., а от друга - да се измери реалното възползване на хората от тях. \"В другите страни хората с увреждания са видими. Те са част от обществото и имат пълноценен живот. В България не е така\", каза Боряна Димитрова. \"Включването е важно от гледна точка на ефективното разходване на публични средства. Преди години нямаше пари за политики за хората с увреждания, а сега има финансиране, но то не се харчи ефективно. Всичко е по брюкселски подход - да има усвояване, да е законосъобразно, да има фактури, но няма мерител ефективни ли са политиките\", каза доц. Стойчо Стойчев от катедра \"Политология\" на Софийския университет, която също е партньор по проекта. Според доц. Татяна Буруджиева политиките за хората с увреждания трябва да бъдат базирани на данни и доказателства, както и да има повече чуваемост. Тя съобщи, че по проекта във Философския факултет ще бъдат създадени курсове, а вероятно и цяла магистърска програма, в която да се обучават хора от институциите и политици, които се занимават с политики за хора с увреждания. \"Промяната на нагласите на хората е другата цел на проекта. Във Видин, откъдето съм аз, хората ги беше страх да ме пипнат на улицата - да не би да съм заразен\", коментира Митко Николов от Центъра за независим живот, който е в неравностойно положение. От екипа обявиха, че към изследването и индекса има международен интерес. Проектът е финансиран от Норвежкия финансов механизъм със 135 хил. евро. Срокът за изпълнение е 24 месеца.", "date": "2019.11.08", "title": "Изследователи ще създадат индекс на ефективността на политиките за хората с увреждания"}
{"url": "https://www.dnevnik.bg/evropa/2019/11/08/3988383_triiset_godini_sled_padaneto_na_stenata_berlin_vse/", "text": "Две зоологически градини, две телевизионни кули, две летища, два футболни отбора - Берлин бе сцена за наддаване между двете Германии, което създаде дубликати, оцелели и до днес - 30 години след  падането на Стената . \"Двете страни се състезаваха кой ще възстанови Берлин най-добре и най-бързо\", обясни пред АФП Хано Хохмут, изследовател в Потсдамския институт за съвременна история. Най-големият зоопарк срещу най-богатия В бившия Източен Берлин, в луксозния квартал Фридрихсфелде, все още се намира най-голямата зоологическа градина в Европа - Тирпарк. Далеч не така реномиран и богат като западния си аналог Зоологишер Гартен, източноберлинският зоопарк бе създаден през 1955 г., за да конкурира внушителния си съсед, построен един век по-рано, през 1844 г. В тази зоологическа градина бяха представени над 120 животински вида, част от които с произход от Източния блок. След обединението на Германия двете градини полагат усилия за възможно най-тясно сътрудничество. Две телевизионни кули  За Берлин тя е това, което е Айфеловата кула за Париж - извисилата се над Александерплац в бившия Източен Берлин телевизионна кула е туристически символ на столицата от самото си построяване през 1969 г. Дълго време обаче конструкцията й се използва за пропаганда: \"Съветският блок се опитваше всякак да демонстрира големите си успехи. И не случайно формата на Фернзетурм копира тази на сателит, на съветския \"Спутник\", посочва Хано Хохмут. Антената, висока 368 метра, все още излъчва сигнал; не такъв обаче е случаят с по-малката й сестра Берлинер Функтурм, разположена в западния квартал Вестенд. Както впрочем и във Фернзетурм, в \"малката\" 150-метрова стоманена кула работи днес гурме ресторант. И три опери в един и същ град Повече от столетие вече столицата разполага с три опери. Реновирането на Дойче Опер, частично разрушена по време на Втората световна война, приключва през 1961 г. - месец и половина след появата на Стената. Навремето тя е единствената опера в западната част и се нарежда сред най-значимите културни обекти във ФРГ. Впоследствие се откриват и две опери в бившия Източен Берлин - Щаатсопер на Унтер ден Линден с диригент Даниел Баренбойм, а на няколкостотин метра оттам - Комише Опер. Летищата очакват (хипотетично) обединение В края на Втората световна война стратегическите обекти, включително летищата, са превърнати в развалини. Източноберлинското летище \"Шьонефелд\" успява да нагоди няколко писти и площадка с необходимите съоръжения. Но заради съветската блокада американските и френските съюзници с помощта на германски персонал успяват за 90 дни да изградят на северозапад новото летище \"Тегел\", за да подпомага \"въздушния мост\", който снабдява западната част от града през 1948-1949 г., и да допълва летище \"Темпелхоф\", превърнато след време в парк за берлинчани. Останалите две все още се използват в очакване да бъде открито летище \"Берлин-Бранденбург Вили Бранд\", което трябваше да започне работа през 2012 г. Срокът постоянно е отлаган заради множество конструктивни дефекти и превишаване на разходите - накрая хората взеха да се съмняват ще видят ли проекта изпълнен изобщо. Берлинско дерби в Бундеслигата Денят 27 май 2019 г. ще остане завинаги в паметта на берлинските футболни фенове. Създаден през 1966 г. в източната част, ФК \"Унион Берлин\" за пръв път се класира тогава за Първа Бундеслига - най-високото ниво в немския футбол. Клубът, играещ с екипи в червено и бяло, разполага с малък стадион в източен квартал на града, главно с правостоящи места, и претендира, че все още брани работническите традиции и антифашистките ценности. Дербитата срещу западния му съперник \"Херта Берлин\", основан през 1892 г. и ветеран на Бундеслигата, използващ легендарния Олимпийски стадион, се очертават горещи.  /БТА", "date": "2019.11.08", "title": "Трийсет години след падането на Стената Берлин все още вижда живота двойно"}
{"url": "https://www.dnevnik.bg/sport/2019/11/08/3987448_djeimi_uiliams_prevrushtaneto_na_sporta_v_biznes_ima_i/", "text": "Това са въпроси, по които Джейми Уилямс има ясно мнение. Бившият състезател по американски футбол изнесе лекция пред футболистите на \"Левски\", а след това говори пред \"Дневник\". Уилямс е автор на една от най-известните мотивационни речи в киното - тази, в която героят на Ал Пачино надъхва играчите си преди Супербоул във филма \"Всяка една неделя\". - На първо място съм впечатлен. Забелязах, че спортът е универсално понятие. Имам предвид, че въпреки че те играят в български отбор, видях същото изражение на лицата им, каквото имах и аз като играч. - Не, правя го за пръв път. Знам спортната история на България, така че бях нетърпелив да срещна български спортисти. - Да, има малка разлика. Заради голямата си подкрепа спортистите в САЩ може би са малко по-арогантни, докато българските спортисти, с които се срещнах днес, изглеждат по-смирени, спокойни и разсъждаващи. - Не, не непременно. Мисля, че точно американските спортисти трябва да приличат повече на българските. На българските спортисти трябва да им бъде подадена ръка от обществото и политиците и да се помага повече на младите. Спортистите имат по-добра връзка с политиците, защото представляват страната.      - Фокусирам се предимно върху това как да се изгради отбор, който да побеждава, и вероятно най-трудният въпрос е как бихте се справили, ако имате в отбора си състезател, който не се стреми да победи. Имате един човек, който върви срещу това, което иска отборът. Въпросът е труден, защото не искате да изключвате играчи от отбора, а искате всеки да вярва в общата кауза. Този състезател може да бъде егоистичен, но може и да не разбира мисията ви. - Всъщност \"Всяка една неделя\" направи някои неща, с които помогна за промените в спорта. Първо, филмът въведе ролята на афроамериканския куотърбек, който играе по-различно спрямо традиционния стил. Другата промяна е в начина на излъчване на играта. Във \"Всяка една неделя\" поставихме камери на каските и може да се види бягането на играчите. Имаше човек с камера, с която се придвижваше до места, които телевизионните камери не могат да уловят. В днешни дни телевизията се опитва именно да следва темпото на играта. Третата промяна засегна екипите. Ако си спомняте, играчите във \"Всяка една неделя\" имаха твърде широки екипи. Сега нещата се промениха и се носят специални екипи, защото това е част от забавлението и е креативно. Това е едно от най-големите постижения на филма. Мисля, че най-голямото послание е концепцията за лидерство. Във \"Всяка една неделя\" всичко опира до лидерството. То не се основава на пола, културата или възрастта, а просто го притежаваш. - Мисля, че всяка държава трябва да приеме с отворени обятия спорта, защото той е древен и е част от всяка култура. Всички народи в древността - и маите, древните гърци - са го имали под някаква форма и е синоним на човешкия вид като история. - Предизвикателството от превръщането на спорта в бизнес е точно това - че той става бизнес. Бизнесът има тъмна страна и ние изкарваме на пазара всичко, което може да се продаде. Понякога това ни отклонява от основната идея за съревнованието. Финансовата страна на спорта може да ни покаже къде е истинският фокус. Дали се опитваш да си \"купиш\" първенството, като привлечеш всички добри играчи, или ще вземеш тези, които представляват интерес и ще продаваш фланелките им. Предизвикателствата съществуват заради глобализацията. Може да видите как много спортове разширяват границите си. Вероятно може да проследите как американският футбол започва да развива различни региони подобно на футбола, който се разраства в САЩ. Мисля, че ще видим много спортове, които ще имат глобална насока. Определено НБА ще последва този път и ще започнем да виждаме отбори в първенството, които са извън САЩ. Спортът в САЩ е голям бизнес. Футболът е такъв в някои държави, но в други не е така. В САЩ някои правят пари, достатъчни за малка корпорация. Това им дава способността да правят определени неща. Разтревожен съм за тази част, защото ме кара да се чудя за отдадеността им на каузата. Има някои проблеми с тези, които получават много пари и искат цялото внимание да е върху тях. Спортът опира до вътрешната нагласа и отборния дух. - Това са Леброн Джеймс, Роджър Федерер, Тайгър Уудс, Серена и Винъс Уилямс. Кобе Брайънт, Меджик Джонсън, очевидно Майкъл Джордан. Новак Джокович и Надал се справят доста добре. Тенисистите и голф играчите вършат добра работа. Тези дни казах по повод скорошния успех на Григор Димитров, че той трябва да е готов, трябва да работи за спокойствието си. Да продължава да се състезава - не казвам, че трябва да спре, но покрай доброто си представяне той трябва да инвестира в български компании.      - Ще му кажа да бъде горд от страната си. Страната се развива в Европейския съюз, хората са много интелигентни, а младите искат да градят свои бизнеси. Бих му казал да направи проучване. Има хора, които разбират от бизнес, като Васил (Терзиев) от \"Телерик\". Да инвестира част от парите си, да се учи от бизнеса. Той ще помогне на страната, защото всеки знае кой е Григор Димитров. - Изисква се голяма отговорност. Не знам колко пари печелят, но тук има чудесни училища по финанси. Партньор съм с едно от тези училища. Професорите трябва да отделят време, за да обяснят финансовата страна на спорта и как могат да се грижат за играчите и за себе си.", "date": "2019.11.08", "title": "Джейми Уилямс: Превръщането на спорта в бизнес има и своята тъмна страна"}
{"url": "https://www.dnevnik.bg/gradska_sreda/2019/11/08/3987301_obiaven_e_alternativen_konkurs_za_ploshtad_sv_nedelia/", "text": "Паралелен конкурс за проект на площад \"Св. Неделя\" обяви Съюзът на архитектите в България (САБ). Той е алтернатива на започналия вече международен конкурс за същия площад, но организиран от Столичната община и с жури с председател проф. Паоло Дезидери. Алтернативният конкурс е с жури от членове на САБ и от Камарата на архитектите в България - регионална колегия София-град. Негов председател е проф. Борислав Борисов, ректор на Висшето строително училище \"Любен Каравелов\". Досега са приети 15 идейни проекта на различни архитектурни екипи, като крайният срок за участие е 25 ноември. После разработките ще бъдат представени на изложба, след което е планирано общественото им обсъждане и оценка. На 30 ноември журито на конкурса ще обяви победителя и подгласниците му. Наградените проекти от международния конкурс на Столичната община също трябва да бъдат обявени до края на ноември. И двата конкурса имат сходно задание - \"Концептуално архитектурно-градоустройствено решение на площад \"Св. Неделя\". \"Дневник\" запита председателя на САБ проф. Тодор Булев какво наложи по спешност да се проведе вторият. \"Международният конкурс беше обявен по такъв начин, че и САБ, и КАБ останаха изненадани от силно ограничените възможности за участие на български архитекти\", обясни проф. Булев. Действително изискванията за участие, наложени от Столичната община, бяха непосилни за повечето местни архитектурни бюра – 1.5 милиона лева оборот, от които 750 хиляди лева за подобни проекти за последните 3 години, 15-членен екип и 25 хиляди кв.м проектирани площади. По тази причина през 2018 г. председателят на КАБ арх. Борислав Игнатов, който не успя като кандидат-кмет, но е избран за общински съветник, напусна журито на конкурса в знак на протест. Наложи се общината да намали наполовина финансовите и другите изисквания към участниците. Въпреки това повечето от тях са от чужбина, което Булев смята за дискриминация спрямо българските архитекти. \"Сред седемте участници в международния конкурс, от които ще се излъчи победителят, има само един български екип – на Дамян Томалевски, и май още един съвместно с чужди архитекти\", посочва арх. Булев. Според него усещането и знаенето на София е най-добро у архитектите, които живеят от 20-30-40 години в града, но подборът е бил дискриминационен. Това обаче не е основната причина за спешното провеждане на алтернативен, \"български\" конкурс за площад \"Св. Неделя\". Според Булев в заданието на международния акцентът не е върху творческите, чисто архитектурни идеи и решения, тъй като организаторите му се опирали единствено върху Закона за обществените поръчки (ЗОП). За този най-стар площад на София според Булев общината в заданието си иска всичко да се изпълни едновременно – от генералното решение за площада до настилката и плочките. Той смята, че така зададен от Столичната община, \"този конкурс е по-зле от този за ул. \"Граф Игнатиев\". \"С международния конкурс Столичната община иска да стигне веднага до проект за реализация. Тоест освен общите решения за площада, които характеризират връзката му с градския организъм – е поставена задачата бързо да се стигне и до инвестиционни решения – вертикална планировка, детайли, настилки, плочки и т.н.\", обяснява Булев. Площад \"Св. Неделя\" е много сложно пространство с няколко нива – археологическо на две нива при Ларгото, метростанции, наземно ниво, натоварено с трамваи и автомобилен трафик, паркинги, пешеходна зона, сакрално ниво с църквата...      Арх. Пламен Братков от \"Група Град\" предупреждава, че не може да се бърза с проекта за площад \"Св. Неделя\", преди да е изготвена комуникационна схема и да е ясно какво ще открият археолозите. Това предупреждение е отправено по повод първия конкурс за площада, проведен през 2013 г. и оказал се неуспешен поради \"трудно приложими идеи в проектите\". \"Градоустройството е широка тема, която засяга общата визия на града за години напред. Кой аспект как да се развива - култура, технологии, археология, туризъм и др. В София за жалост липсва цялостна стратегия и се работи на парче. Например с площад \"Св. Неделя\" според главния архитект (тогава Петър Диков) трябва да се бърза с проекта, за да се кандидатства за европейски средства, но няма предварително изготвена комуникационна схема, както и яснота около археологията отдолу. Такива пропуски в заданието не предполагат качествен визионерски резултат\", заявява Братков пред \"Дневник\". Дали от 2013 г. нещо се е променило? \"Този площад е много сложна задача и трябва в чисто методически план да се спазят правилата на градоустройственото мислене, което минава през две, дори три задължителни фази. Първата е да се обхване по-голяма градска територия от тази на самия площад – пешеходната зона на бул. \"Витошка\", Ларгото. После да се проектира площадът с околните пространства и чак когато се намери решение за тях – на обемите и на подземните и наземните нива, чак тогава на база това архитектурно решение може да се говори какви да са плочките, настилките и детайлите\", разяснява Булев.      Като аргумент той посочва археологическите разкопки пред \"София хотел Балкан\", от които не се знае какви изненади тепърва могат да изскочат. Ако това се случи, ще се наложи спечелилият \"международен\" проект да се променя в ход, както стана с ул. \"Граф Игнатиев\" и с площад \"Св. Александър Невски\", макар и по други причини. А софиянци и градът не заслужават да преживеят отново тази мъка. \"Това са фактори, заради които ние сме скептични, че те могат да се решат наведнъж само с този международен конкурс. Няма как да се съчетае цялата сложност на големия обхват, на по-малкия обхват и на детайлите в едно проектантско решение\", обобщава Булев. Именно това иска да избегне вторият конкурс, като наложи етапност – първо да се намери общо решение за площада. Основната му задача е да предизвика творческото мислене на млади и на по-опитни архитекти, за да открият най-добрите в градоустройствено отношение проекти за този важен площад в историческия център на София. А не да мислят къде какви настилки, пейки, перголи, чешмички и кашпи да разположат, както стана с площадите \"Славейков\" и \"Гарибалди\". Преди да бъдат премирани от журито, тези проекти ще бъдат подложени на широко обществено обсъждане. Бъдещата им роля в най-лошия случай ще е на резервен вариант на победилия проект в официалния конкурс. Техните автори вече ги разработват и трудът им няма да се възнагради сериозно от финансова гледна точка, подчертава Булев. Те го правят, за да има творческа алтернатива на официалния конкурс. Първата награда на алтернативния е 5000 лева, а на международния - 70 хиляди лева. Победителите и в двата конкурса ще бъдат обявени до 30 ноември.", "date": "2019.11.08", "title": "Обявен е алтернативен конкурс за площад \"Св. Неделя\" в София"}
{"url": "https://www.dnevnik.bg/sport/2019/11/08/3988721_stanislav_genchev_izkljuchitelno_losh_razvoi_na_macha/", "text": "Треньорът на \"Лудогрец\" Станислав Генчев съжали за  тежката загуба, допусната от отбора му срещу \"Еспаньол\" . Българският шампион отстъпи с 0:6 в Барселона в среща от Лига Европа. \"Изключително лош развой на мача за нашия тим, след като рано получихме гол, а в средата на първото полувреме останахме с двама души по-малко\", каза Генчев. \"Целта след това беше да не получаваме повече голове. Никой от нас не очакваше да се случи подобно нещо\", продължи той. \"При първия гол не се подредихме добре при изпълнение на корнер. Червеният картон е плод на индивидуална грешка. Форстър постъпи правилно, като направи нарушение, но след това допуснахме много бързо втори гол и тотално се объркаха нещата. Искахме да сменим Горалски на почивката, тъй като той е агресивен играч и вече имаше един жълт картон, но след това си изкара втори, преди да можем да реагираме\". Въпреки поражението \"Лудогорец\" остава втори в групата с точка пред \"Ференцварош\". В следващия мач отборът гостува на ЦСКА (Москва).", "date": "2019.11.08", "title": "Станислав Генчев: Изключително лош развой на мача за нас"}
{"url": "https://www.dnevnik.bg/evropa/2019/11/08/3988750_po-malki_proevropeiski_partii_vuv_velikobritaniia/", "text": "По-малки проевропейски партии във Великобритания обявиха вчера, че сключват предизборен съюз в името на оставането на Обединеното кралство в ЕС. Коалицията предвижда общи действия на предстоящите предсрочни парламентарни избори във Великобритания, предаде \"Ройтерс\". Според договорката между политическите сили те ще се явят с общи кандидати в 60 избирателни района, което се равнява на около 10 процента от местата в британския парламент. Целта е да се попречи на премиера Борис Джонсън да получи парламентарно мнозинство. Министър-председателят възнамерява, ако спечели  изборите на 12 декември , да извади Великобритания от ЕС. В обявеното вчера предизборно обединение участват Либералдемократическата партия, уелските националисти от \"Плайд Камри\" - Партия на Уелс, и Зелената партия на Англия и Уелс заедно с някои независими депутати. Замисълът е във всеки от визираните 60 района те да издигнат общ кандидат, който да е за оставането в ЕС. Един от избирателните райони, който определят като една от най-големите си цели, е този на външния министър Доминик Рааб - благоденстващ избирателен район в Югозападен Лондон. Там Зелените възнамеряват да не издигат свой кандидат и вместо това да подкрепят кандидата на Либералдемократическата партия. Социологическите проучвания предвещават много оспорвана надпревара в този избирателен район.  Хайди Алън, бивш депутат от консерваторите, която се присъедини към либералдемократите, заяви, че тази коалиция е първата за парламентарни избори във Великобритания от повече от век. Партиите \"знаят, че тези избори са последната възможност да променят траекторията, по която страната се движи\", каза Алън, която взе участие в учредяването на съюза. На 12 декември във Великобритания ще бъдат произведени първите от 1923 г.  декемврийски парламентарни избори.  Същевременно те са и едни от най-трудните за прогнозиране през последните години. Заради Брекзит може да се стигне до промяна в традиционните нагласи на избирателите за кого да гласуват и това дава шанс на по-малките формации да оспорят надмощието на двете основни политически сили в британската политика: торите на Джонсън и лейбъристите на Джереми Корбин. Засега повечето проучвания дават преднина на консерваторите - изследване на \"Югов\" от тези дни им даде 11 процентни пункта преднина пред лейбъристите. Основа за обявения вчера съюз на проевропейските партии станаха местни избори в Уелс по-рано тази година, когато Либералдемократическата партия отне депутатското място на торите, след като \"Плайд Камри\" и Зелените не издигнаха свои кандидати. Но съюзът не включва Лейбъристката партия, както и Шотландската национална партия, което ще притъпи ефективността му, тъй като сега лейбъристите са втора политическа сила в парламента, а ШНП - трета. Освен това  и Лейбъристката партия , и ШНП са за нов референдум за Брекзит, отбелязва \"Ройтерс\". Говорителят на лейбъристите по финансовите въпроси Джон Макдонъл заяви, че партията му не се нуждае от съюзи, за да победи Джонсън. \"Следващото правителство ще бъде сформирано с мнозинство на Лейбъристката партия - нямаме нужда от никакви съюзи\", каза той на митинг вчера. /БТА", "date": "2019.11.08", "title": "По-малки проевропейски партии във Великобритания сключиха предизборен съюз"}
{"url": "https://www.dnevnik.bg/evropa/2019/11/08/3988752_ungariia_ochakva_gaz_ot_turski_potok_do_kraia_na_2021_g/", "text": "Унгарският премиер Виктор Орбан каза, че неговата страна планира да може да получава природен газ от \"Турски поток\" до края на 2021 г., предаде \"Асошиейтед прес\", цитирана от БТА. Унгария е силно зависима от Русия за доставките на природен газ. В момента той пристига през Украйна, но Русия иска да диверсифицира транзитните маршрути на енергийните си доставки. Унгарският премиер Виктор Орбан заяви вчера след среща с гостуващия в Будапеща турски президент Реджеп Тайип Ердоган, че \"без Турция миграцията към Европа не може да бъде спряна\". Орбан каза, че това превръща Турция в стратегически партньор на Унгария по въпросите на сигурността и миграцията. АП отбелязва, че Виктор Орбан е силно фокусиран върху антиимиграционната политика от 2015 г. Той каза, че оградите по южните граници на Унгария могат да спрат \"нелегалните мигранти\". Неколкостотин души, сред които много прокюрдски и антивоенни активисти, протестираха в Будапеща срещу визитата на Ердоган, съобщава още агенцията.", "date": "2019.11.08", "title": "Унгария очаква газ от \"Турски поток\" до края на 2021 г."}
{"url": "https://www.dnevnik.bg/evropa/2019/11/08/3988754_merkel_ne_spodelia_mnenieto_na_makron_che_nato_e_v/", "text": "Германският канцлер Ангела Меркел заяви вчера в Берлин, че не споделя радикалното мнение на френския президент Еманюел Макрон, според когото  НАТО е в мозъчна смърт , предаде \"Франс прес\", цитирана от БТА. На съвместна конференция с генералния секретар на НАТО Йенс Столтенберг Меркел заяви, че подобно изказване едва ли е необходимо въпреки проблемите и предизвикателствата, които стоят пред алианса. Столтенберг каза, че НАТО продължава да е силна организация, и подчерта, че сега САЩ и Европа работят заедно повече, отколкото са го правили от десетилетия. Еманюел Макрон заяви в интервю за списание \"Икономист\", че НАТО е в мозъчна смърт. Според френския президент доказателство за това е липсата на координация между САЩ и Европа, както и едностранните действия на Турция, която е член на алианса, в Сирия.  Говорителят на руското външно министерство Мария Захарова  определи думите на Макрон като \"златни\" . \"Това са златни думи. Правдиви и отразяващи същината на положението. Това е точно определение на настоящото състояние на НАТО\", написа в страницата си във \"Фейсбук\" Захарова.", "date": "2019.11.08", "title": "Меркел не споделя мнението на Макрон, че НАТО е в \"мозъчна смърт\""}
{"url": "https://www.dnevnik.bg/sport/2019/11/08/3988749_snimka_na_denia_kubrat_pulev_ochi_v_ochi_sus_supernika/", "text": "Кубрат Пулев се изправи срещу съперника си   за пръв път преди мача помежду им. Двамата ще се бият в неделя сутринта в Калифорния, като при победа Пулев ще получи нов шанс за световната титла в тежка категория.", "date": "2019.11.08", "title": "Снимка на деня: Кубрат Пулев очи в очи със съперника си"}
{"url": "https://www.dnevnik.bg/hrana_i_napitki/2019/11/08/3988049_terin_ot_pateshki_drob_sus_sladko_ot_zeleni_smokini_i/", "text": "                           Почистете от ципите патешкия дроб и го мариновайте с български отлежал коняк. Осолете и оставете в хладилник за 24 часа, за да се овкуси. На следващия ден оформете с помощта на кухненско стреч фолио три различни по диаметър фитила от маринования патешки дроб. Обвийте ги добре във фолиото и ги охладете, докато стегнат. След това ги поставете в пликове за бавно готвене (sous-vide технология) и ги вакуумирайте. Гответе в sous-vide машина на 58˚C за 60 минути, след това отново охладете и са готови за сервиране. За крема от цвекло първо сварете цвеклото и след това да го пасирайте с помощта на кутер машина, добавете останалите продукти и продължете пасирането до идеална гладкост. Ако е нужно, загрейте допълнително, за да се изпари излишната течност от крема. 280 г патешки дроб 20 мл български коняк 1 г индийско орехче 20 г сладко от зелени смокини в сироп сол на вкус За крем от цвекло 30 г червено цвекло 2 г печен чесън 3 мл сок от лайм 2 г кафява захар 4 мл медено балсамико", "date": "2019.11.08", "title": "Терин от патешки дроб със сладко от зелени смокини"}
{"url": "https://www.dnevnik.bg/evropa/2019/11/08/3988763_zaduljitelni_alarmi_shte_napomniat_na_italiancite_da/", "text": "В Италия вчера влезе в сила закон, който цели да предотврати фаталните случаи с деца, починали от топлинен удар, след като са били забравени в автомобил от родителите си, предаде ДПА. Както и другаде по света, в Италия е имало случаи на починали деца, които са били заключени в автомобили, обикновено забравени от някого от родителите си. Детските седалки за кола за деца под четири години вече ще трябва да бъдат снабдени с алармена система, която да се задейства, ако детето бъде оставено само в колата. Например родител, който оставя колата си, а детето е забравено вътре на детската седалка, ще получава предупредително обаждане на мобилния си телефон. Италия трябва да даде пример, заяви Андреа Албанезе, който водеше кампания за приемането на закона, след като през 2013 г. забравил двегодишния си син в заключена кола в продължение на няколко часа, с което причинил смъртта му. \"Ние сме първата страна в Европа и мисля, че и в света, която приема подобен закон\", каза Албанезе пред агенция АНСА по-рано този месец. Албанезе бе оправдан за непредумишлено убийство на сина му, след като психиатър свидетелствал пред съдиите, че разсеяността му се дължала на дисоциативна амнезия. На онези, които нарушат закона, ще се налагат глоби между 81 и 326 евро, както и ще се отнемат пет точки от контролния талон. Алармените системи струват около 50 евро, но правителството възнамерява да предложи субсидия от 30 евро за тяхното закупуване. Фаталните случаи на топлинен удар, получен в кола, в Италия са относително редки. През последните 10 години те са били по-малко от 10. В САЩ е имало 848 подобни случая от 1998 година, посочва ДПА. /БТА", "date": "2019.11.08", "title": "Задължителни аларми ще напомнят на италианците да не оставят децата си сами в колите"}
{"url": "https://www.dnevnik.bg/evropa/2019/11/08/3988767_vruzki_si_s_obvinen_za_ubiistvoto_na_kuciak_kostvaha/", "text": "Заместник-председателят на словашкия парламент Мартин Гълвач вчера подаде оставка заради контактите си с бизнесмен, който е обвинен за поръчването на убийството на разследващия корупцията журналист Ян Куцяк миналата година, предаде \"Ройтерс\". Убийството на Куцяк предизвика масови протести, които  доведоха до оставката  на тогавашния премиер Роберт Фицо. Миналия месец полицията обвини бизнесмена  Мариан Кочнер  и още трима души за убийството на Куцяк и годеницата му в дома им през февруари миналата година. Разкрития за връзки между Кочнер и представители на службите за сигурност  доведоха до още оставки  в последните седмици. Гълвач призна, че се познава с Кочнер, но отрече да е нарушил закона. Във \"Фейсбук\" той заяви, че очаква оставки от още няколко политици, които са имали контакти с Кочнер, включително лидери на опозиционни партии. /БТА", "date": "2019.11.08", "title": "Връзки с обвинен за убийството на Куцяк костваха поста на зам.-председателя на парламента"}
{"url": "https://www.dnevnik.bg/politika/2019/11/08/3988772_goranov_predupredi_kmetovete_ako_namaliat_danucite_da/", "text": "Местните данъци са изключително ниски, заяви финансовият министър Владислав Горанов пред \"Нова телевизия\" и предупреди кметовете да си преценят каква политика искат да водят на местно ниво. Още миналата година Горанов заяви, че  финансовата децентрализация на общините минава през данъците , чиято ниска събираемост е основен проблем. \"Тъкмо в началото на новия мандат трябва да се обясни, че там, където живеят повече хора и се плащат повече данъци, ще има по-добра инфраструктура\", заяви Горанов. По думите му по-голямата част от общините предпочитат да се придържат към долната граница на данъците. Той се обърна към кметовете, коментирайки отделни заявки около изборите за възможно намаляване на местните данъци. \"Намаляването на данъците е лесно, но след това да бъдат така любезни да не се обръщат към правителството за финансиране\", каза той и добави, че подобни \"приятни за ухото истории\" объркват гражданите, оставяйки ги с усещането, че има безплатни неща. На въпрос за увеличението на пенсиите финансовият министър каза, че то е такова, каквото произвежда пенсионният модел. По думите му изпълнението на бюджета дава основание и тази година да има коледни добавки към някои пенсии. Коментирайки бюджета за догодина, той посочи, че ще има повече инвестиции в образование не само като икономическа, а и като демографска мярка. \"Няма да сме по-успешни, ако не сме по-образовани. Късно го осъзнахме\", заяви Горанов и добави, че макар и закъсняла, такава инвестиция е добра. В коментар за  връщането на избора на Иван Гешев за главен прокурор  от страна на президента Румен Радев той каза, че държавният глава е изпълнил конституционните си функции. По темата за възможността Министерският съвет да бе предложил кандидат за поста Горанов изрази мнение, че текстът в Конституцията, който дава тази възможност, е небалансиран. Според него такова правомощие е ненужно, защото така изпълнителната власт се намесва в независимата съдебна власт. \"Не го искаме (това право – бел. ред.). Тежи ни\", заяви Горанов и попита дали, ако кабинетът беше предложил кандидат за главен прокурор, нямаше да има по-големи упреци. В продължение на критиките към десните,  отправени вчера от премиера Бойко Борисов , той заяви, че десницата е разединена и \"от времето, когато Костов напусна СДС, те не могат да намерят покой\". \"Вместо те да се обединяват и да търсят нови решения, всеки ден виждаме его върху его\", смята Горанов. Попитан дали назначаването на опонента за кметския пост в Пловдив Дани Каназирева за областен управител е сделка, той каза, че е възможно преди изборите да е имало подобни консултации, но лично не е участвал в такива. Той на свой ред зададе въпрос дали коалицията между ВМРО, \"Атака\" и НФСБ е сделка. \"Когато сме ходили на избори 2017 г., ние не сме се разбирали да се подкрепяме с \"Обединените патриоти\", но това реши избирателят, след което направихме коалиция\", каза той.", "date": "2019.11.08", "title": "Горанов предупреди кметовете, ако намалят данъците, да не търсят кабинета за пари"}
{"url": "https://www.dnevnik.bg/ot_vas/galeriiotvas/2019/11/08/3988780_zamukut_la_dziza/", "text": "Този арабско-италиански замък в Палермо е построен с примитивна, но изобретателна система за климатизация.", "date": "2019.11.08", "title": "Замъкът \"Ла Дзиза\""}
{"url": "https://www.dnevnik.bg/evropa/2019/11/08/3988778_snimka_na_denia_tunel_za_biagstvo_pod_berlinskata_stena/", "text": "Тунел за бягство под Берлинската стена днес беше отворен за посещения за пръв път, в   на 30-годишнината от отварянето на границата на комунистическа ГДР, предаде \"Асошиейтед прес\", цитирана от БТА. Тунелът на улица \"Бернауер\" близо до главния градски мемориал на разрушената Берлинска стена беше отворен от кмета Михаел Мюлер. Той благодари на хората, които са започнали да копаят 100-метровия тунел в края на 70-те години. \"Прекрасно е да се види, че борбата за свобода се е водела и под земята. Човек може наистина да усети смелостта на жените и мъжете, които са се опитали да заведат хора на свобода и са оказали съпротива на източногерманския режим\", каза кметът.", "date": "2019.11.08", "title": "Снимка на деня: Тунел за бягство под Берлинската стена"}
{"url": "https://www.dnevnik.bg/analizi/2019/11/08/3988710_etiket_invalid_kak_telk_da_zabeleji_choveka_vmesto/", "text": "                         На пръв поглед Мира е здраво, усмихнато и много чаровно момиченце. Когато се запознах с нея, искаше да стане художник. Мира обаче страда от синдром на Уест – една от най-тежките форми на епилепсия, и има умерено умствено изоставане, затова чак сега, на 10 години, учи азбуката. За държавата Мира е сбор от числа – Х% увреждане заради умственото изоставане + У% заради епилепсията = Z пари и права, които майка ѝ Весела Одажиева ще получи, за да ѝ осигурява необходимите специфични терапии и грижи. Колко е Х и колко е У в България се решава от институция, наречена Териториална експертна лекарска комисия (ТЕЛК), а Z е резултат от сбора им независимо дали става дума за умствено изоставане, сензорен дефицит (слепота и глухота например) или двигателно увреждане. В експертното решение на ТЕЛК за Мира не пише как майка ѝ да се грижи за нея така, че Мира да развие незасегнатите си от увреждането способности. Не ѝ дава и достъп до специализирани услуги, обучение, технически средства, благодарение на които след години, когато порасне, тя да може да работи. Това решение твърди, че заради заболяването си Мира е 100-процентов инвалид. Пасионария е тийнейджър с множество увреждания – не вижда, почти неподвижна е, тялото ѝ е изкривено от церебралната парализа, не е пълноценно и умственото ѝ развитие. От година и половина живее с майка си Красимира Обретенова в Холандия. Нейната социално-медицинска оценка е резултат от съвместната работа на детските лекари, които проследяват здравето ѝ, насоките на специалистите, които работят с нея в специализираното училище, и социалните служби към общината. В протокола, който майка ѝ получава, няма нито една цифра. Описано е какви са уврежданията на Пасионария, какви са способностите ѝ и от какви услуги и помощни средства се нуждае. На базата на това становище и платената си здравна застраховка Красимира получава индивидуално изработените за Пасионария помощни средства, адаптация на дома си, дори реимбурсиране на разходите за транспорт, когато трябва да заведе дъщеря си на преглед. Как системата, която се грижи за Мира, да заприлича на системата, която се грижи за Пасионария, е въпросът, на който трябва да отговори подготвяната от година реформа в ТЕЛК. Настоящата българска система за оценка е създадена преди десетилетия за нуждите на трудовото законодателство. Тя \"казва\" с какво и с колко е \"невалиден\" един човек заради своето състояние, заболяване или увреждане. Експертното решение на ТЕЛК пък води до получаване на определени пари и права, но не дава насоки за това каква подкрепа е нужна на дадения човек, за да бъде той полезен за себе си и обществото. \"Хората с увреждане имат нужда да бъдат оценени адекватно според индивидуалните им потребности и да им бъде осигурена необходимата подкрепа с цел тяхното социално включване в общността – детска градина, училище, университет, трудов пазар\", обясняват от общността \"Мостове\", създадена след безпрецедентните протести на близки на хора с увреждания през 2018 г. Според тях, за да се случи това, е необходимо да се направи: – Електронен регистър, за да е ясно къде в страната колко хора с увреждания има и от какви социални услуги имат нужда те – Нова система за оценка, която дава възможност човекът с увреждане и семейството му да бъдат подкрепени спрямо индивидуалните им нужди – Услуги за подкрепа в общността. Преди седмица Министерският съвет прие постановление за промяна на Правилника за устройството и организацията на работа на органите на медицинската експертиза и на регионалните картотеки на медицинските експертизи. Част от промяната предвижда създаване на информационна база данни на системата на ТЕЛК и НЕЛК от началото на 2020 г. \"В кратки срокове\" според Министерството на здравеопазването би трябвало да бъде променена и Наредбата за медицинската експертиза, която указва на експертите кое състояние колко \"точки\" или проценти трябва да получи. Според ведомството базата данни би следвало да събере цялата медицинска история на хората с увреждания и да облекчи административната работа по изготвянето на оценката, а предстоящите промени в наредбата ще \"прецизират\" оценяването на хора с трайно намалена трудоспособност. Хората, подлежащи на оценка от ТЕЛК, се надяват промените да направят оценката по-справедлива. Нито регистърът, нито променената наредба обаче предвиждат индивидуализиране на подхода. Не е засегнат и другият фундаментален проблем – липсата на специалисти, които искат да работят в комисиите в този им вид, и деквалифицирането на тези, които са част от ТЕЛК от десетилетия. За създаването на специализирани услуги пък е отреден период от близо 10 години. \"Изключително осезаема разлика между българската и холандската система е, че тук се инвестира в човека, за да може той да работи! А в България работоспособни хора живеят под етикета \"инвалид\", възмущава се Красимира. А Весела допълва: \"Не се заблуждаваме, че тези промени ще решат проблемите на хората с увреждания, целта е да се закърпи положението, докато се внедри по-адекватна система, защото това ще отнеме години\".", "date": "2019.11.08", "title": "Етикет \"инвалид\". Как ТЕЛК да забележи човека вместо числата?"}
{"url": "https://www.dnevnik.bg/sport/2019/11/08/3988774_grigor_dimitrov_obiavi_che_shte_igrae_za_bulgariia_v/", "text": "Григор Димитров ще поведе отбора на България в новия турнир \"АТП къп\", който ще се проведе за пръв път през 2020 г. Това обяви бившият №3 на пресконференция в София. \"Очаквам с нетърпение да играя в \"АТП къп\". Ще съм играещ капитан\", заяви Димитров. Според него новосъздаденият турнир ще е полезен в началото на годината. \"Радвам се за младите момчета (в отбора) и се надявам това да е добро преживяване за тях\", посочи 20-ият в света. За последно Григор Димитров игра за България през 2015 г., когато участваше в купа \"Дейвис\". Тогава той взе участие в един мач срещу Люксембург, като записа убедителна победа с 6:1, 6:2, 6:4 срещу Жил Кремер. Това му даде шанс да се класира за олимпийските игри в Рио де Жанейро. \"Предстоят доста разговори с момчетата, не съм се спрял на това какъв ще бъде съставът ни. Има още време, ще видя кой къде е, свободни ли са на тези дати, как тренират\", добави Димитров. \"АТП къп\" ще открие сезона догодина, като надпреварата ще се проведе от 3 до 12 януари в три австралийски града - Бризбейн, Пърт и Сидни. Наградният фонд в турнира е 15 милиона долара. В турнира ще се раздават точки за световната ранглиста, като даден играч може да спечели максимум 750 точки. Всеки отбор има право да запише за участие до петима състезатели. 24-те отбора ще бъдат разделени в шест групи по четири, като победителите и двата най-добри втори тима ще се класират за финалите. Всеки сблъсък ще се състои от два мача на сингъл и един на двойки. На 13 ноември ще бъде съобщен окончателният списък на страните, които ще участват. За момента Димитров не може участва на олимпийските игри в Токио, след като не е играл за България за купа \"Дейвис\". \"Олимпийските игри не влизат в плановете ми за момента, тъй като не съм играл в \"Дейвис къп\". Не съм и мислил по тази тема, дори и да играя купа \"Дейвис\" не виждам в каква помощ мога да съм, това и не ми е целта \"Дейвис\" или олимпиада. Купа \"Дейвис\" като цяло си губи и стойността, докато АТП къп е по-валидна за мен. Турнирът е в началото на сезона и ще помогне на всички, тъй като сме в Австралия\", каза още той.", "date": "2019.11.08", "title": "Григор Димитров обяви, че ще изведе България в АТП къп"}
{"url": "https://www.dnevnik.bg/evropa/2019/11/08/3988805_kipur_otnema_zlatnite_pasporti_na_26_chujdenci/", "text": "Кипърското правителство обяви, че ще отнеме \"златните паспорти\" на 26 богати чуждестранни инвеститори и членове на семействата им от страни извън ЕС, предаде Би Би Си. Вътрешният министър Константинос Петридис не каза имената на въпросните хора. Твърде се, че сред тях са деветима руснаци, осем камбоджанци и петима китайци. Според ЕС тези схеми може да прикриват измами. Кипър предлага европейски паспорти срещу инвестиции в размер на най-малко 2 милиона евро. По думите на Петридис са били допуснати грешки при обработването на някои от молбите за гражданство. За останалите неевропейски граждани сред двадесет и шестимата се предполага, че са от Малайзия, Кения и Иран. През януари Европейската комисия предупреди държавите членки да затегнат проверките на неевропейските граждани, които искат да придобият паспорти срещу инвестиции. Има опасения, че т.нар. златни паспорти може да са вход за ЕС за престъпни групи или правителствени служители, които искат да перат големи суми пари или да укриват данъци. Петридис каза, че решението да се отнемат кипърските паспорти на 26 човека е дошло след разследването на девет инвестиционни случая. Пред Би Би Си той коментира, че се разглеждат случаи на натурализация отпреди 2018 г. \"Това е според насоки от ЕС, че когато се променят критериите, трябва да има втора проверка\", уточни министърът, като припомни, че тази година Кипър е въвел 11 категории \"високорискови индивиди, изключени от кандидатстването\". Една от категориите включва хора, заемащи обществена длъжност. За тях се смята, че носят риск от корупция заради известността и влиянието си. Кипър вече изключва и хора, осъждани или разследвани в страната си, свързани с незаконна организация, или такива, които са обект на международни санкции. Втората проверка включва около 2 хил. притежатели на паспорти, посочи Петридис. Най-голямата група кандидати са руснаци и китайци. За малайзиеца се подозира, че е бизнесменът Джо Лоу, издирван във връзка с голям инвестиционен скандал. Във вторник кипърският вестник \"Политис\" съобщи, че той е получил кипърски паспорт. Руският ежедневник \"Российская газета\" писа, че милиардерът и руски бизнесмен Олег Дерипаска също е кандидатствал за кипърски паспорт. Кипър започна да прилага схемата за \"златни паспорти\" в опит да подпомогне възстановяването си от финансовата криза през 2013 г. В резултат почти 4 хил. неевропейски граждани (инвеститори и членове на семействата им) получиха кипърски паспорти, а страната спечели около 6 милиарда евро.", "date": "2019.11.08", "title": "Кипър отнема \"златните паспорти\" на 26 чужденци"}
{"url": "https://www.dnevnik.bg/analizi/2019/11/08/3988819_otgovorna_poziciia_na_prezidenta_za_geshev/", "text": "                         Отговорна позиция на Радев. Можеше да направи и повече, но и това е принципно действие. В момента ситуацията е следната: по отношение на кандидата Иван Гешев с негативни мнения са излезли: - Президентът - Председателят на Върховния касационен съд - Трима други висши магистрати във Висшия съдебен съвет - Висшият съвет на адвокатите - Водещи неправителствени организации. В една нормална държава това би било достатъчно, за да се проведе нова процедура.", "date": "2019.11.08", "title": "Отговорна позиция на президента за Гешев"}
{"url": "https://www.dnevnik.bg/sport/2019/11/08/3988804_grigor_dimitrov_za_turnira_v_sofiia_vinagi_imam/", "text": "Григор Димитров заяви, че винаги има желание да играе в турнира в София. За следващата година обаче той все още не знае дали ще се включи. Тенисистът посочи на пресконференция в София, че в момента е без треньор и без ясна програма за идния сезон. \"Българин съм, играя за България и на всеки турнир срещу името ми пише \"България\", каза Димитров. Следващата година има промяна и  турнирът в София ще бъде в края на лятото вместо през февруари , както беше досега. \"Винаги имам желание. Тази година също, но имах контузия. В момента нито имам треньор, нито програма и работя върху доста неща\", посочи 20-ият в света. Той  обяви, че ще изведе България в новия турнир \"АТП къп\" . \"Все още не мога да кажа нищо за турнира в София, защото той е много далеч. Кога не съм имал желание да играя. И тази година имах, бях заявен, но тогава се появи проблема с рамото. Отказах четири или пет турнира, за които бях заявен\". Димитров обяви, че в момента няма треньор, след като няма да продължи с Радек Щепанек. Двамата бяха заедно от лятото, когато Димитров се раздели с дългогодишния си треньор Даниел Валверду. Легендата  Андре Агаси  беше консултант в щаба и беше до Димитров в някои от турнирите. \"В момента доста неща са във въздуха, все още нямам треньори и не знам как ще се проведе моята подготовка. Най-вероятно ще бъда в Монако. С Андре (Агаси) винаги съм поддържал контакт, той винаги ще е там, ако се нуждая да говоря и да прекарам време. С Радек (Щепанек) никога не сме почнали, просто беше един междинен период, но не успяхме да намерим правилната формула\", каза Димитров. През годината българинът постигна двата си най-добри резултата – полуфиналите на US Open и в Париж, без да има треньор. \"Това е много интересно нали. Очевидно е, че това се случи, но не съм в паника в момента да намеря треньор. Винаги съм си мислел, че ако нямам някой до себе си ще имам проблеми, как ще си запазя кортове, топки. Да, в последните месеци ми се наложи да правя неща, които не бях правил доста години, беше интересно, но е хубаво да имаш тази свобода. Тя ти помага да импровизираш повече, да намериш себе си, да станеш по-близък със себе си\", добави българинът по темата.      Според него \"без треньор няма как\", ако се преследват големи цели, но бившият №3 в света няма да бърза с намирането на нов специалист. \"За мен винаги е било по-важно какъв е човекът. Всеки може да играе тенис, но така или иначе прекарваме по много време заедно, по-добре е винаги да имаме добра химия един с друг\". Димитров описа Агаси като енциклопедия, от която е научил много неща, основно извън корта. \"Той е цяла енциклопедия. Винаги когато говориш с него по телефона трябва да имаш час и половина свободен. Андре е много специален човек, някои връзки са трудни да се обяснят. Прекарах много време с него извън и на корта. Според мен по-големият растеж стана извън корта, но също така някои детайли, когато достигаш в по-предна фаза на турнира, винаги можеш да го споделиш с него. Знаеш, че винаги ще получиш отговор, което ти дава спокойствие\".", "date": "2019.11.08", "title": "Останал без треньор, Григор Димитров все още не знае дали ще играе в София"}
{"url": "https://www.dnevnik.bg/na_put/2019/11/08/3988813_imate_cenni_umeniia_mojete_da_otsednete_v_hotel/", "text": "Над 600 места за настаняване от типа \"нощувка със закуска\" и хотели по света са заявили участието си във второто издание на международната Седмица на бартера, съобщава \"Гардиън\". Събитието ще бъде в седмицата 18-24 ноември и предвижда безплатно настаняване, а гостите в замяна да предложат своите умения и стоки. Собствениците на хотели и други места за настаняване  регистрират в специална система техните желания  за гостите, които ще настанят безплатно - те варират от хора с умения на дърводелци, през опитни в декорацията и боравенето със социални медии. В Седмицата на бартера са се включили и  места в България,  като някои от тях посочват, че приемат престоя на бартера през цялата година. Едно от тях търси гост с умения при обработването на дърво. Хотел в Шри Ланка пък предлага безплатен престой на човек, който е добър в оптимизацията на инструментите за търсене в интернет, и т. н. Инициативата се проведе за пръв път през 2018 г. глобално като продължение на започналата преди 11 години в Италия.  Италианската бартер седмица  ще бъде на същите дати и в нея участват 900 места за настаняване. Седмицата на бартера не е единствената инициатива, която предлага безплатно настаняване срещу използване на уменията на гостите. Платформата  Workaway  включва 30 хил. домакини, които биха ви настанили без пари в замяна на няколко часа труд на ден.", "date": "2019.11.08", "title": "Имате ценни умения? Можете да отседнете в хотел безплатно"}
{"url": "https://www.dnevnik.bg/bulgaria/2019/11/08/3988843_kratki_novini_fermerite_pak_shte_imat_otstupka_ot/", "text": "                         Банков клон в столичния кв. \"Сухара река\" е бил ограбен тази сутрин, съобщи МВР. По първоначална информация към 10.40 часа маскиран мъж е влязъл в банковия клон, заплашил касиерката и след като отнел неголяма сума пари избягал. При обира няма пострадали. На място са екипи на столичната полиция, извършителят се издирва. Имот на общински съветник от БСП е запален в Борован Имот на общински съветник от БСП в гр. Борован е бил запален тази нощ, съобщи депутатът от БСП Иван иванов. По думите му това е извършено \"след продължителни заплахи да не присъства на днешната сесия, на която ще се избере председателят на общинския съвет\" или да гласува за определен кандидат. \"Искаме да заявим, че БСП ще защити всички, които са пострадали от репресия, защото в момента е впрегнат целият репресивен държавен апарат, включително и криминалният контингент, за да се мачкат всички неудобни на властта\", заяви Иванов. Фермерите ще получат отстъпка от акциза  Тя ще е 0.37 лв. за литър купен газьол, използван за механизирани дейности в първичното селскостопанско производство през 2018. Такава заповед е подписала министърът на земеделието Десислава Танева. До края на 2019 година ще бъдат изплатени близо 73 млн. лева по схемата, а останалата част от средствата ще бъдат изплатени в началото на 2020 година. Това е четвъртата кампания, в която процесът по кандидатстване за помощта е облекчен и заявленията се подават придружени само от опис и копия от фактурите за купено гориво за съответната година. Журналистическа асоциация призова за извинение медии, писали за Стефан Данаилов Асоциацията на европейските журналисти (АЕЖ) – България напомни на българските медии, че съгласно етичния им кодекс имат ангажимент да не навлизат самоцелно в личния живот на хората и да не засилват мъката на попадналите в беда. Повод стана неподписана публикация от 6 ноември с детайли за здравната история на актьора и политик Стефан Данаилов. Изнасянето на подробни детайли не може да се оправдае с обществен интерес, казват от журналистическата асоциация. Напомнят и че здравната информация за пациента е защитена от правото на личен живот и от лекарска тайна, за чието разгласяване може да се носи наказателна отговорност. \"Никой не заслужава такова отношение в труден за него и близките му момент. Подобна неетична сензационност хвърля петно върху работата на всички журналисти и създава лош образ на цялата гилдия. По тази причина е нужна ясна позиция от журналистите при подобни нарушения, за да стане ясно на всички, че това не е журналистика. Призоваваме ръководствата на медиите, изнесли неправомерно данни за здравословното състояние на Данаилов, да поднесат извинения на актьора, близките му и обществото\", се казва в позицията на АЕЖ – България.", "date": "2019.11.08", "title": "Кратки новини: Въоръжен грабеж е извършен в банков клон в София"}
{"url": "https://www.dnevnik.bg/bulgaria/2019/11/08/3988937_rumen_radev_za_ukaza_za_ivan_geshev_na_hod_e/", "text": "Моите действия и мотиви са изцяло в правомощията на моята институция. Оценката за професионалните и етичните качества на кандидатите и техният избор са изцяло от правомощията на Висшия съдебен съвет. (ВСС) Негова е и отговорността пред обществото, така че в България всеки трябва да започне да си носи своята отговорност.\" Това заяви президентът Румен Радев пред журналисти в родното си село Славяново в коментар за  вчерашния му  отказ да подпише указа за назначаване на Иван Гешев  за главен прокурор. \"Нека не спекулираме, не искам да влияя по някакъв начин с някакви прогнозни действия. На ход е ВСС\", каза Радев на въпрос дали ако съдебният съвет само прегласува кандидатурата на Гешев, каквито са очакванията, той ще сезира Конституционния съд. Държавният глава коментира и изборите за местна власт в страната. По думите му множеството сигнали за купен вот и изчезнали преференции, както и наличието на над 600 хил. недействителни бюлетини не може да са оценка за нормален изборен процес \"Всичко това ерозира доверието в изборите и отблъсква гражданите от урните. От това страда най-вече демокрацията\", каза Радев. По повод анонсираната от него среща с парламентарно представените партии, ръководството на Централната избирателна комисия и органите на реда във връзка с изборите президентът посочи, че първо трябва да се съберат и анализират данните, а след това да се насрочва срещата.", "date": "2019.11.08", "title": "Румен Радев за указа за Иван Гешев: На ход е съдебният съвет"}
{"url": "https://www.dnevnik.bg/biznes/2019/11/08/3988883_prez_oktomvri_optimizmut_na_potrebitelite_raste/", "text": "През октомври общият показател на доверие на потребителите се покачва с 1.1 пункта в сравнение с юли, като при населението в градовете увеличението е 1.0 пункт, а при населението в селата - 1.6 пункта. Това показва тримесечното изследване на Националния статистически институт. Мненията на потребителите за развитието на общата икономическа ситуация в страната през последните дванадесет месеца, както и прогнозите им за следващите дванадесет месеца леко се подобряват - балансовите показатели нарастват спрямо предходното наблюдение съответно с 2 и 3.3 пункта. За финансовото състояние на домакинствата и оценките и очакванията на потребителите, живеещи в градовете, бележат известно подобрение, докато мненията на населението в селата са по-неблагоприятни. Потребителите продължават да смятат, че през последните дванадесет месеца има покачване на потребителските цени, но с по-слабо темпо в сравнение с оценките, регистрирани три месеца по-рано. Същевременно инфлационните им очаквания за следващите дванадесет месеца са по-слабо изразени. По отношение на безработицата в страната очакванията за следващите дванадесет месеца са, че тя ще остане приблизително на юлското си равнище. По данни на НСИ през второто тримесечие безработицата в страната е 4.2%. Последната анкета отчита и позитивна нагласа в намеренията на потребителите за извършването на разходи за \"покупка или построяване на жилище (вила)\" и за \"подобрения в дома\" през следващите дванадесет месеца.", "date": "2019.11.08", "title": "През октомври оптимизмът на потребителите расте"}
{"url": "https://www.dnevnik.bg/evropa/2019/11/08/3988942_do_10_godini_obedinenoto_kralstvo_moje_da_ne/", "text": "До 10 години Обединеното кралство може да не съществува в сегашния си вид, мислят половината от гражданите му според проучване на Ipsos MORI, цитирано от \"Ройтерс\". Гласуването за излизане от Европейския съюз през 2016 г. обтегна връзките между Англия, Шотландия, Уелс и Северна Ирландия – Шотландия и Северна Ирландия гласуваха за оставане, а Англия и Уелс предпочетоха напускане на блока. Докато Обединеното кралство се насочва към поредния краен срок за Брекзит – 31 януари – се засилват исканията за референдум за независимост в Шотландия и за гласуване за обединение на Северна Ирландия с Република Ирландия. През 2014 г шотландците отхвърлиха независимостта с 55 срещу 45 процента. Проучването на Ipsos Mori показа, че според 50% Обединеното кралство няма да съществува до 10 години (спрямо 43% през 2014 г.). Само 29% са на мнение, че то ще съществува в сегашната си форма (45% през 2014 г.). В краткосрочен план съдбата на съюза също е несигурна – 42% казват, че Обединеното кралство ще съществува до пет години, а 44% мислят, че няма да съществува. \"Британците сега са много по-разделени в очакванията си за съдбата на съюза, отколкото бяха през 2014 г., когато бъдещето на съюза бе тема на интензивни дискусии с Шотландия само три месеца след референдума за независимост\", коментира Емили Грей, управляващ директор на Ipsos MORI - Шотландия. \"Резултатите ще бъдат тревожни за тези, които искат Шотландия да остане в съюза, докато водещите кампания за независима Шотландия ще се надяват, че това е продължителна тенденция\", допълва Грей. Анкетите са проведени сред 1001 души над 18 години между 25 и 28 октомври.", "date": "2019.11.08", "title": "До 10 години Обединеното кралство може да не съществува, смятат половината британци"}
{"url": "https://www.dnevnik.bg/sviat/2019/11/08/3988954_nai-bogatite_hora_na_sveta_veche_ne_sa_tolkova_bogati/", "text": "Най-богатите хора на света вече не са толкова богати, показва доклад на инвестиционната банка UBS и консултанската компания \"ПрайсуотърхаусКупърс\", цитиран от агенция \"Ройтерс\". Имуществото на  милиардерите  е намаляло с 388 млрд. долара миналата година и е стигнало 8.539 трилиона долара, като спадът е особено рязък в Китай и азиатско-тихоокеанския регион. Частните банки са усетили ефекта от  търговското напрежение между Китай и САЩ  и глобалната политическа несигурност. Миналата година клиентите не са били склонни да търгуват и да взимат дългове, а са предпочели да запазят  парите си в кеш. \"Богатството на милиардите е намаляло за пръв от 2008 г. заради геополитиката\", коментира директорът за най-богатите клиенти на UBS Джоузеф Стадлър. Въпреки това в Китай обаче са се появявали нови милиардери на всеки два дни.", "date": "2019.11.08", "title": "Най-богатите хора на света вече не са толкова богати"}
{"url": "https://www.dnevnik.bg/sport/2019/11/08/3988918_ot_51_do_06_kakvo_prestoi_pred_ludogorec_v_liga_evropa/", "text": "На 19 септември \"Лудогорец\" постигна една от най-големите си победи в Европа - и като резултат, и като престиж. По-малко от два месеца след  гръмкото 5:1 срещу ЦСКА (Москва)  обаче дойде  крахът при 0:6 срещу \"Еспаньол\" . За \"Лудогорец\" все пак има добра новина след слабия мач в Барселона. Най-тежката загуба в турнира засега донесе на българския шампион единствено имиджов удар. Положителното е, че отборът все още държи в своите ръце възможностите си за излизане от групата. Воденият от Станислав Генчев отбор остава втори с шест точки, като води с една пред \"Ференцварош\". Какво предстои В следващия кръг на 28 ноември \"Лудогорец\" гостува на ЦСКА, а унгарците приемат \"Еспаньол\". Руският отбор е последен само с точка, но има минимални шансове за второто място. Те минават през разгром срещу \"Лудогорец\". При всички случаи ЦСКА ще опита да отмие срама от мача в Разград.      \"Ференцварош\" ще търси първа победа като домакин. След  загубата с 0:3 от \"Лудогорец\"  и нулевото равенство с московчани на свой терен в следващия кръг унгарците ще разчитат на победа с надеждата да изпреварят българския отбор. Независимо от резултатите в следващия кръг \"Лудогорец\" ще излезе от групата, ако победи \"Ференцварош\" в Разград на 12 декември. Време за действия Вихреното начало на същинската част на Лига Европа донесе много увереност на \"Лудогорец\". В мачовете с ЦСКА и \"Ференцварош\" отборът не само спечели, но и впечатли с играта си, като припомни за добрите си дни. Двата мача с \"Еспаньол\" обаче върнаха на показ проблемите. Единият от тях са пропуските в защита. Две ранни грешки на Рафаел Форстър костваха много на \"Лудогорец\" в срещите с каталунците. Тази в Испания, съпътствана с червен картон за бразилския защитник, отвори вратата към разгромната загуба, а това със сигурност ще има последици за отбора. В следващия си мач \"Лудогорец\" ще е без Форстър и без Яцек Горалски, който също беше изгонен. В отбора ще трябва да се справят и с напрежението. \"Никой от нас не очакваше да се случи подобно нещо\",  каза Генчев . Той видя грешките в защита, но беше умерен при даването на оценки пред медиите. \"При първия гол не се подредихме добре при изпълнение на корнер. Червеният картон е плод на индивидуална грешка. Форстър постъпи правилно, като направи нарушение, но след това допуснахме много бързо втори гол и тотално се объркаха нещата. Искахме да сменим Горалски на почивката, тъй като той е агресивен играч и вече имаше един жълт картон, но след това си изкара втори, преди да можем да реагираме\". Вратарят Пламен Илиев заяви, че трудно може да даде обяснение защо мачът се е развил така. \"Всичко приключи след първия червен картон. Оставаме на второ място в групата и шансовете ни да се класираме са големи. Мисля, че почивката за националните отбори ще се отрази добре на всички в отбора\". Поводите за размисъл в отбора са много, но до мача в Москва има три седмици, в които \"Лудогорец\" има време да потърси решение и да вземе мерки.", "date": "2019.11.08", "title": "От 5:1 до 0:6: какво предстои пред \"Лудогорец\" в Лига Европа"}
{"url": "https://www.dnevnik.bg/biznes/2019/11/08/3988909_chovekut_s_36_hil_lv_durjavna_zaplata_sam_se_naznachil/", "text": "В явен конфликт на интереси директорът на Българската банка за развитие (ББР) Стоян Мавродиев се е избрал да управлява дъщерни дружества и е увеличил възнаграждението си. Засега не е известно дали Комисията за противодействие на корупцията и за отнемане на незаконно придобитото имущество (КПКОНПИ) смята да се самосезира по случая, както направи наскоро спрямо изпълнителния директор на БЕХ Петьо Иванов (повече за това вижте  тук ). Това съобщава  \"Капитал\",  като посочва, че от антикорупционната комисия не са отговорили на въпросите по случая. Изданието припомня, че през лятото при декларирането на имущество на публичните личности се разбра, че най-високоплатеният кадър във всички държавни институции и фирми е Стоян Мавродиев, който получава заплата по 36 хил. лв. месечно, което е повече от заплатите на президента, премиера и управителя на БНБ, взети заедно. През лятото антикорупционната комисия откри, че шефът на БЕХ е в конфликт на интереси, защото е участвал в заседание на борда на БЕХ и е гласувал самият той да бъде назначен в борда на дъщерното му \"Булгаргаз\". После сам е подписал със себе си в двете си функции договор, с който се назначава. А в средата на 2019 г. отново на заседание на борда на БЕХ е гласувал за приемане на отчетите на \"Булгаргаз\". Аналогична ситуация в ББР описва \"Капитал\". На едно от първите заседания на новия управителен съвет на банката са гласувани промени в двете дъщерни дружества на ББР. С едното от тях за председател на съвета на директорите на \"Национален гаранционен фонд\" е избран Стоян Мавродиев. Година по-късно е учреден \"Фонд за капиталови инвестиции\", в което акционери стават ББР и \"Национален гаранционен фонд\". На учредителното събрание присъстват и то се ръководи от Стоян Мавродиев, Румен Митров, Николай Димитров. Те участват в решението за избиране на съвет на директорите на \"Фонд за капиталови инвестиции\" в състав Стоян Мавродиев, Румен Митров, Николай Димитров. Впоследствие на същия ден новосъздаденият съвет на директорите избира Стоян Мавродиев за изпълнителен директор. Отново в същия ден на заседание на управителния съвет на ББР същите три лица одобряват избора на Стоян Мавродиев за изпълнителен директор. Така излиза, че ако в случая с Петьо Иванов е имало конфликт на интереси, в ББР той се е мултиплицирал в регулярна практика, тъй като подобни решения е имало и няколко пъти след това, посочва \"Капитал\". От декларацията на Мавродиев не се разбира каква част от декларираната заплата идва от поста му начело на банката и каква от управлението на другите структури.", "date": "2019.11.08", "title": "Как Мавродиев сам се назначава за шеф и си вдига заплатата"}
{"url": "https://www.dnevnik.bg/detski_dnevnik/2019/11/08/3987897_s_decata_v_pochivnite_dni_9_i_10_noemvri/", "text": "                         За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - От 17 часа в \"Орехеро\" на ул. \"Кракра\" 5 \"Биоигри\" кани деца от 6 до 12 години на ателието \"Дрехите от бъдещето\". Учените работят върху модели на дрехи, които се променят спрямо средата и настроението на носещия ги. Как ли ще изглеждат дрехите от бъдещето? Дали не са вдъхновени от шарките на някое животно? Децата предстои да разберат от интерактивния разказ на специалиста по текстил Мария Ушерова. - Декупаж върху стиропорова фигурка ще се прави от 11 часа в  Kornel4Kids  ул. \"Любен Каравелов\" 22. Ще бъдат използвани различни цветове и принтове тишу хартия, за да бъдат фигурките цветни. - Малки и големи са добре дошли в \"Гранд хотел София\" на ул. \"Гурко\" 1, ет. 2 от 11 часа на  Работилница за гривни . Тя се провежда в рамките на  Базар на изкуствата - Fashion & Beauty Edition . - Семчици и макарони ще накичим в барбарони! И за всеки цвят любим Имаме си пластилин! И за малчовци прекрасен, тъй като си е до-ма-шен! От 11 часа в от  Artmade Kids  деца от 3 до 12 години ще могат да сътворят и разкажат своя приказка, вдъхновена от историята с Барбароните, и в същото време плод на неговото въображение. Подробности можете да прочетете  тук . Неделя  - От 17 часа в \"Техномеджикленд\" на бул. \"Цариградско шосе\" 111Б каним деца от 6 до 12 години на ателието \"Дрехите от бъдещето\". Учените работят върху модели на дрехи, които се променят спрямо средата и настроението на носещия ги. Как ли ще изглеждат дрехите от бъдещето? Дали не са вдъхновени от шарките на някое животно? Децата предстои да разберат от интерактивния разказ на специалиста по текстил Мария Ушерова.  - Магично шоу с вход свободен ще има в 16 часа в Мега Мол. На него четирима от най-изявените български илюзионисти - Боби Шоу, Шехерезада, Чарли и Суни Меджик, ще покажат номера.  - На едно незабравимо пътешествие из чудния свят на приказките са поканени децата от 11 часа в Сердика център. Входът е свободен и ще се гледа театралната постановка на  Куклен Театър \"Мале-мале\" / Puppet Theatre \"Malle-malle  \"Патиланско царство\".       - \"Вълшебствата на Люли - Семейна възпитателница за родители и деца\" и \"Веселата къща\" слагат началото на годишен календар на българските празници практикуване на добродетели. Малки и големи са поканени от 17.30 часа на Празник на смелостта и светлината, на който ще се пее, ще се играе в кръг и ще се гледа театър. Подробности -  тук .  - \"Причудливи създания\"- арт ателие за работа с вълна предизвиква детското любопитство и възможности за творчески решения, развива детската концентрация, фината моторика и естетическия усет. По време на ателието децата имат възможност за свободно и автентично изразяване. Всички необходими материали за ателието са осигурени. Всеки участник си тръгва със своето произведение. Вижте подробности  тук .", "date": "2019.11.08", "title": "С децата в почивните дни (9 и 10 ноември)"}
{"url": "https://www.dnevnik.bg/politika/2019/11/08/3988981_pomirenieto_e_kljuchovo_za_evrointegraciiata_na/", "text": "Помирението, регионалното сътрудничество и поддържането на добросъседски отношения са ключови фактори за европейската интеграция на Западните Балкани, заяви премиерът Бойко Борисов пред участниците в лидерската среща \"Стратегически диалог за Западните Балкани\" в Женева. Според него езикът на омразата и ксенофобията трябва да останат в миналото, за да се постигне стабилност и имиджът на региона да се подобри. Това може да стане въз основа на споделените ценности като толерантност, приобщаващите действия и взаимното доверие, е мнението на Борисов, цитиран от правителствената информационна служба. Пред участниците във форума българският премиер акцентира върху значението на регионалното сътрудничество и посочи като един от успешните примери в тази посока срещите по Берлинския процес, които догодина ще бъдат съпредседателствани от България и Северна Македония. \"България доказа, че е държава членка, която може успешно да поеме отговорност за развитието на европейския проект. Това ни дава и увереност, че със съвместни усилия ще се справим успешно и с председателството на Берлинския процес, което за нас е следващо предизвикателство\", каза той. Борисов призова Северна Македония и Албания да не се отказват от усилията си по пътя към членството в ЕС. Според Борисов младите хора могат да се превърнат във фактор за просперитет на Западните Балкани, при условие че им бъдат осигурени добро образование, работни места, чиста околна среда и отворени общества. Той предупреди, че в противен случай разочарованието на младите може да доведе не само до увеличаване на \"изтичането на мозъци\", но и до по-опасното поддаване на екстремистки и радикални влияния.", "date": "2019.11.08", "title": "Помирението е ключово за евроинтеграцията на Западните Балкани, смята Борисов"}
{"url": "https://www.dnevnik.bg/politika/2019/11/08/3988955_ivan_geshev_ne_se_otkazva_ne_e_narushenie_na_zakona_da/", "text": "Избраният за нов главен прокурор Иван Гешев,  указ за чието назначаване президентът Румен Радев отказа да подпише снощи , не пожела да отговори на всички журналистически въпроси с мотива, че бърза за служба, тъй като \"днес е хубав празник - Св. Архангел Михаил\". Днес той бе на среща с Венецианската комисия в Народното събрание заедно със сегашния титуляр на поста Сотир Цацаров. След срещата, помолен за коментар, той все пак се спря пред камерите, за да благодари и на Висшия съдебен съвет (ВСС), и на държавния глава. \"Как да коментирам? Президентът е в правото си. Президентът изпълни конституцията. Благодаря му, че изпълни конституционните си задължения в обозрим срок. Благодаря и на колегите от професионалната общност - прокурори, следователи, които застанаха зад мен, и мисля, че това е ясно за всички. Защото това е един професионален избор, а не политически избор. Благодаря и на ВСС, който на предишното изслушване в голямата си част застана зад мен. Благодаря на тези, които гласуваха против мен. Благодаря и за това, защото процедурата бе максимално открита, прозрачна и публична; по начин, по който не е прозрачна в нито една европейска страна. В нито една европейска страна няма процедура, която да се излъчва на живо по националната телевизия в продължение на 10 часа, или поне на мен не ми е известно. Ако има, ще ми кажете. Благодаря ви\". След това се опита да избегне камерите и въпросите, а охраната му му помагаше. Попитан дали ще участва, ако има нова процедура, и какво ще стане, ако има и друг кандидат, Гешев обяви: \"Вижте, вие ми задавате теоретични въпроси. Аз не се притеснявам дали са един, два, три или 15 кандидата. Мисля, че сте го отчели на десетчасовото изслушване. Така че решението колко кандидата са се взима от прокурорската колегия. Прокурорската колегия се е обединила върху една кандидатура. Има такава законова възможност, не е нарушение на закона, така че аз не виждам проблем. Аз бях сам и като кандидат за шеф на Специализираната прокуратура. Проблем ли беше? Може ли?\". После пак се опита да тръгне. На повторен въпрос: \"Ще участвате ли в следваща процедура?\", той каза: \"Като дойде моментът, ще отговоря\". После допълни: \"Да не се бутаме, да излезна, ако може\", и си тръгна. Сред  мотивите на президента Румен Радев да върне предложението за назначаването на Иван Гешев за главен прокурор , че изборът е от висока обществена значимост, че бъдещият главен прокурор трябва да се ползва от високо обществено доверие и че трябва да има истинско състезание между кандидати, а не да е една-единствена кандидатура.", "date": "2019.11.08", "title": "Иван Гешев не се отказва: Не е нарушение на закона да съм единствен кандидат за главен прокурор"}
{"url": "https://www.dnevnik.bg/politika/2019/11/08/3988996_gerb_predloji_elen_gerdjikov_otnovo_da_oglavi/", "text": "Новоизбраните общински съветници на ГЕРБ в София са гласували досегашният председател на Столичния общински съвет (СОС) Елен Герджиков да поеме отново този пост. Това обяви Малина Едрева, която оглавява политическата група на коалицията ГЕРБ-СДС в общината. Новият председател трябва да бъде избран с тайно гласуване на първото заседание на СОС, което е насрочено за 12 ноември. Групата на ГЕРБ вече се е срещала първо с представители на \"Демократична България\", след това с ВМРО. Едрева обяви, че \"срещите с БСП продължават, както и с представителя на \"Спаси София\" в съвета – Борис Бонев\". С 27 съветници ГЕРБ си осигурява мнозинство от 33 души в 61-местния общински парламент с избраниците от партиите, които подкрепят и правителството - ВМРО с 4 съветници и \"Атака\" - с 2. Въпреки това Едрева обяви, че са набелязани ресорите, в които най-многобройната коалиция в съвета ще търси подкрепа от другите политически групи в СОС. Тя профилира бъдещата работа с \"Демократична България\" в сферата на дигитализацията и повишаването на прозрачността в работата на общината и на съвета. \"Превръщането на Витоша в най-големия парк на София, както и проблемите с чистотата на въздуха и транспорта\" също е решено да бъдат обща тема на ГЕРБ с демократите. С ВМРО партньорството на ГЕРБ ще е най-вече в областта на сигурността и на транспорта. С общинския съветник на \"Спаси София\" Едрева посочи като общи теми – транспортната инфраструктура и обслужване. Подготвя се приемането на нов правилник за работата на СОС, обяви Елен Герджиков. Той подчерта, че вече е внедрена система, чрез която всички решения на СОС заедно с поименното гласуване на съветниците да се качват в сайта на общината. В изготвянето на новия правилник на СОС ще участват представители на всички политически групи, обясни Николай Стойнев, общински съветник от ГЕРБ. Целта е да се създадат нови ресорни комисии към съвета, които да съвпадат с приоритетите, поставени от Фандъкова през новия мандат, уточни Стойнев. До приемането на новия правилник, което няма да е по-рано от януари 2020 г., съветът ще работи по сегашния правилник, а комисиите ще са със сегашните си тематични ресори.", "date": "2019.11.08", "title": "ГЕРБ предложи Елен Герджиков отново да оглави общинския съвет в София"}
{"url": "https://www.dnevnik.bg/biznes/2019/11/08/3988976_goranov_shte_poiska_izvunredna_finansova_reviziia_na/", "text": "Министърът на финансите Владислав Горанов ще поиска извънредна финансова ревизия на ВиК - Шумен. Това обяви той по време на парламентарния контрол, след като получи въпрос за политиката на ведомството по финансиране на ВиК дружества с мажоритарно държавно участие в капитала. Депутатът от БСП Иван Иванов зададе въпроса във връзка с проблемите с водоснабдяването в Шумен и околността. Наскоро градът остана без вода за повече от 24 часа заради авария. Освен това там е и най-скъпата вода в страната.  Горанов първо обясни, че няма никакви правомощия и отговорности, свързани със сектора, но след уточняващ въпрос посочи, че заради това, че отговаря за финансовия контрол върху държавните компании, ще поиска тази проверка. Посочи, че проверката не пречи депутатът да сезира и други институции по своя преценка. Дружеството е в тежко финансово състояние и има неплатени дългове към електроразпределителното дружество. Финансовият министър използва повода да развие своя теза за управлението на ВиК сектора, като подчерта, че не ангажира с разсъжденията си ресорното Министерство на регионалното развитие и благоустройството. Посочи, че различните дружества имат свои специфики - даде пример с дружеството в Бургас, което разполага с компактна и лесна за управление инфраструктура и голямо потребление, при което може да прави икономии от мащаба. Във ВиК като тези в Шумен и Добрич очевидно това не било възможно, особено при спазване на изискването за социална поносимост на цената на водата. Финансовият министър смята за добра идея да се създаде холдингова структура за балансирано преразпределение на ефектите - положителни и отрицателни, в целия сектор. Освен това според него може да се помисли за специфичен компонент в цената на водата, с който да се формира фонд за инвестиции. Акумулираните във фонда пари може да се използват в полза на отделните дружества, когато изпаднат в тежко положение.", "date": "2019.11.08", "title": "Горанов ще поиска извънредна финансова ревизия на ВиК - Шумен"}
{"url": "https://www.dnevnik.bg/sviat/2019/11/08/3988956_surbiia_niama_da_kupuva_s-400_no_sasht_preduprejdavat/", "text": "Томас Заржецки, който ръководи група на Държавния департамент на САЩ за санкции срещу руския сектор за сигурност и партниращите си с него по света, пристига днес в Белград малко след като Сърбия обяви, че ще купи руски зенитни системи \"Панцир-С\". \"Ройтерс\" и \"Вечерне новости\" пишат, че най-вероятно той ще предупреди властите за налагане на американски санкции, ако страната продължава да се въоръжава с руски системи, докато в същото време е член на програмата на НАТО \"Партньорство за мир\". Визитата на Заржецки не е обявена от посолството в Белград, а Държавният департамент засега не я коментира, посочва \"Ройтерс\". Заржецки е пратеник на Бюрото за международна сигурност и неразпространение на оръжия за масово унищожение и ще обсъжда спазването на санкциите, допълва агенцията. Той ръководи Task Force 231, която разработва и прилага санкции и политически инициативи срещу онези, които са определени в Закона за противодействие на противниците на Америка чрез санкции (CAATSA) от 2017 г. Това засяга и онези, които участват в значителни поръчки и програми с руската отбрана и разузнаване. Матю Палмър, високопоставен американски дипломат, който тези дни обиколи Балканите, каза в Скопие, че \"възможността Сърбия да търси конкретни руски отбранителни системи може да доведе до риск от налагане на санкции\". Външният министър Ивица Дачич се срещна с Палмър и заяви, че няма основание за подобни санкции, защото \"ние не сме глупави и знаем кое е позволено\". CAATSA определя наказателен механизъм срещу физически лица, компании или държави, които преднамерено участват в значителни сделки и обвързване с руския сектор за сигурност. Санкциите се простират от недопускане на американска територия чрез отказ за издаване на виза до забрана за издаване на експортни лицензи. Сърбия си сътрудничи с няколко руски компании или купува тяхно оборудване, независимо че те са под американски санкции. Сред тях например са КПБ (Конструкторское бюро приборостроения), в което е проектиран комплексът \"Панцир\", както и производителят на бойни самолети МиГ и монополистът в оръжейния износ \"Рособоронекспорт\". В \"черния списък\" е \"Вертолеты России\", в чиито структури е институтът в Казан, където се произвеждат хеликоптерите Ми-17 и Ми-35, които Сърбия притежава или е поръчала. Загрижеността на САЩ се засили през октомври, когато за военно учение в Сърбия пристигнаха системи С-400 и \"Панцир\". Късно в четвъртък президентът Александър Вучич призова сърбите да не се боят от широкообхватни санкции като тези по време на войните при разпадането на бивша Югославия през 90-те години. \"Когато САЩ решават за подобни санкции, те ги налагат на фирми или конкретни хора, а не на цели държави и народи\", цитира думите му \"Ройтерс\". На 6 ноември Вучич каза, че страната му няма да купува системи С-400, защото има други приоритети и няма толкова пари. В същото време в интервю за националната телевизия РТС той допълни, че в момента не разполага с половин милион евро, но е готов да приеме ракетите като подарък от Москва.", "date": "2019.11.08", "title": "Сърбия няма да купува С-400, но САЩ предупреждават Белград за санкции"}
{"url": "https://www.dnevnik.bg/evropa/2019/11/08/3989014_goranov_i_oshte_8_ministri_ot_es_prizovavat_brjuksel/", "text": "Девет европейски министри на финансите, сред които и българският Владислав Горанов, настояват в съвместно писмо Европейската комисия да призове бъдещия си председател Урсула фон дер Лайен да постави началото на дебати за облагане на авиацията със \"зелени\" такси. Това съобщават в електронното си издание френският в. \"Трибюн\" и белгийското издание на сп. \"Пари мач\", цитирани от БТА. Наред с обществените и икономическите си предимства авиацията е източник на около 2.5% от световните емисии на въглероден диоксид, както и на вредните въздействия на шума и атмосферното замърсяване, подчертават тези девет страни (Белгия, България, Германия, Франция, Холандия, Люксембург, Швеция, Дания и Италия) в съвместна декларация. Тъй като въздушният транспорт е освободен от акцизи, никакви такси не се налагат върху международните полети и няма координирана такса за билетите, допълват министрите в писмото, изготвено по инициатива на Хага. Деветте страни призовават следващия екип на еврокомисията да започне дебат, но отчитайки конкурентоспособността и специфичната ситуация на всяка страна членка. Те настояват Брюксел да представи предложение за директива, без да уточняват формата на евентуалното облагане (върху самолетните билети, керосина или други). Холандия е начело в облагането на авиационния сектор. Дори и без споразумение на европейско равнище Хага възнамерява от 2021 година да въведе такса от 7 евро върху самолетните билети независимо от дестинацията. Въздушни такси съществуват също така във Великобритания,  Германия , Италия, Швеция и Норвегия.", "date": "2019.11.08", "title": "Горанов и още 8 министри от ЕС призовават Брюксел за зелени данъци за авиацията"}
{"url": "https://www.dnevnik.bg/evropa/2019/11/08/3989026_frenskiiat_kandidat_za_komisar_e_vzel_radikalni_merki/", "text": "Новият кандидат на Франция за еврокомисар  Тиери Бретон  предприе радикална стъпка преди изслушването си в Европейския парламент. Това съобщи говорител на новоизбрания председател на Европейската комисия Урсула фон дер Лайен, цитиран от БТА. Бретон е продал всичките си дялове в дружества и е напуснал управлението на всички организации, с които досега е бил свързан. Той е предприел този ход, за да няма никакви съмнения сред евродепутатите, които предстои да го изслушват, поясни говорителят. По неговите думи професионалното минало на Бретон ще бъде само от полза, ако бъде утвърден за еврокомисар. Говорителят уточни в отговор на въпрос, че Лондон все още не е изпратил предложение за британски комисар. Фон дер Лайен очаква Великобритания да изпълни задълженията си възможно най-бързо, добави говорителят.  Досега европарламентът отхвърли няколко кандидати за комисари - от  Румъния ,  Унгария  и Франция. Това доведе до забавяне на встъпването в длъжност на новата Европейска комисия. То беше планирано за 1 ноември, но  беше отложено с месец . Гласуването на пълния състав на еврокомисията в Европейския парламент е насрочено за 27 ноември. Преди това новите кандидати за еврокомисари трябва да преминат успешно през всички необходими етапи за утвърждаване - проверка за конфликт на интереси в правната комисия на европарламента, писмени отговори по портфолиото им и устен \"изпит\" пред ресорните комисии в ЕП, който ще се състои на 14 ноември. Първият френски кандидат Силви  Гулар отпадна  след две изслушвания пред евродепутатите. Мащабното френско портфолио ще включва вътрешен пазар, отбрана, космос и дигитални въпроси. Бретон има опит на високо ниво в политиката – бил е министър на икономиката, финансите и промишлеността от 2005 до 2007 г. - и дълга кариера в частния сектор. Той беше главен изпълнителен директор на технологичната компания \"Атос\" от 2009 г.", "date": "2019.11.08", "title": "Френският кандидат за комисар е взел \"радикални мерки\" преди \"изпита\" в европарламента"}
{"url": "https://www.dnevnik.bg/bulgaria/2019/11/08/3989043_cacarov_othvurli_vuzmojnostta_za_nov_kandidat_za/", "text": "Главният прокурор Сотир Цацаров смята, че е невъзможно да бъде предложена нова кандидатура за негов наследник, преди Висшият съдебен съвет (ВСС) да прегласува тази на Иван Гешев. Гешев бе избран за главен прокурор преди две седмици с гласовете на 20 от 25-имата членове на ВСС, но снощи  президентът Румен Радев отказа да подпише указа за назначаването  му и върна процедурата отново в съдебния съвет. Пред журналисти в Народното събрание днес Сотир Цацаров заяви, че има две възможности - изборът на Гешев да бъде препотвърден отново с поне 17 гласа \"за\" или ако не събере подкрепа, да започне нова процедура по номинация на кандидати. Според Цацаров, ако ВСС потвърди избора на Гешев, президентът трябва да подпише указа за назначаването му за главен прокурор. \"Въпросът не е в това дали г-н Гешев е незаменим или не. Въпросът е дали се спазва Конституцията. Има решение на Конституционния съд, което казва, че президентът действа в условията на обвързана компетентност\", каза още Цацаров. След хода на Румен Радев въпросът е как ще действа ВСС. Кадровият орган на съдебната власт би трябвало да обсъди върнатия указ и да реши как да действа. В Закона за съдебната власт не е ясно регламентирано на какъв етап трябва да се върне процедурата във ВСС, нито в какви срокове. Смятаният за най-вероятен вариант за действие сега е ВСС просто да прегласува кандидатурата на Гешев и тогава държавният глава ще трябва да издаде указ за назначаването му. Друга възможност е съветът да се съобрази мотивите на президента и да открие нова процедура по номиниране на кандидати, но заявките на членовете му засега не са в тази посока. Съществува и вариант, при който след прегласуване на избора на Гешев президентът да поиска от Конституционния съд тълкуване на процедурата. Към момента самият Румен Радев  отказа да коментира този вариант  с призива да \"не спекулираме\" и с обяснението, че на този етап не иска да влияе с обсъждане на прогнозни действия.", "date": "2019.11.08", "title": "Цацаров отхвърли възможността за нов кандидат за главен прокурор преди прегласуването за Гешев"}
{"url": "https://www.dnevnik.bg/politika/2019/11/08/3989048_oshte_edin_deputat_izbra_da_e_obshtinski_suvetnik/", "text": "След като миналата седмица  лидерът на \"Атака\" Волен Сидеров напусна парламента, за да стане общински съветник в София , днес Анелия Клисарова от БСП реши да се откаже от депутатското си място, за да бъде общински съветник във Варна. Оставката й бе приета от народните представители, които освободиха още няколко свои колеги, избрани за кметове на общини. Според социалисти е възможно ръководството на БСП, което през лятото свали политическото си доверие от председателя на варненската партийна организация Борислав Гуцанов, да лансира Клисарова за местен лидер. Тя бе посочена за кандидат за кмет на Варна от \"Позитано\" 20, след като подкрепящата Гуцанов местна структура предложи социалистите да подкрепят лидера на \"Възраждане\" Костадин Костадинов. Освен това стана водач на листата с кандидати за общински съветници, от която Гуцанов изпадна. На първия тур на изборите Клисарова остана трета, но според ръководството на БСП тя увеличава изборния си резултат спрямо вота през 2015 г., а социалистите ще имат повече съветници във Варна - осем вместо петима. Заради този резултат пък Гуцанов заяви, че ще иска оставката на Корнелия Нинова като лидер на БСП. Тя отвърна, че  той има чувство за хумор . Днес парламентът освободи още петима депутати, които са избрани за кметове. Това са Пенчо Милков, Станислав Владимиров, Денчо Бояджиев и Йордан Младенов от БСП, които ще бъдат кметове съответно на Русе, Перник, Разград и Пещера, както и Христо Грудев от ГЕРБ, който бе избран за кмет на Асеновград.", "date": "2019.11.08", "title": "Още един депутат избра да е общински съветник"}
{"url": "https://www.dnevnik.bg/bulgaria/2019/11/08/3989056_noviiat_poslanik_na_sasht_se_predstavi_na_bulgarski/", "text": "На страницата си във \"Фейсбук\" посолството на САЩ в България публикува кратко видео, озаглавено \"Запознайте се с посланика на САЩ в България Херо Мустафа\". В него Мустафа говори на български език, който казва, че учи от три седмици, представя семейството си и изразява надежда, че ще спомогне за засилване на сътрудничеството между България и САЩ.", "date": "2019.11.08", "title": "Новият посланик на САЩ се представи на български език в кратко видео"}
{"url": "https://www.dnevnik.bg/sport/2019/11/08/3989051_sagata_s_emblemata_na_cska_zavurshi_kreditorite/", "text": "Казусът с придобиването на активите на фалиралото \"ПФК ЦСКА\" АД завърши с определението на Софийския градски съд (СГС), който разреши на синдика да разпредели пълната сума от близо 7.85 млн. лева. Последната стъпка остава синдикът Дора Милева да се разпореди с парите в полза на кредиторите на дружеството. Определението не подлежи на обжалване, посочва съдът. \"От наша страна казусът е приключил. Ние вече придобихме емблемата и останалите активи. Сега трябва синдикът да започне разпределението на парите\", каза пред \"Дневник\" Станислав Трендафилов, който защитава интересите на ръководения от Гриша Ганчев \"ЦСКА-София\". Милева не беше открита за коментар по темата. Дългият път Търгът за активите на фалиралото дружество беше съпътстван от огромно напрежение, като  се проведе от втория опит в Кърджали . С предложение от близо 8 млн. лева - около пет пъти над обявената цена на активите, победител излезе \"Ред енимълс\" ЕООД, свързано с \"ЦСКА-София\". Ключовите активи в списъка бяха три емблеми на ЦСКА и няколко имота в Панчарево и край морето. Един от имотите - този в Бяла, няма да бъде получен от победителя в търга, въпреки че е влязъл в оценката. Причината е, че той е бил включен неправомерно, обясниха червените. \"За нас емблемата е много по-важна от този имот. Ръководството направи жест в името на ЦСКА, като се отказа от правото си да обжалва, въпреки че това е явна неправда, тъй като няма как да придобием имота\", заяви Трендафилов. Следващите стъпки Адвокатът каза, че до момента не е получил нареждане от ръководството да предприеме действия спрямо втородивизионния \"ЦСКА 1948\" заради евентуални нарушения покрай използването на емблемата. Наскоро изпълнителният директор на \"ЦСКА 1948\"  Добрин Гьонов каза пред \"Дневник\" , че емблемата, която клубът използва, е различна и няма конфликт. В течение на казуса за активите част от кредиторите на \"ПФК ЦСКА\" АД - основно бивши футболисти, треньори и служители на клуба, обявиха публично, че се отказват от парите, които имат да получават. \"Това е отделен въпрос и не е към клуба. Синдикът най-напред трябва да разпредели парите към кредиторите и след това, ако някой реши, може да направи дарение. Няма как синдикът да ги насочва към други сметки\", каза Трендафилов.", "date": "2019.11.08", "title": "Сагата с емблемата на ЦСКА завърши, кредиторите очакват парите си"}
{"url": "https://www.dnevnik.bg/kultura/2019/11/02/3977290_otkus_ot_sofiiski_magyosnici_3_veshticite_ot_vitosha/", "text": "                         \"Софийски магьосници 3: Вещиците от Витоша\"от Мартин Колев – поредицата, която върна интереса към книгите у младите \"Този роман ще ви изненадва постоянно освен ако не сте ясновидец.\" в. \"Магьосническо дело\" \"Всичко, което искам от една книга ‒ да участвам в нея.\" Морков Тенев /музикант, инфлуенсър/ \"Ей, съсипáха я тая поредица!\" Трайо Вентролога Жестока есен с падащи листа, с банално падащи листа, с банален дъжд, със пътища, отдавна извървяни, жестока есен, ти защо се връщаш Иван Пейчев ПРОЛОГ Тази вечер Емил Чанев закъсня. Когато грабна кожената си чанта и напусна кабинета, всички вече си бяха тръгнали. Или поне тъй си мислеше – отвън завари Евлогия, своята секретарка. Старицата с обло лице и коса на кок стоеше приведена пред един грохнал сив компютър. Чанев се плесна по челото. – Евлогия, не знаех, че си още тук! Не трябваше да ме чакаш. Секретарката отмести поглед от монитора. – Не се коси, Емиле, не те чакам. Имам малко довършителни дейности. – Прекалено много работиш. Хайде, да тръгваме вече! – Намери се кой да го каже – отбеляза тя. – Ти тръгвай – трябват ми още десетина минути. – Искаш ли да те изчакам? Да те изпратя до спирката? – Няма нужда, Емиле – мъжът ми ще дойде с колата. – А, добре тогава! Чанев ѝ махна с ръка и пое към изхода. Всяка вечер прекосяваше дългия коридор бавно, проверявайки наум дали не е пропуснал нещо. Евлогия се провикна след него: – А твоите планове какви са? – Ами, планове – ще хапна нещо и после ще поработя от вкъщи. – Не бива така, Емиле – излез да поразпуснеш малко! Възползвай се от последните топли вечери. Чанев въздъхна и потупа тежката си чанта. – Няма как, чакат ме сума ти документи за преглеждане. – В такъв случай гледай поне да се нахраниш – сгълча го секретарката. – Вие, младите, само разни буламачи ядете! Чанев сви рамене. – Дюнер от Попа брои ли се за буламач? Тя го удостои с поглед, който за кратко го върна в прогимназията. Сетне се приведе обратно над екселската таблица и зачатка по клавишите. Чанев се възхити на сериозното ѝ лице, осеяно с тънки като паяжина бръчици. Безспорно беше случил на секретарка – Евлогия собственоръчно вършеше повече работа от целия екип на отдел \"Бюрокрация\" . \"Трябва да разбера кои са ѝ любимите цветя – помисли си той. – Ще ѝ поръчам огромен букет за бюрото.\" А на глас каза: – Голямото събитие наближава, а? Евлогия се обърна към календара, окачен зад бюрото ѝ. 22 септември беше ограден с червено. – Да, докато се усетим, и останаха само две седмици. – Дано всичко да е наред – смотолеви Чанев. Евлогия се усмихна. – Изобщо не се съмнявам, Емиле. Ще бъде голям успех – първият от дълга поредица успехи в кариерата ти! Чанев също се усмихна. Евлогия беше от ония служителки, които си вършеха съвестно работата десетилетия наред, докато край тях фучаха демони и падаха правителства. Колегите я наричаха Цербера, но само тихомълком и отдалеч. Един букет не стигаше за тая жена – трябваше да ѝ измисли нещо по-специално. Той пак махна и продължи към изхода. – Не стой до късно. Хубава вечер! – Хубавааа – отвърна разсеяно Евлогия. Стъпките на шефа ѝ постепенно заглъхнаха. Само хлабавата клавиатура продължи да оглася коридора. Една луминесцентна лампа примигна и спря за секунда, преди отново да светне. Евлогия се огледа. Всички вече си бяха тръгнали. Вдигна слушалката на стационарния телефон и набра някакъв номер. Щом заговори, гласът ѝ прозвуча различно: – Тъкмо излезе, няма и пет минути. Сам е, със сигурност Сега пък какво?! – Тя се надигна от стола и веждите ѝ се извиха като гръмотевици. – Как тъй проблем в Стара Загора, нали всичко беше готово? Да не се опитвате да ме побъркате вече?! – Човекът от другата страна се впусна мекушаво в извинения, които Евлогия прекъсна. – Добре, добре, аз ще се погрижа – само гледайте да го хванете! Тя дръпна слушалката от ухото си, сетне я доближи и тихо добави: – Гласът говори с моето дихание Затвори телефона. Върна се на стола си и си пое дълбоко дъх. Над нея лампата примигна отново, след което угасна напълно.", "date": "2019.11.08", "title": "Откъс от \"Софийски магьосници 3: Вещиците от Витоша\" на Мартин Колев"}
{"url": "https://www.dnevnik.bg/evropa/2019/11/08/3989081_ot_2022_novite_koli_v_es_triabva_da_imat_umni_sistemi/", "text": "От средата на 2022 г. всички нови автомобили, пуснати на пазара на ЕС, ще трябва да бъдат оборудвани с модерни системи за безопасност. След постигнатото през март споразумение с Европейския парламент Светът на ЕС, представляващ държавите членки, днес прие регламент за общата безопасност на моторните превозни средства и защитата на пътниците и уязвимите участници в движението по пътищата. Неговата цел е значителното намаляване на броя на жертвите по пътищата. За първи път в регламента се уреждат конкретни наболели въпроси, свързани с уязвимите участници в движението като пешеходците и велосипедистите, се посочва в съобщение на Съвета. Според новите правила   (включително камиони, автобуси, микробуси и високопроходими превозни средства) ще трябва да бъдат оборудвани със следните елементи за безопасност: - интелигентно регулиране на скоростта - улесняване монтирането на блокиращо устройство при употреба на алкохол - предупредителни системи за сънливостта и вниманието на водача - усъвършенствани предупредителни системи за отклонението на вниманието на водача - аварийни стопсигнали - детектор при заден ход - записващи устройства за инциденти - прецизна система за следене на налягането в гумите. За   ще се изискват допълнителни усъвършенствани мерки за безопасност. Те включват: - усъвършенствани системи за аварийно спиране - аварийни системи за поддържане на лентата - разширени зони за защита на главата от удар, които могат да смекчат нараняванията при сблъсък с уязвими участници в движението като пешеходци и велосипедисти. Освен общите изисквания и съществуващите системи (като системата за предупреждение при напускане на лентата за движение и усъвършенстваните системи за аварийно спиране)   ще трябва да бъдат проектирани и произвеждани така, че значително да намалеят зоните без видимост около превозното средство. Те ще трябва да бъдат оборудвани и с модерни системи за засичане на пешеходци и велосипедисти в непосредствена близост до превозното средство. Освен това регламентът дава възможност на еврокомисията да въведе специфични правила за безопасността на превозните средства, задвижвани с водород, и на автоматичните превозни средства. В по-общ план той предвижда възможност за Комисията да актуализира новите спецификации, за да се вземе предвид бъдещото развитие на технологиите. Регламентът ще започне да се прилага 30 месеца след влизането му в сила. За ограничен брой елементи е предвидена по-късна дата на прилагане, за да могат автомобилостроителите да адаптират производството си към новите изисквания.", "date": "2019.11.08", "title": "От 2022 новите коли в ЕС трябва да имат \"умни\" системи за регулиране на скоростта"}
{"url": "https://www.dnevnik.bg/sport/2019/11/08/3988946_grigor_dimitrov_za_planovete_za_akademiia_v_sofiia_vse/", "text": "Плановете на Григор Димитров за създаване на академия в София в момента нямат напредък. Това обяви пред \"Дневник\" най-добрият български тенисист. \"Все още нямаме терен, така че нищо не се случва. Знаете, че имам желание за академия\", каза Димитров след пресконференцията в София. От няколко години бившият №3 в света има идея да създаде своя школа. Тема, която дори  обсъди с президента Румен Радев . През  юли министър-председателят Бойко Борисов  каза, че се е срещал с Димитров и му е обещал да поговорят. \"Някъде писаха, че съм му обещал да строи някаква висока сграда в комплекса на Малееви. Господ ми е свидетел, момчето каза, че някъде извън София ще иска да си направи спортна академия, която да си развива. Обещах му, когато си проучи нещата, да дойде и да говорим\", каза тогава Борисов пред \"Дарик\". В петък Димитров имаше открит урок с деца в Хасково. Българският тенисист се прибра в България след последния си турнир за сезона. Той обяви, че  ще участва в \"АТП къп\"  през януари 2020 г., като ще бъде играещ капитан на България.", "date": "2019.11.08", "title": "Григор Димитров за плановете за академия в София: Все още нямам терен"}
{"url": "https://www.dnevnik.bg/sviat/2019/11/08/3989146_maikul_blumburg_obmislia_da_vleze_v_predizbornata/", "text": "Милиардерът и бивш кмет на Ню Йорк Майкъл Блумбърг отново обмисля да се включи в надпреварата за президентските избори в САЩ догодина като кандидат на Демократическата партия. През 2016 г. той обмисляше да бъде  независим кандидат,  но се отказа, за да не би кандидатурата му  да отслаби демократите  и да помогне на Доналд Тръмп. Сега обаче Блумбърг е на мнение, че нито един от  множеството кандидати на демократите  не е достатъчно добре позициониран, за да се пребори с президента, каза съветникът му Хауърд Уолфсън. Блумбърг все още не е решил окончателно дали да се кандидатира, но прави стъпки за започване на кампания, включително подаване на документи за участие в първичните избори в щата Алабама, информира агенция \"Асошиейтед прес\". Срокът за подаване на документи в Алабама е сравнително ранен и щатът е сред тези, които гласуват през т.нар. Супервторник. Блумбърг намекна за възможността да се включи в предизборната надпревара по-рано тази година, като посети щатите, в които се гласува рано, и възложи обстойни социологически проучвания. В крайна сметка реши да не се кандидатира, посочвайки като основание силните позиции на бившия вицепрезидент  Джо Байдън.  Твърди се обаче, че сега Блумбърг е все по-разтревожен от посоката, в която могат да поемат първичните избори на демократите на фона на засилващата се популярност на по-либерални кандидати като сенатор  Елизабет Уорън . Макар бившият вицепрезидент Байдън да води в социологическите проучвания от началото на кампанията, Уорън и крайният Бърни Сандърс натрупаха голяма популярност в последните седмици и е възможно да тласнат партията още по-вляво.", "date": "2019.11.08", "title": "Майкъл Блумбърг обмисля да влезе в предизборната надпревара на демократите"}
{"url": "https://www.dnevnik.bg/kultura/2019/11/08/3989062_filmovata_obshtnost_e_pred_protest_zaradi_lipsvashto/", "text": "Липсата на реакция от страна на министъра на културата Боил Банов и искане на отговори по конкретни въпроси, свързани с реформата в киното, могат да доведат до протести от страна на филмовата общност в страната. Това бе обявено във второ в рамките на седмица писмо, изпратено преди ден до Министерството на културата и подписано от 120 режисьори, оператори, продуценти и други представители от сферата. В него те искат отговори по три основни въпроса, част от които бяха зададени още в първото им писмо от 30 октомври. На него все още липсва отговор от институцията. Основният бе породен от публикувания държавен бюджет и актуализираната 3-годишна бюджетна прогноза за периода 2020 - 2022 г., в които липсва каквото и да е увеличение на субсидията за българската филмова индустрия. Пред \"Дневник\" продуцентът Росица Вълканова поясни, че според този бюджет излиза, че увеличение не само няма да има, ами всъщност парите за кино ще са по-малко. Това се получава, тъй като в бюджета е предвидено увеличение на минималната работна заплата, както и на минималния осигурителен праг, което заедно с процента на инфлация обезценява номиналната стойност на субсидията. Затова и първият въпрос от новото им писмо е за това какво е предприело и смята да предприеме министерството за осъществяването на планираната реформа в киното. Вторият е за това какво увеличение на финансирането за кино ще бъде осигурено за 2020 г. за изпълнението на дадените от министъра обещания за увеличение на субсидията. Третият, който е добавен сега, касае проекта за Закона за изменение и допълнение на Закона за филмовата индустрия (ЗИД на ЗФИ), който е бил внесен за съгласуване от Министерството на финансите. В този му вариант той е бил разработен от Министерството на културата без участието и одобрението на работната група, сформирана от професионалисти от бранша, твърдят авторите на писмото. Според Вълканова в така внесения проект има цели текстове, които са премахнати еднолично от страна на министерството, а други са погрешно формулирани и са \"нонсенс\", който може да доведе до блокирането на работата на филмовия център във вида, в който той функционира сега. \"Ако трябва да се изразя жаргонно - ще стане мазало\", допълни тя. Според нея е непонятно защо министерството не реагира на писмо, подкрепено от такава широка група кинодейци. Сред подписалите се са режисьори като Камен Калев, Весела Данчева, Кристина Грозева, Димитър Коцев-Шошо, Константин Божанов, Андрей Паунов, Виктор и Борислав Чучкови, Анри Кулев, Виктор Божинов, Тонислав Христов, Драгомир Шолев и Илиан Метев. \"Липсата на отговор от Ваша страна създава напрежение във филмовата общност, което е на път да прерасне в протестни действия. Зад подписалите до момента 120 режисьори, оператори, продуценти и други стоят десетки български актьори и стотици киноспециалисти, които живо се вълнуват от реформите в българското кино\", завършва писмото.", "date": "2019.11.08", "title": "Филмовата общност е пред протест заради липсващо увеличение на субсидията за кино"}
{"url": "https://www.dnevnik.bg/sport/2019/11/08/3988688_fotogaleriia_sofiiskata_verohodna_obshtnost_prez_sezon/", "text": "В четвъртък вечер ветроходната общност се събра в София, за да отпразнува края на вълнуващ сезон на плавания през 2019 г. с \"Парти на оцелелите мореплаватели\". За да могат да споделят забавните моменти от последните месеци, ветроходците представиха снимков материал като съпровод на разказите за последните си приключения. И в духа на приятелските регати беше организиран и фотоконкурс за ветроходните моменти от 2019 г. Фотоконкурсът беше в три категории: \"Ветроходен момент\", \"Щур момент\" и \"Драматичен момент\". На снимката: категория \"Щур момент\" - Екипажът на кеч \"Алабама\" празнува преминаването си над Марианската падина след 10 дни в открития океан.", "date": "2019.11.08", "title": "Фотогалерия: От морето с любов - най-добрите снимки на ветроходната общност от 2019 г."}
{"url": "https://www.dnevnik.bg/politika/2019/11/08/3989086_v_demokratichna_bulgariia_podminavali_s_pognusa/", "text": "Ден след като  премиерът Бойко Борисов \"се скара\" на \"Демократична България\" , че \"десните\" са подкрепили не Йорданка Фандъкова, а Мая Манолова за кмет на София, от формацията разпространиха позиция до медиите, че инсинуациите на ГЕРБ за свързаност между политици от демократичното обединение с бившата комунистическа номенклатура са обикновен и примитивен политически цинизъм. В нея се припомня, че няколко ключови лица на ГЕРБ, в т.ч. и лидерът Бойко Борисов, са били членове на БКП. \"Поради това отминаваме инсинуациите с погнусата и пренебрежението, които единствено заслужават. С недоумение приемаме опитите за внушения, че сме леви и \"деца на бивши комунисти\" и от президента на ГЕРБ Росен Плевнелиев, чийто баща е бил секретар на ОК на БКП в Благоевград, а самият Плевнелиев е бил щатен комсомолски секретар\", се посочва в позицията. От \"Демократична България\" припомнят, че след първия тур ясно са заявили позицията си да не подкрепят никого на балотажа в София, тъй като кандидатите не предлагат онези необходими промени в управлението на общината, от които и тя, и гражданите се нуждаят. \"Демократична България\" не гледа на своите избиратели и привърженици като на хора, на които някой може да нареди как и за кого да гласуват. Техният избор е тяхно суверенно право. Тяхно суверенно право, гарантирано от Конституцията, е и запазването на тайната на вота им. Изказванията на политици от ГЕРБ, в които се твърди, че те са гласували по определен начин, е или груба клевета, ако не се базира на обективни факти, или престъпление, ако тази партия действително разполага с обективни данни за това как са гласували гражданите на София на балотажа на 3 ноември\", се посочва още в позицията. От обединението призовават прокуратурата да разследва тези изказвания, за да установи има ли данни за извършено престъпление от страна на политици от управляващата партия, или се касае единствено за клеветническа кампания, насочена срещу политическата формация, привърженици и избиратели.", "date": "2019.11.08", "title": "В \"Демократична България\" подминавали с погнуса репликата на Борисов, че са \"деца на бивши комунисти\""}
{"url": "https://www.dnevnik.bg/analizi/2019/11/08/3989087_kak_da_se_protivopostavish_na_mafiiata_s_etika/", "text": "Президентът Румен Радев върна на Висшия съдебен съвет (ВСС) избора на Иван Гешев за главен прокурор – под тази наглед очаквана ситуация ври вулкан. Да се нареди парче по парче пъзелът на зловещата окопна война по овладяването на най-безконтролния пост в държавата не е лесно, въпреки че е ясно, че нито този, който избира прокурора, е Висшият съдебен съвет, нито може да му се противодейства толкова лесно легално с демократични средства. Мафията и демокрацията са несъвместими. Те са оксиморон, а в България демокрацията вече е почти задушена. В тази неравна битка все още има съпротива, нещо мърда. Президентът направи на управляващите и атаката вече започна с нова сила. Защото за жалост трите власти не са разделени, а са с общо ръководство, неумело криещо се зад привидното им разделение. Само част от съда още се съпротивлява геройски на престъпния хомот, който виси над главата му с желание да го подчини. Ако България беше демократична държава, след хода на президента ВСС нямаше да му предложи отново Гешев, защото щеше да е невъзможно след всички критики от ключови места, които този кандидат отнесе. Радев каза нещо изключително важно: изборът на Гешев поражда само съмнения, няма никаква състезателност и той не се ползва с обществено доверие. Можеше ли президентът да каже повече? Можеше. Длъжен ли беше? По закон не беше. Според мнозина трябваше. В краткото си становище той Съмнения, недоверие – в съдебната власт тези думи значат много. Те означават недопустимост. Нямаме нужда от конституцията, дори само в Етичния кодекс на магистратите е казано ясно, че действията на съдиите, прокурорите и следователите трябва да са безупречни. Много е трудно да се противопоставяш на мафията с етика, дори е невъзможно. Иначе по етични причини кандидатът за главен прокурор отдавна щеше да е отпаднал. Защото един независим и почтен ВСС щеше да го е \"претеглил\" по основните принципи, които трябва да се спазват според етичния кодекс – независимост, безпристрастност, справедливост, прозрачност, вежливост, толерантност, почтеност, благоприличие, компетентност, квалифицираност, конфиденциалност. Кой от тези стандарти е спазен в случая? Има ли поне един? Президентът удари точно в целта, като открои важния факт, че в порой от хвалби за него \"от чистачката до шофьора\" (както самият похвален простодушно си призна). Целта беше десетките писани под управленски диктат дитирамби да неглижират съществените становища на експертите от най-авторитетните правозащитни неправителствени организации в страната, професионалистите от адвокатурата и съда и преподавателите по право. Срещу елита на правната мисъл беше извадена армия от \"чистачки\". И както посочва президентът – масираната служебна институционална подкрепа е в разрез със Закона за съдебната власт. Какво не каза Радев? Тук дори мненията на уважавани юристи показват изключителен разнобой. Президентът не постави ясно акцента върху липсата на минимума от качества у кандидата и на действията му в разрез с правото. Защото бихме искали да чуем това, което е омерта във ВСС, което беше замазано по време на изслушването. Например въпросът защо го няма Делян Пеевски в делото за КТБ трябва да бъде задаван непрекъснато. Както и дали фирмите на семейството му са рефинансирани при съмнителни или неизгодни за банката условия. Защо не са разпитани? Защо са прикрити? Ако това са злоупотреби – очевидно има и Защо никой не споменава за тях? Защо никой дори не ги допуска? Също за бухалката срещу кмета на \"Младост\" Десислава Иванчева, очевидно \"сготвена\", защото се противопостави на строежите и се обяви срещу ГЕРБ. Някой трябваше да попита и членовете на ВСС, гласували за кандидата, особено дългогодишните съдии, съгласни ли са с примитивните му правни виждания, чути на изслушването, за които всеки студент по право в СУ би бил скъсан. Ами разсъжденията му, че в защитения си личен живот главният прокурор може да заплашва издатели на критични медии? че изборите по върховете в съдебната власт се случват \"в две други сгради\", а не във ВСС. Не може да се мълчи, че гледаме втора серия на същия филм, в който в предишния епизод депутатът от ДПС беше избран за шеф на ДАНС. Затова има и невярващи, че президентът направи смел ход – заради хипотетичната възможност да се направи нещо повече. Радев няма такива правомощия по конституция и оценката на личността не е негова работа, посочват юристи. Всяка лична квалификация и отклонение от правомощията му в основния закон лесно би му докарала процедура по отстраняване. Вероятно. Какво можеше да направи президентът? Тук мненията отново са полярни. Според конституционалисти – нищо повече. Според други питане до Конституционния съд (КС) за и дори да доведе до смислен отговор оттам. Дали е така – всеки трябва да си направи извода сам. От самия КС неофициално дадоха знак, че не биха допуснали подобно питане. И припомниха, че там вече е тълкуван въпрос, свързан с изборната процедура след питане на главния прокурор Никола Филчев. В тълкувателното решение №2/2002 г. КС посочва, че ВСС \"има оперативната самостоятелност\" да предложи повторно същия кандидат. И въпреки че е така, какво би станало, ако някой се опита отново да попита КС, пък да видим щяха ли да гръмнат \"мините\", заложени за клетата съдебна реформа? Предстои да видим дали ще се потвърди, че президентът ще пита КС на по-късен етап. Ситуацията, както виждаме, е патова. Особено за действащите с демократични правни средства. Тясната \"риза\" на конституцията, допълнително \"стеснена\" с тълкуванията на КС под диктата на бившия главен прокурор, вече не гарантира демокрацията. Затова след като е направил крачката да върне избора на Гешев, да предложи промени в основния закон, за да може фигурата на главния прокурор най-накрая да намери мястото си в държавното устройство и да се отчита и контролира от обществото, чиито интереси е длъжен да защитава. Тази крачка е необходима въпреки всичките усложнения като необходимостта от избор на Велико народно събрание и жестоката съпротива, която ще последва. Колкото до Гешев – на ход освен ВСС са гражданите. Няма кой да освободи отвън завладяната държава.", "date": "2019.11.08", "title": "Как да се противопоставиш на мафията с етика?"}
{"url": "https://www.dnevnik.bg/politika/2019/11/08/3989158_administrativniiat_sud_v_sliven_postanovi_povtorno/", "text": "Административният съд в Сливен постанови бюлетините от проведения в неделя балотаж на местните избори да бъдат преброени повторно. На него кметът на Сливен Стефан Радев (ГЕРБ) си осигури втори мандат с подкрепа от 64.75% срещу 32.71% за Кольо Милев от БСП. Съдът даде срок на партиите и коалициите до 10.00 часа на 11 ноември да представят списък с вещи лица, които ще извършат повторното преброяване на бюлетините. Единственото условие е те да не са били членове на секционни избирателни комисии на изборите на 27 октомври. Свои представители при преброяването ще има и Общинската избирателна комисия. Административният съд в Сливен даде ход на делото по жалба на 27 представители на местни партии и коалиции в Сливен, които обжалват изборите за общински съветници. Част от тях обжалват протоколите само от определени секции, а местните коалиции НФСБ - БЗНС, Християндемократическата партия, сдружение \"Свети Георги Победоносец\" и БАСТА - цялостните резултати от изборите за общински съветници, уточнява агенция \"Фокус\". Следващото заседание по делото ще се проведе от 13.30 часа на 21 ноември.", "date": "2019.11.08", "title": "Административният съд в Сливен постанови повторно преброяване на бюлетините"}
{"url": "https://www.dnevnik.bg/evropa/2019/11/08/3989153_velikobritaniia_planira_da_ulesni_migrantite_iskashti/", "text": "Великобритания обяви, че ще улесни преместването в страната на мигранти, желаещи да работят в Националната здравна служба (NHS), помагайки да се компенсира евентуалният спад в броя на служителите заради Брекзит, предаде \"Ройтерс\". В опит да затегне контрола върху имиграцията консервативното правителство  планира да въведе  подобна на австралийската система, основана на точки, от 2021 г., след като страната напусне ЕС. Въпросът за NHS е един от ключовите в кампанията преди изборите в страната на 12 декември. Около 153 хил. от общо 1.2 милиона здравни работници във Великобритания не са британци, а според критици прекратяването на свободата на движение за граждани на ЕС след Брекзит ще лиши NHS, един от най-големите работодатели в света, от жизненоважна група служители. В същото време има страхове, че много медицински служители, които идват от други места по света, особено медицински сестри, няма да отговарят на стриктните изисквания за заплатата в новата система. Около 52 хил. от сегашния персонал на NHS са азиатски граждани. Правителството обяви, че новата NHS виза ще му позволи да контролира имиграцията, гарантирайки в същото време, че няма да има недостиг на умения за здравната служба. Схемата ще намали наполовина таксите за визи до 464 паунда и ще осигури преференциално отношение за кандидатите, както и по-бързи решения. \"Тези мерки са част от нашия план за австралийски тип основана на точки имиграционна система, която ни позволява да контролираме броя, оставайки отворени за жизненоважни професионалисти като медицинските сестри\", каза вътрешният министър Прити Пател.", "date": "2019.11.08", "title": "Великобритания планира да улесни мигрантите, искащи да работят в здравната й служба"}
{"url": "https://www.dnevnik.bg/bulgaria/2019/11/08/3989184_i_vtorata_stara_vurba_v_gradinkata_na_sv/", "text": "И втората върба на възраст повече от 60 години в градинката пред църквата \"Св. Седмочисленици\" в центъра на София вече е история. Тя се намираше вдясно от църквата. Върбата е отсечена, след като обследване с резистограф установило, че старото дърво показва сериозни увреждания и при неблагоприятни метеорологични условия като силен вятър, мокър сняг и други може да се пречупи и да създаде опасни ситуации за хората, преминаващи през това място, съобщиха от дирекция \"Зелена система\" на общината. На мястото е засадена нова едроразмерна върба от същия вид. В понеделник силен вятър прекърши върбата вдясно от храма, която също беше заменена от дърво от същия вид. През месец ноември експертите от дирекция \"Зелена система\" продължават с проверки и обследване на дървесната растителност в паркове и градини в централната градска част. Паралелно с тази акция ще се извършва засаждане на нова дървесна растителност, кастрене, оформяне на корони и премахване на сухи клони. Ще бъдат премахвани болни, сухи и с наличие на гнилостни процеси дървета, като на тяхно място ще се засаждат нови, се казва в съобщение на дирекцията.", "date": "2019.11.08", "title": "И втората стара върба в градинката на \"Св. Седмочисленици\" е премахната"}
{"url": "https://www.dnevnik.bg/evropa/evrofinansirane/oblasti/zemedelie/2019/11/08/3989187_fermerite_shte_poluchat_otstupka_ot_037_lv_za_litur_ot/", "text": "През тази година земеделските производители ще получат отстъпка от 0.37 лв. от акциза за горивата за земеделска техника, което е съпоставимо с предходната година, когато ставката бе 0.38 лв. Това става ясно от прессъобщение на земеделското министерство след като ресорният министър Десислава Танева е подписала заповед със ставките за настоящата година. Годишно за това подпомагане се отделят до 84 млн. лв., които са от националния бюджет. Сега от съобщението на ведомството става ясно, че първата част от подпомагането - 73 млн. лв., ще бъде изплатена на фермерите до края на годината, а останалите суми - в началото на 2020 г. По схемата с по-нисък акциз върху газьола, ползван в селскостопанската техника, се подпомагат земеделци и животновъди с официална регистрация и заверена  регистрационна карта за последните две години. Те трябва да имат и валидно заявление за подпомагане за директни субсидии, което е за годината, предхождаща тази, в която се кандидатства по схемата - в случая 2017 г. Документите се подават само с опис и фактури за закупените горива, които подлежат на проверка от агенцията по приходите. През миналата година подпомагане по тази схема са получили 9600 фермери.", "date": "2019.11.08", "title": "Фермерите ще получат отстъпка от 0.37 лв. за литър от акциза на горивата за агротехника"}
{"url": "https://www.dnevnik.bg/sviat/2019/11/08/3989168_rusiia_shte_bude_izpravena_pred_nai-visokopostaveniia/", "text": "Международният съд в Хага реши днес, че е в неговите правомощия да разгледа иска на Украйна срещу намесата на Русия в страната и подкрепата ѝ за сепаратисти в Крим и Източна Украйна. Най-високопоставеният съд в света е част от структурите на ООН и се произнася по спорове между държави. Решенията му са окончателни и не подлежат на обжалване, но няма и средства, с които на страните да бъде наложено те да ги изпълнят. Поради това в миналото големи държави са пренебрегвали крайния резултат от дела срещу тях. Следващата стъпка е да започнат изслушвания по същество и това най-вероятно ще се случи през 2020 г. Съдия Абдулкауи Юсюф съобщи, че е отхвърлен опитът на Русия да оспорва юрисдикцията на съда по тази тема. Според Москва допускането на украинския иск можело да се използва като претекст за отхвърляне законността на анексирането на Крим през 2014 г. Днешното решение създава още повече проблеми за президента Владимир Путин, тъй като е прецедент, който може да засегне други случаи като предполагаемата връзка на руската армия със свалянето на малайзийския пътнически самолет от полет MH17 над Източна Украйна през юли 2014 г. Според Киев руската подкрепа за сепаратистите, контролирали територията, над която стана трагедията с гибелта на близо 300 души, е нарушение на конвенция на ООН, забраняваща финансирането на терористични групировки. Трима руснаци и украинец са обвинени досега за свалянето на самолета и през март ще бъдат съдени задочно в Холандия. Международна разследваща група твърди, че ракетната установка, от която е стреляно, е дошла не от Украйна, а от руска военна част край Курск. Русия настоява, че няма нищо общо със случилото се. През 2017 г. властите в Киев поискаха Международният съд да нареди на Русия да спре да финансира и оборудва проруските сили в Източна Украйна, както и да прекрати дискриминацията срещу етническите татари в Крим. По официални данни от избухването на конфликта в началото на 2014 г. са загинали над 13 000 души.", "date": "2019.11.08", "title": "Русия ще бъде изправена пред най-високопоставения съд в света заради Украйна"}
{"url": "https://www.dnevnik.bg/video/2019/11/08/3989211_ostankite_na_boen_korab_ot_predi_blizo_4_veka_sa/", "text": "Водолази откриха във вторник останките на боен кораб от XVII век край Стокхолм. Находката е в пролив близо до Ваксхолм в Югоизточна Швеция и се предполага, че това може да е Applet - същият кораб като Vasa, изваден от дъното през 1961 г. Шведският боен кораб Vasa потъва през 1628 г. още при първото си плаване заради прекалено тежките си оръдия. Тогава загиват около 30 души, а днес за този кораб има специален музей. Смята се също, че Vasa е най-добре съхраненият кораб от XVII век в света.", "date": "2019.11.08", "title": "Останките на боен кораб от преди близо 4 века са открити край Стокхолм"}
{"url": "https://www.dnevnik.bg/ot_vas/novini_ot_vas/2019/11/08/3988848_retro_-_avtomobili/", "text": "Уникална колекция от всякакви  соцавтомобили, които са в идеално състояние. Музеят е открит с 50 безупречно реставрирани социалистически автомобила и  15 мотоциклета", "date": "2019.11.08", "title": "Ретро - автомобили"}
{"url": "https://www.dnevnik.bg/biznes/2019/11/08/3989214_v_bansko_i_tazi_zima_se_chakat_turisti_ot_susednite/", "text": "И тази зима в Банско ще дежурят съвместни екипи на МВР и румънски и гръцки полицаи, така че да се осигури сигурността и реда, обяви при посещението си в града министърът на туризма Николина Ангелкова, цитирана от агенция \"Фокус\". Посочи,че със сигурност ще има и мобилни екипи. Междувременно заедно с Комисията за защита на потребителите ще бъдат направени проверки на местата за настаняване, така и на ски пистите, на техническата обезпеченост и ски патрулите, \"за да може да сме сигурни в условията, които се предоставят на различните категории писти\", обясни Ангелкова. Тя добави, че изцяло има подкрепата на Община Банско и избрания за кмет Иван Кадев, независимо, че днес е първият му работен ден. Тя поздрави общината за усилията, които е положила до момента, за да може Банско да се превърне в целогодишна дестинация за туризъм, \"каквато всъщност е и основната цел на Министерството на туризма\". От юни до септември 2019 година Банско е било посетено от над 77 хил. туристи, което е ръст от 17%, показват данните на ведомството. \"Това, което прави впечатление по отношение цялата страна, е, че все повече българи избират България като дестинация за своята почивка, поради което отчитаме 7% ръст на нощувките, които са реализирани от българи за месеците от януари до септември\", обяви още Ангелкова. Тя уточни, че за предстоящия зимен сезон се очаква около 60% от туристите в община Банско да бъдат основно от съседните страни - Гърция, Северна Македония, Турция и Сърбия. \"Очакваме ръст на туристите от Англия. Според планираните полети на Летище \"София\", той ще бъде с около 17%, от Германия - 7%; от Израел - 10%; от Унгария - 12%\", обяви Ангелкова. Тя отбеляза, че все пак на този етап е трудно да се правят по-сериозни прогнози. \"Като цяло, очакваме да запазим нивата от миналия туристически сезон\", обяви тя.", "date": "2019.11.08", "title": "В Банско и тази зима се чакат туристи от съседните страни"}
{"url": "https://www.dnevnik.bg/sviat/2019/11/08/3989242_turciia_shte_si_trugne_ot_siriia_sled_kato_go_storiat/", "text": "Турция няма да изтегли армията си от Сирия, докато същото не сторят и другите държави със свои части в страната. Военната офанзива на Анкара ще продължи на сирийска територия докато и последният кюрдски боец не напусне граничната зона. Това заяви пред журналисти президентът Реджеп Тейип Ердоган на борда на самолета, с който се прибираше от посещение в Унгария. Той сключи споразумение със САЩ, а след това и с Русия, за създаване на дълга 120 км и широка 32 км \"зона за сигурност\" в Северна Сирия по границата с Турция. Бойците от кюрдската групировка YPG, която Анкара смята за част от терористичната организация Кюрдска работническа партия (ПКК), трябва да се оттеглят. Ердоган има план да засели в района до 2 млн. сирийски бежанци, но това драстично би променило етническия състав и се посрещна враждебно от местното население. Вашингтон и Москва обявиха, че хората на YPG - основното ядро на Сирийските демократични сили - са напуснали, но Турция настоява, че САЩ и Русия не са изпълнили още поетите ангажименти. Ердоган също така иска Европа да одобри офанзивата, защото тя помагала за завръщането на повечето от 3.5 сирийски имигранти, намиращи се в страната. Следващата седмица той ще има среща с делегации на Германия, Франция и Великобритания като част от подготовката на разговорите му с лидерите на трите страни в Лондон на 3-4 декември в кулоарите на срещата на върха на НАТО. Тези разговори ще бъдат предшествани от гостуването му на 13 ноември в Белия дом. Там той ще обсъжда с президента Доналд Тръмп ситуацията в Сирия, последиците от купуването на руски зенитни комплекси С-400, отпадането на Турция от програмата за бойния самолет F-35 и съдебния процес срещу ръководството на държавната Halkbank за пране на милиарди долари в полза на Иран по време на санкциите. Днес Ердоган каза, че в събота ще разговаря по телефона с руския президент Владимир Путин, \"за да оформя основата\" на разговорите си във Вашингтон.", "date": "2019.11.08", "title": "Турция ще си тръгне от Сирия, след като го сторят и другите страни"}
{"url": "https://www.dnevnik.bg/sviat/2019/11/08/3989248_finansovite_ministri_poiskaha_es_da_spre_da_finansira/", "text": "Европейският съюз трябва постепенно да спре да финансира петролни, газови и въглищни проекти. Това гласи изявление на финансовите министри на ЕС след днешната им среща в Брюксел.  Безпрецедентната стъпка би могла да доведе до спиране на финансирането за милиарди евро на проекти за  изкопаеми горива  от Европейската инвестиционна банка. Досега финансовите министри призовавах само за прекратяване на финансирането на въглищни електроцентрали. Миналата година ЕИБ отдели близо 2 млрд. евро за проекти, свързани с  изкопаеми горива.  От 2013 г. насам финансирането за такива цели е близо 13.4 млрд. евро.  Поверителни документи, видяни от \"Ройтерс\", обаче предполагат, че финансирането за  газови проекти  в Украйна, Хърватия и други партньори на ЕС може да се запази. Причината е, че Унгария е поискала изключение за тях с мотива, че в противен случай те ще трябва да разчитат на Русия. Тази политическа декларация трябва да бъде подкрепена с формално решение на борда на ЕИБ, който е съставен от представители на всички 28 страни-членки. Миналия месец тя трябваше да вземе решение да спре финансирането на изкопаеми горива, но то бе отложено заради несъгласия в блока. Някои държави, сред които Германия, Италия и Полша, искаха финансирането за газ да продължи. Следващата среща на борда е на 14 ноември.", "date": "2019.11.08", "title": "Финансовите министри поискаха ЕС да спре да финансира проекти за изкопаеми горива"}
{"url": "https://www.dnevnik.bg/bulgaria/2019/11/08/3988960_kak_trolove_oburnaha_anketata_na_dnevnik_za_otkaza_na/", "text": "     Как се обръща мнение на 180 градуса за два часа? Пример за такова \"малко чудо\", на което обикновено се надяват хората, опитващи се да влияят на общественото мнение, е вчерашната анкета на \"Дневник\" за  решението на президента Румен Радев  да върне за повторно обсъждане във Висшия съдебен съвет (ВСС) предложението за назначаване на единствения кандидат за нов главен прокурор Иван Гешев. Отговорът как се случва това пък може да се търси във възможностите за тролски атаки в интернет. Всяка вечер\"Дневник\" търси читателското мнение по актуална тема от деня. Вчера анкетата гласеше  \"Подкрепяте ли връщането на избора на Иван Гешев за главен прокурор от президента Радев?\" . До рано сутринта гласуването показваше около 80% подкрепа за решението на президента, а около 20 на сто от участвалите заявяваха обратното мнение. Няколко часа по-късно анкетата вече показва 75.30% отговори \"Не\" срещу 24.76% за \"Да\". Проверка на техническите специалисти на \"Дневник\" показа, че резултатите са обърнати в рамките на два часа - между 5 и 7 ч. сутринта - време, в което трафикът на \"Дневник\" (а и на повечето сайтова) обичайно е нисък. В това време са дадени 2416 отговора в допитването, приблизително колкото е имало до преди този момент. От тях 2340 гласят, че не подкрепят президентското решение. \"За\" са едва 76 отговора. Голяма част от отговорите \"Не\" идват от едни и същи IP адреси. Най впечатляващото постижение е 227 гласа \"Не\" от един адрес, следват други с по 58 гласа, 55 гласа, 53 гласа \"Не\". Гласуването е почти изцяло от анонимни потребители, т.е. такива, които не са регистрирани или не са влезли в потребителските си профили в \"Дневник\". За двата часа, които са ключови за обръщането на резултата, само 13 гласувания са направени от идентифицирани потребители - 10 гласа \"за\" и 3 гласа \"не\". Анкетата е свалена от сайта, но в в търсене на истинската позиция на читателите си, \"Дневник\" публикува нова със същия въпрос, в която можете да гласувате  тук .", "date": "2019.11.08", "title": "Как тролове обърнаха анкетата на \"Дневник\" за отказа на президента да назначи Иван Гешев за главен прокурор"}
{"url": "https://www.dnevnik.bg/bulgaria/2019/11/08/3989257_venecianskata_komisiia_pokani_danail_kirilov_da/", "text": "Министърът на правосъдието Данаил Кирилов се срещна днес в Народното събрание с делегация от Европейската комисия за демокрация чрез право, по-известна като Венeцианската комисия. Поводът за работната среща бяха поисканите от българската страна в края на септември т.г. становище и препоръки във връзка със законопроекта за въвеждане на ефективен механизъм за разследване срещу главния прокурор и председателите на върховните съдилища, съобщават от пресцентъра на министерството. Експертите от комисията са изразили удовлетворение, че по време на двудневното си посещение в България са осъществили дискусии със заинтересованите страни по този толкова важен законопроект. На днешната заключителна среща министър Кирилов е благодарил на експертите за вниманието и колегиалното отношение и ги е уверил в решимостта на българското правителство да се съобрази със съветите и насоките на Венецианската комисия по темата. От своя страна експертите са поканили министъра на правосъдието на следващото заседание на Венецианската комисия, което още се проведе на 7 и 8 декември 2019 г., за да защити законопроекта за изменение и допълнение на Наказателно-процесуалния кодекс. В четвъртък  делегагията се срещна с премиера  Бойко Борисов в Министерския съвет, а след това и с президента Румен Радев. Буквално минути преди да се срещне с Венецианската комисия държавния глава обяви, че отказва да назначи Иван Гешев за главен прокурор и връща процедурата във Висшия съдебен съвет. Днес експертите са  разговаряли с главния прокурор Сотир Цацаров  в парламента, а на срещата е присъствал и Иван Гешев като негов заместник. До края на ноември българското правителство очаква да получи \"чернова\" на становището на комисията за законопроекта за наказателната отговорност на \"тримата големи\", предложен от Данаил Кирилов. На 6 декември се събира пленумът на Венецианската комисия, в следващите дни се очаква Кирилов да бъде изслушан пред нея. Около седмица по-късно се очаква да бъде публично обявено становището на комисията и препоръките й, научи \"Дневник\". Срещу  лансирания от Кирилов законопроект  се създаде сериозна опозиция. Много юристи заявиха, че той  на практика няма да е ефективен  срещу главния прокурор, защото оставя разследването в периметъра на прокуратурата, т.е. под егидата на главния прокурор, а същевременно на практика създава имунитет срещу наказателно преследване на \"тримата големи\", като предвижда, че разследването срещу тях ще е възможно само след разрешение от ВСС.", "date": "2019.11.08", "title": "Венецианската комисия покани Данаил Кирилов да защити проекта за \"тримата големи\""}
{"url": "https://www.dnevnik.bg/sport/2019/11/08/3989252_dulgut_zove_vratar_na_levante_moje_da_propusne_mach/", "text": "Предстоящите парламентарни избори в Испания са много важни за страната и чакани от всички граждани, с изключение на феновете на футболния клуб \"Леванте\". Тимът от Валенсия се оплака от липса на късмет, след като вратарят на състава Айтор Фернандес беше призован в избирателна секция в деня на вота. Това може да попречи на стража да играе в неделното гостуване на \"Атлетик\" (Билбао). Фернандес играе за \"Леванте\", но е родом от градчето Мондрагон, което се намира на около 50 километра от Билбао в Страната на баските. Вратарят беше избран в листата на резервите, които са длъжни да се явят в избирателната секция сутринта в деня на вода, за да разберат дали тяхното присъствие се изисква. Всички испански граждани, които присъстват в избирателните списъци, подлежат на привикване в секции, за което им се плаща 65 евро дневно. Отсъствие се приема единствено при обстоятелства, които налагат те да не присъстват. Веднага щом узнаха за ситуацията с вратаря си от \"Леванте\" обжалваха решението, но то беше отхвърлено от Районната избиратената комисия. Възможно е до събота повторното обжалване да позволи на Фернандес да отсъства и да бъде на линия за срещата. \"Знам, че клубът полага всички усилия, за да мога да играя. Искам да знам какво става, но засега съм концентриран изцяло към мача\", каза Фернандес, който е готов и на алтернативно решение, след като за негов късмет гостуването на \"Леванте\" в Билбао е близо до родния му град. \"Ако се налага съм готов да пренощувам в дома ми в Мондрагон, да отида сутринта до секцията, след което да пътувам с кола до Билбао, за да стигне навреме до \"Сан Мамес\". За \"Леванте\" участието на вратаря е от голяма важност, след като резервният страж на тима Ойер Оласабал е с контузия. В обжалването си клубът приложи два прецедента, свързани с футболисти. По време на изборите през 2015 г. нападателят на \"Атлетик\" Иняки Уилямс беше освободен от присъствие заради мач именно с \"Леванте\". Подобен случай има и с друг играч на състава Хорхе Мирамон, който трябваше да присъства в избирателната секция в родния си град Сарагоса. \"Леванте\" заема 11-о място в Ла Лига след 12 кръга. В последната си среща тимът победи шампиона \"Барселона\" с 3:1.", "date": "2019.11.08", "title": "Дългът зове: вратар на \"Леванте\" може да пропусне мач заради изборите в Испания"}
{"url": "https://www.dnevnik.bg/evropa/2019/11/08/3988997_krainodesnite_izbirateli_v_ispaniia_veche_ne_se/", "text": "Те споделят видеа в социалните мрежи и развяват испански знамена - избирателите на крайнодясната партия \"Вокс\" вече не се крият, уверени, че тяхната формация ще постигне голям  изборен успех в неделя , като извлече полза от вълнението, породено от размириците в Каталуня. \"Преди изглеждаше страшно, но сега е все по-малко табу да си от \"Вокс\", казва 31-годишният лекар Маркос Алварес.  Подобно на него над 2 хил. души дойдоха на митинг на \"Вокс\" в петък в Сантандер, Северозападна Испания - мъже, жени и деца, развяващи пламенно знамето с червени и златисти цветове в ритъма на химна на Испанския легион, преди да разтворят на крайбрежната алея чадъри с цветовете на страната, купени от партията. Доста шикозният Сантандер, където се намира централата на едноименната банка, е бастион на консервативната Народна партия в област Кантабрия, където \"Вокс\" се надява да спечели първото си депутатско място. \"Аз съм от рибарско село и като мен много хора минаха на страната на \"Вокс\", сред които и бивши избиратели на Социалистическата партия\", казва 64-годишният Алфонсо Албенис, бивш капитан на риболовен кораб, който преди е гласувал за Народната партия.      Влязла стремително в парламента през април, партия \"Вокс\" вече е нормален елемент от политическия пейзаж, откакто десницата се възползва от нейната подкрепа, за да си върне или запази властта в различни области и градове на страната, сред които Мадрид. Проучванията на общественото мнение отреждат на \"Вокс\" до 49 депутати в сравнение с 24-те, които има в досегашния парламент. Лидерът на партията и кандидат за депутат Сантяго Абаскал се озова в понеделник в центъра на телевизионен предизборен дебат - първия, в който крайната десница участваше след възстановяването на демокрацията през 1977 г. - изричайки множество преувеличения и лъжи. Учредена през 2014 г., \"Вокс\" е партия, сравнима с други партии в Европа от радикалната популистка десница и крайната десница\", като например Националния сбор на Марин Льо Пен или \"Лига\" на Матео Салвини, казва историкът Хавиер Касалс. \"Вокс\" произлиза от \"твърдото крило на Народната партия и използва теми, които тази партия беше повдигнала, а след това - оттеглила\", допълва специалистът по крайната десница и посочва за пример отхвърлянето на абортите, на хомосексуалните бракове или на закона срещу насилието над жените, който според партията \"криминализира мъжете\". Сантяго Абаскал прави също така остри враждебни изказвания спрямо имигрантите, които асоциира с \"глутници\" изнасилвачи. Той дори се застъпва за експулсирането на пристигналите сами в Испания малолетни мигранти без документи, за които всяка страна е длъжна да се погрижи. Извличане на полза от антисепаратизма \"Антисепаратизмът (обаче) си остава най-продаваната стока в техния магазин и \"Вокс\" може да канализира голяма част от реакцията срещу каталунските стремежи за независимост\", казва Касалс. А  неотдавнашните размирици  в Каталуня с над 600 души, които бяха в отговор на  осъждането на 14 октомври  на затвор на 9 ръководители на движението за независимост заради тяхната роля в опита за отцепване през 2017 г., само засилиха гнева на електората на \"Вокс\". Убеден, че сепаратистите \"са на път да унищожат Барселона и Каталуня\", Алфонсо приветства предложението на Абаскал да елиминира проблема, като \"забрани партиите, защитаващи идеята за независимост\", премахне автономията на областите и арестува \"незабавно\" каталунския лидер Ким Тора. \"Не си ли фашист?\"  Комуникацията на \"Вокс\" е съсредоточена около този 43-годишен партиен лидер, бивш депутат от Народната партия в Страната на баските, който на видео, излъчвано на партийните митинги, е показван сам, мъжествен, крачещ из полета и гори, за да достигне върховете. Абаскал разчита също така да извлече полза от участието си в хумористично предаване, където усмихнат и шегуващ се, той отговори отрицателно пред 4 милиона телевизионни зрители на въпроса на водещия \"Не си ли фашист?\". Връзките на новата партия със защитниците на диктатурата на Франсиско Франко не са признавани публично и когато избирател извади на митинг франкистко знаме, организатор го кара до го прибере. Абаскал обаче определи като \"оскверняване\"  неотдавнашната ексхумация на тленните останки на Франко  от гигантския му мавзолей и твърди, че действителната цел на ръководителя на социалистическото правителство Педро Санчес е да \"свали\" крал Фелипе Шести. В Сантандер регионалният лидер на \"Вокс\" Рикардо Гарудо пък завърши своя реч с пожеланието за \"една свободна Испания\", \"обединена и отново велика\", припомняйки по този начин франкисткия лозунг \"Единна, велика и свободна\". /БТА", "date": "2019.11.08", "title": "Крайнодесните избиратели в Испания вече не се притесняват да подкрепят гласно \"Вокс\""}
{"url": "https://www.dnevnik.bg/politika/2019/11/08/3989263_evrodeputatut_ivo_hristov_na_nash_grub_makron_tursi_da/", "text": "\"Макрон търси да спечели на наш гръб реноме на нерасист. Българи и украинци бяха дадени като контрапункт на две африкански нации. В този смисъл ние имаме всички основания да реагираме остро\", каза днес по Би Ти Ви евродепутатът Иво Христов. Повод за изказването му беше  интервю на Еманюел Макрон  за списание в интервю за списание Valeurs Actuelles.  В него той казва , че предпочита във Франция за работят легални мигранти от Гвинея или от Кот Д'Ивоар, \"отколкото българи или украинци с техните нелегални канали\". Последва реакция както от България, така и от Украйна, като  българското външно министерство извика  за обяснение посланика на Франция в София. В събота пък премиерът  Бойко Борисов изрази надежда , че президентът на Франция ще се издължи за непремереното си изказване за българите, като даде френска подкрепа за влизането на България в чакалнята на еврозоната, за \"Шенген\" и за отстъпки в транспортния законодателен пакет \"Мобилност\", наричан \"Пакета Макрон\". \"Във Франция също бяха изненадани от това интервю на Еманюел Макрон, защото то беше дадено за списание, което се чете от по-десни хора - привърженици на льо Пен. Явно търси тяхната подкрепа\", коментира още Христов. Той изрази мнение, че България не бива да приема тези обиди и никакви подобни внушения. \"Що се отнася до това имаме ли приятел в лицето на Макрон в политиката – приятелството се изразява в действията. Ние нямаме основания да подозираме френския президент в излишна враждебност спрямо България, но в случая той сбърка и ние трябваше да реагираме\", добави Христов. Активността на Еманюел Макрон в последните месеци Иво Христов си обясни с неговото желание да се утвърди, като европейски лидер. \"Ангела Меркел си отива, Великобритания също е на изхода на ЕС. Това дава шанс на Франция да поеме лидерска позиция в ЕС и това обяснява тази активност на Макрон. За мен той не бърка и по отношение на НАТО, когато  каза, че съюзът е в мозъчна смърт \", допълни Христов.", "date": "2019.11.08", "title": "Евродепутатът Иво Христов: На наш гръб Макрон търси да спечели реноме на нерасист"}
{"url": "https://www.dnevnik.bg/analizi/2019/11/08/3989267_i_germaniia_e_vinovna_za_vuzhoda_na_populizma_v/", "text": "                         Току-що на немски, английски и още над 10 езика излезе новата книга на световноизвестния български политолог Иван Кръстев в съавторство с американския му колега Стивън Холмс. Книгата ще бъде издадена на български през януари 2020 от издателство \"Обсидиан\" под заглавие \"Имитация и демокрация. Как Западът спечели Студената война, но загуби себе си\". Паралелно с това две големи германски медии публикуваха обширни и много интересни анализи от Кръстев по най-актуалните теми на съвременната политика. Тези анализи трудно се поддават на преразказване или обобщаване, тъй че тук ще ви предложим по няколко цитата, които дават представа за насоките, в които мисли българският политолог. В статия под заглавие \"Духовна завеса се спуска над Европа\", публикувана на страниците на \"Ди Цайт\", Иван Кръстев между другото пише: Страхът на източноевропейците, че скоро няма да ги има \"В Берлин смятат, че за \"края на любовта\" между Източна и Западна Европа са виновни най-вече различните възгледи по отношение на миграцията. Вярно е. Но въпреки това има и едно недоразумение: източноевропейците не се боят точно от онази миграция, над която си блъскат главите германците. Те не се страхуват толкова от потоците бежанци от Близкия изток и Африка, които може да нахлуят в източноевропейските страни - нищо, че популистките лидери в Източна Европа непрекъснато повтарят точно това. В сърцевината си същинският страх е друг: че все повече  млади източноевропейци се отправят към Германия , че Германия агресивно набира млади професионалисти от региона, а в резултат от това самата Източна Европа се превръща в пустиня. Тъкмо атрактивността на Германия напомпва антигерманските настроения в Източна Европа. В този смисъл Германия определено носи част от отговорността за подема на популизма на Изток. () Европейският Изток се превърна в един от най-важните доставчици на работна ръка за застаряващия Запад. От 2007 година насам родината си са напуснали 3,4 милиона румънци, повечето от тях под 40-годишна възраст. Тази тенденция поражда паниката, че обезлюдяването в крайна сметка ще доведе до смъртта на собствената нация. Източноевропейците, които преди век поемаха на запад, оставяха зад гърба си млади нации в подем. Днес обаче те оставят зад гърба си най-бързо топящите се народностни групи в света. Днешната раждаемост не стига за подсигуряване на просъществуването на източноевропейците. Между 1989 и 2017 година Латвия изгуби 27% от населението си, Литва - 22,5 процента, а най-голямата загуба на население бележи България. Именно комбинацията от застаряващо население, ниска раждаемост и несекващ поток изселници превръща Средна и Източна Европа в плодородна почва за популистка политика\", пише Кръстев. Към края на статията му в \"Ди Цайт\" четем: \"Централният парадокс в Източна Европа е, че в света, който обитават след края на Студената война, източноевропейците ценят най-високо отворените граници и възможността да пътуват и работят в чужбина. В същото време обаче тъкмо с това са свързани и най-големите им страхове. Обикновеният българин или унгарец е въодушевен от възможността да пътува и работи в чужбина, но в същото време се страхува, че прекалено много негови сънародници биха могли да напуснат страната. () Тези страхове на източноевропейците не са ирационални. Когато една млада българка или една млада полякиня напусне страната, тя не само взима със себе си цялата инвестиция на държавата в нейното образование, но и лишава родината си от своя талант. Преди едно десетилетие, когато Източна Европа страдаше от висока безработица, миграцията на работна ръка в западна посока все още се смяташе за положителен икономически фактор. Днес обаче настроенията са други. Да не забравяме и този факт: когато млади и образовани българи заминават за Германия, това означава, че към страната им навярно няма да потекат германски инвестиции - просто защото там липсва работна ръка. А онези, които решават да останат в страната си, все по-често се чувстват като губещи\", пише Иван Кръстев. И добавя, че тъкмо изселването на млади и добре образовани хора от източноевропейските страни лишава едва ли не завинаги тамошните либерални партии от изборни успехи. На съдбата на либерализма в световен мащаб е посветен друг обширен анализ на българския политолог, който наскоро излезе във \"Франкфуртер Алгемайне Цайтунг\". От тази статия тук ще цитираме само няколко пасажа: Големите въпроси \"Не толкова възходът на авторитаризма, колкото размиващите се граници между демокрацията и авторитаризма парализират днес либералното мислене на Запад. Каква ли е разликата между твърдението на Кремъл, че Путин няма алтернатива, и нашата теза, че няма алтернатива на сегашната икономическа политика? Каква е разликата между Путинова Русия и Ердоганова Турция, между Путинова Русия и Индия на Моди или Бразилия на Болсонаро? Има ли отчетлива разлика и в сравнение с Унгария на Орбан или САЩ на Тръмп? Дали сме сигурни, че все още живеем в либерални демокрации? И дали в днешните общества, които са манипулирани от големите пари и новите технологии, изобщо може да се прави смислена разлика между демокрация и авторитаризъм? Това са големите въпроси, които днес си поставят в Америка и в Европа. () На човек му се късат нервите, когато гледа как три десетилетия по-късно същата стратегия, която използваха през 1989 либералите, за да убедят Изтока да погребе комунизма, днес се използва от руския лидер, за да убеди западната общественост, че либерализмът е просто радикален експеримент, чието време е минало. Че политическите идеологии, подобно на опакованите хранителни продукти, имат срок на годност, след чието изтичане консумацията крие сериозни опасности. С единствената разлика, че при политическите идеологии, за разлика от хранителните продукти, срокът на годност не е отбелязан на опаковката.\"", "date": "2019.11.08", "title": "И Германия е отговорна за възхода на популизма в Източна Европа"}
{"url": "https://www.dnevnik.bg/sviat/2019/11/08/3989251_sgreshihme_predi_30_g_i_dnes_putin_nahluva_v_susedni/", "text": "Държавният секретар на САЩ Майк Помпео заяви днес в Берлин, че НАТО трябва да се разраства и променя, защото иначе рискува да се превърне в архаична организация. Ден преди 30-та годишнина от падането на Берлинската стена според него западните съюзници са допуснали грешка навремето, позволила днес Русия да нахлува в съседни държави, а президентът Владимир Путин да ликвидира политическите си опоненти. Думите му идват ден след публикуването на обширно интервю на френския президент Еманюел Макрон в сп. \"Икономист\", в което той заяви, че в момента НАТО е в кома, защото европейците не могат безусловно да разчитат на Америка, а действията на Турция в Сирия поставят алианса пред сериозно изпитание. Германският канцлер Ангела Меркел каза след срещата с Помпео, че думите на Макрон са прекалено \"драстични\", а държавният секретар коментира, че НАТО остава вероятно един от най-важните съюзи в цялата писмена история на човечеството. В частта за въпроси и отговори след словото си във Фондация \"Кьорбер\" Помпео коментира проблемите, които Вашингтон продължава да вижда в алианса. \"След 70 години развитие НАТО се нуждае от израстване и промяна. Трябва да се изправи пред реалностите предизвикателствата на днешния ден. Ако държавите вярват, че могат да получават ползи за сигурността си без да предоставят на НАТО ресурсите, от които се нуждае, ако не изпълняват ангажиментите си, то има риск НАТО да стане неефективна и остаряла\". Той критикува отношението на властите в Русия към политическите им опоненти и каза, че Китай използва методи срещу народа си, които са \"ужасяващо сходни с тези в бившата ГДР\". По повод поуките след падането на Стената Помпео отвърна, че \"Западът, всички ние, изгубихме посоката в залеза на онзи момент от историята, от който можем да се гордеем\" \"Мислехме си, че можем да пренасочим ресурсите си встрани от съюзите и армиите си. Сгрешихме. Днес Русия, предвождана от бивш офицер от КГБ от Дрезден, нахлува в съседните държави и избива политически опоненти.\" Енергийните доставки на Европа не бива да зависят от руския президент Владимир Путин, допълни той. Според него е \"нерационално\" Русия да бъде смятана за \"партньор, на когото може да се има доверие\" в Близкия изток. Помпео призова още другите държави да окажат натиск над Техеран да поднови преговорите за ядрената си програма и \"да прекрати способността си да финансира подставени терористични структури\". Що се отнася до Китай, коментарът му е, че там компартията \"оформя една нова визия за авторитаризма\" и предупреди Германия да не използва телеком оборудване от \"Хуауей\" за мрежата си от пето поколение. Реакцията на външното министерство в Пекин е, че подобни думи са \"изключително опасни\" и разкриват неговите \"зли намерения\". Ангела Меркел заяви след срещата им, че страната ѝ ще предоставя допълнителна помощ на САЩ за справяне с международни кризи. Тя даде като пример Афганистан, Сирия, Либия и Украйна, където страната ще играе активна роля. Помпео благодари за сътрудничеството с Берлин и я нарече голям приятел на САЩ, а Германия - че остава важен партньор за Вашингтон. Но по повод изолирането на \"Хуауей\" от германските 5G мрежи Меркел каза, че това няма да стане, защото Берлин иска да има свободата да прецени различни компании и няма да поставя отделни изисквания за конкретните доставчици на оборудване. След срещата с бъдещия председател на Европейската комисия Урсула фон дер Лайен канцлерът заяви, че знае за стандартите за сигурност за тези мрежи трябва да бъдат още по-високи и че фирмите трябва да отговорят на тях. И двете желаем да има общ подход на ЕС по този въпрос, допълни Меркел. Държавният секретар Помпео приветства и силния и нарастващ принос на Берлин в НАТО. Лекцията му в \"Кьорбер\" бе произнесена след срещата му с министъра на отбраната и лидер на ХДС Анегрет Крамп-Каренбауер, с финансовия министър Олаф Шолц и откриването на статуя на президента Роналд Рейгън на територията на американското посолство. В четвъртък с германския си колега Хайко Маас той посети село Мьодларойт, разделено на две по време на студената война. Двамата бяха и в Хале, където неотдавна десен екстремист и антисемит уби двама души при неуспешно нападение срещу синагога.", "date": "2019.11.08", "title": "Сгрешихме преди 30 г. и днес Путин нахлува в съседни държави и избива опоненти"}
{"url": "https://www.dnevnik.bg/bulgaria/2019/11/08/3989260_ima_vuzmojnost_bnt2_i_bnt3_da_budat_svaleni_ot_cifrov/", "text": "Какви мерки могат да бъдат взети, за да Българската национална телевизия се справи с финансовите си задължения. Това беше главният въпрос на дискусия за бъдещето на обществената медиа, която се проведе днес и на която присъстваха депутати от ГЕРБ, БСП и членове на Съвета за електронни медии (СЕМ). Като една възможност беше посочено свалянето на БНТ2 и БНТ3 от цифровия мултиплекс. Така те биха били излъчвани единствено по сателит и по кабел, съобщи \"Медиапул\". От думите на генералния директор на телевизията Емил Кошлуков се разбра, че средствата, които се дават за разпространение на сигнала по мултиплекса годишно, се равняват на 9 млн. лв. С въпросната мярка биха се спестили 6 млн. лв. годишно. Пред \"Дневник\" омбудсманът на БНТ Иван Такев обясни, че парите, които се дават за външни продукции са около 10 пъти по-малко, отколкото струва разпространението на сигнала. По негови думи това са само предложения, които предстои да бъдат обсъждани. В бюджета за следващата година се предвижда субсидията за БНТ да остане 70 млн. лв., колкото беше досега. Кошлуков заяви, че в момента бюджетният дефицит на обществената медиа е над 40 млн. лв., а според неговата прогноза до края на следващата година той ще нарасне до около 70 млн. лв. БНТ е предоговорила част от неизгодните сключени договори, основно за филми, за да намали задълженията. Цените на външните предавания също са били намалени. От изказванията на участниците по време на дискусията, както на депутатите от ГЕРБ и БСП, така и на членовете на СЕМ, се разбра още, че предстоят промени в Закона за радиото и телевизията.", "date": "2019.11.08", "title": "Националната телевизия обмисля сваляне на БНТ2 и БНТ3 от цифров ефир"}
{"url": "https://www.dnevnik.bg/photos/2019/11/08/3988975_fotogaleriia_svetovnite_snimki_na_denia_-_8_noemvri/", "text": "Ллебеди плуват в езеро край село Баришина, Беларус.", "date": "2019.11.08", "title": "Фотогалерия: Световните снимки на деня - 8 ноември"}
{"url": "https://www.dnevnik.bg/sviat/2019/11/08/3989274_trump_shte_prieme_borisov_v_beliia_dom_na_25_noemvri/", "text": "Президентът Доналд Тръмп ще приеме министър-председателя на Република България Бойко Борисов в Белия дом на 25 ноември, 2019 г., като знак за силните и трайни отношения, които съществуват между нашите два народа, се казва в съобщение на Белия дом, разпространено от американското посолство в София. Съединените щати и България са съюзници в НАТО и президентът очаква да бъдат обсъдени начини за засилване на общите за двете страни интереси в областта на сигурността, особено за гарантиране на стабилността на Черноморския регион, улесняване на енергийната диверсификация и противодействието на зловредните влияния, застрашаващи суверенитета на България, се казва още в информацията. Президентът Тръмп очаква посещението на министър-председателя Борисов и утвърждаването на връзките, които са в основата на двустранните ни отношения, завършва съобщението.", "date": "2019.11.08", "title": "Тръмп ще приеме Борисов в Белия дом на 25 ноември"}
