{"url": "https://www.dnevnik.bg/regioni/2020/01/16/4017305_blizo_140_hil_dushi_sa_bez_voda_zaradi_avariia_na/", "text": "Близо 140 хил. души са без вода заради авария на магистралния водопровод на Шумен. Вчера вечерта пробойна в тръбата спря водоподаването както до областния град, така и до Търговище, Велики Преслав и селата Белокопитово, Дибич и Панайот Волово, които се снабдяват с питейна вода от яз. \"Тича\", съобщава БНТ. Голямата авария принуди планирания за утре ремонт на водопровода да започне ден по-рано. След като повредите бъдат отстранени, се очаква от утре следобед да започне пълненето на системата и в събота водоподаването в населените места да бъде изцяло възобновено. Днес цял ден екипите на местното ВиК дружество работиха по подмяна на скъсаната тръба. Само днес бяха отстранени 8 аварии и сменени 4 крана в помпена станция.", "date": "2020.01.16", "title": "Близо 140 хил. души са без вода заради авария на магистралния водопровод на Шумен"}
{"url": "https://www.dnevnik.bg/kultura/2020/01/16/4017295_horeografut_silviia_gribaudi_-_mejdu_ironiiata/", "text": "Силвия Грибауди - един от най-известните италиански хореографи, ще представи на фестивала за съвременен танц One Dance Week 2020 спектакъла си \"ГРАЦИИ\". В него тя черпи вдъхновение от древногръцките Харити (или Трите грации) - дъщери на Зевс, които въплъщават радост, чар и красота, и по-специално от некласическата скулптура на Антонио Канова, изработена между 1812 и 1817 г., съобщават от фондация \"Едно за култура и изкуства\".  Грибауди сблъсква класическата представа за красотата с актуалните стереотипи и граници, наложени от съвременното общество. Хореографът използва рамката на традиционния театрален формат като инструмент, с чиято помощ изследва условностите около образа на тялото и половите роли в комично сценично изпълнение. В наситеното с ирония представление тя се опитва да надникне в сърцевината на човешкото.      Силвия Грибауди е един от малкото артисти, които се осмеляват да бъдат смешни, груби и съпричастни едновременно. Родена в Торино, тя се занимава с изпълнителско изкуство, което е и социално ангажирано. Преди да се отдаде на съвременния танц, Грибауди се занимава с класически балет и е част от компанията на Театро Ла Фениче във Венеция. В един момент обаче тялото и престава да отговаря на педантичните изисквания на класическия балет. Тъкмо тогава тя намира мястото си в съвременния танц. \"Силвия е италианският пророк на свободното тяло. Не гимнастическото тяло, така свързано с физическа сила, а наистина свободното от стереотипи тяло, които толкова много култури са му наложили\", пише за нея изданието Quantescene! Cose di Teatro. Директорът на Torino Danza Анна Кремонини определя Грибауди като \"изгряващата звезда на италианската хореография. \"Тя докосва сърцата с въображение, ирония и лекота. Зрителите напускат залата с усмивки по лицата\", изтъква Кремонини.      Един от най-известните спектакли на Грибауди е A corpo Libero (2009 г.). С него тя печели наградата на публиката и журито на фестивала Giovane danza d'autore. Представлението влиза в селекцията на Aerowaves Dance Atross Europe, Венецианското биенале, Дъблинския танцов фестивал, Edinburgh Fringe Festival и други водещи фестивали. Спектакълът \"Грации\" на Силвия Грибауди ще бъде показан на 20 септември 2020 г. в Дом на културата \"Борис Христов\". Билети могат да бъдат намерени в касите на EasyPay в цялата страна и онлайн от мрежата на  EpayGo .", "date": "2020.01.16", "title": "Хореографът Силвия Грибауди - между иронията, класиката и емоцията"}
{"url": "https://www.dnevnik.bg/sport/2020/01/16/4017026_kak_loshite_momcheta_uil_smit_i_martin_loruns_zapiaha/", "text": "Какво може да накара холивудските звезди Уил Смит и Мартин Лорънс да запеят химна на \"Байерн\" (Мюнхен)? При това на немски... Актьорите, известни от екшън-комедиите \"Лоши момчета\", бяха предизвикани от футболистите на баварците Кингсли Коман и Дейвид Алаба, които опитаха да изпеят популярната песен от филмите за детективите Майк Лаури и Маркъс Бърнет. \"Никога повече не правете това, никога. Освен това прецакахте текста\", обърнаха се холивудските звезди към футболистите на баварците. Като отговор Коман и Алаба предизвикаха \"лошите момчета\" да се справят по-добре с химна на \"Байерн\" - \"Звездата на Юга\". На развален немски Смит и Лорънс успяват да изпеят първите две строфи от популярната песен. Третият филм от поредицата за двамата полицаи - \" Лоши момчета завинаги\",  излиза по кината на 17 януари, 25 години след първия филм и 17 след продължението.", "date": "2020.01.16", "title": ""}
{"url": "https://www.dnevnik.bg/bulgaria/2020/01/16/4017316_smetnata_palata_ustanovi_propuski_pri_usvoiavaneto_na/", "text": "Пропуски, свързани с усвояването на европари за отпадъци, е установил одит на Сметната палата. Докладът на експертите засяга периода от началото на 2015 г. до края на 2018 г. и обхваща управлението на европейските средства за битови отпадъци, заложени в оперативна програма \"Околна среда\" (ОПОС). Отговорни за решенията в този период са трима министри – Ивелина Василева, Ирина Костова и Нено Димов, съобщава  \"Капитал\". Забележки в доклада има към работата на отдел \"Мониторинг\" към дирекция ОПОС в екоминистерството, където няма утвърдени процедури на рисковите проекти, както и как ще се извършват проверки на място. Общият бюджет на програмата е над 3.4 млрд. лв., като за приоритет \"Отпадъци\" са отделени 576.1 млн. лева. Към момента усвоените пари по тази ос са малко над 20%, или общо 125.8 млн. лева. От Сметната палата критикуват още и дългите срокове по оценка на проектите, \"което създава риск от забавяне на договарянето\", а това от своя страна може да рефлектира и върху забавяне в самото усвояване на парите по програмата, пише в доклада. Повече по темата четете  тук.", "date": "2020.01.16", "title": "Сметната палата установи пропуски при усвояването на европари за отпадъци"}
{"url": "https://www.dnevnik.bg/bulgaria/2020/01/16/4017284_patriotite_poiskaha_nacionalizaciia_na_chastnite/", "text": "Лотарии с билетчета за търкане да могат да се организират само от държавния тотализатор. Това предложение за промяна на Закона за хазарта са внесли Валери Симеонов и депутати от НФСБ в четвъртък (16 януари). С него те искат вид национализация на частния бизнес и преминаването на тази дейност само към държавата. Лицензите на частните компании, които притежават такъв, да бъдат прекратени три месеца след като законът бъде променен, предлагат \"Патриотите\". Лотариите ще трябва да изплатят всички спечелени до момента печалби в рамките на година и половина. В проекта е заложена и старата идея на Валери Симеонов от 2018 г. да се ограничат продажбите на лотарийти билети само в обекти, които са лицензирани. Но е добавено предложение, тези места да се третират както игралните зали и казина - да бъдат на не по-малко от 300 метра от училища. Лицензи за лотария, по информация на \"Дневник\", в момента имат частните \"Национална лотария\" и лотария \"България\", както и държавният тотализатор за техните талони. В дружествата, които оперират двете частни лотарии, мажоритарен дял има бизнесменът Васил Божков и прекратяването на дейността им ще засегне неговите интереси в този сегмент от хазартния бизнес. Издадените до момента лицензи за лотарийни игри от Държавната комисия по хазарта са валидни още години преди да изтекат и по закон могат да бъдат прекратени само при установяване на повторни нарушения. Депутатът от НФСБ Валери Симеонов не за първи път, иска да наложи ограничения именно на лотариите. Първият му опит да забрани рекламата на тези игри и обектите, в които се продават през 2018 г., започна с много шум, но завърши със \"забравяне\" на проекта. Докато течеше обсъждането му, \"Национална лотария\" спря за известен период рекламата си в \"Нова телевизия\", в която е най-големият рекламодател, после медията стана собственост на братята Кирил и Георги Домусчиеви, а Васил Божков придоби футболния клуб \"Левски\". Пред БНТ в четвъртък вечер Валери Симеонов коментира за новия законопроект: \"Това е мой ангажимент по отношение на тази проказа. Хазартът е доказана зависимост, това е вид болест и все повече от нашите сънародници страдат от нея...Лотарията трябва да бъде възложена единствено на Българския спортен тотализатор, а средствата да се пренасочват за спорт, култура, образование.\" На въпрос на \"Дневник\" защо ако ефектът от хазарта е такъв се иска забрана само на лотарийните билети, а няма ограничения за другите дейности, Симеонов заяви, че \"лотариите са основната среда за развиване на хазартна болест. Томболите се организират по един специален ред, в България има една бинго зала - в Ловеч мисля. Те се провеждат в помещения, а мащабността на хазартна зависимост се получава само при лотариите. Затова ограничаваме лотариите\". А на въпрос - това не е ли вид национализация, депутатът каза: \"Защо не, след като са го направили в Австрия, Швеция, Финландия и още други държави? Защо да не го направим, след като това ще донесе на държавата огромни суми. В момента законът е сервилен към частните хазартни фирми и всяка година постъпленията на спортния тотализатор падат.\"  От \"Национална лотария\" засега отказаха коментар по законопроекта. Законопроектът беше публикуван на сайта на Народното събрание в четвъртък следобед и е подписан от седем депутати: Валери Симеонов, Християн Митев, Петър Петров, Росен Живков, Борис Ячев, Йордан Апостолов и Славчо Атанасов. Основното предложение е лотарийни игри, с изключение на бинго, кено (вид игра с числа - бел.ред.) и томбола, да могат да се организират само от Държавно предприятие \"Български спортен тотализатор\" след получаване на лиценз. Сега издадените лицензи за тези игри ще трябва да се върнат на регулатора - Държавната комисия по хазарта (ДКХ), до три месеца след влизането в сила на закона. С предложените поправки продажбите ще бъдат свити само допунктовете на държавния тотализатор и евентуално пунктове на фирмите за спорти залагания, ако имат лицензи. Не е ясно дали и колко лицензирани обекта като пунктове има веригата \"Лафка\", в която има специални места и реклама за продажбата на лотарийни билети. \"Национална лотария\" е един от големите партньори на веригата, свързана с депутата от ДПС Делян Пеевски. Талоните се продават в още хиляди обекти в цялата страна, сред които магазини, бензиностанции, пощенски клонове, отделни щандове в търговски обекти.                           Другото ограничение в новия законопроект е, че лицензираните обекти трябва да бъдат на не по-малко от 300 метра от училища, каквото в момента по закон е изискването за игрални зали и казина. В мотивите се посочва, че предложенията са нужни, за да се ограничи свободният достъп на непълнолетни до хазартните игри. \"Патриотите\" предалагат печалбите от лотарийни игри, които не са изплатени към датата на прекратяване на лиценза на организаторите, да се изплатят не по-късно от 30 юни 2021 г. Според вносителите по този начин ще се защитят правата на хората, които са спечелили сума от частна лотария. Ако организаторът на играта не успее да изплати пълната сума в този срок, той трябва да сключи договор с печелившия за разсорчено изплащане, което трябва да приключи не по-късно от 2025 г. Организаторите, на които ще бъде прекратен лицензът, ще са длъжни да учредят в полза на Държавната комисия по хазарта и безусловна и неотменима банкова гаранция в размер на печалбите, които не са изплатени, и с действие не по-късно от 30 дни след датата на най-късно договорената печалба. Контролът на обектите, които продават лотарийни билети, не е достатъчно ефективен, пише в мотивите към законопроекта. Освен това се посочва, че голяма част от приходите на държавното тото ще бъдат предвидими и ще се пренасочват към спорта и за ремонт и поддръжка на спортни зали и съоръжения, а в момента частните организатори нямат такъв ангажимент. От НФСБ мотивират предложенията си и с практиката в други държави от ЕС като Австрия и някои скандинавски и балтийски държави, в които държавният организатор на лотарийни игри е в привилегировано положение. \"Патриотите\" предлагат ръководството на държавния тотализатор да се назначава не само от министъра на спорта, както е в момента, а и от министъра на финансите. Това според тях ще гарантира финансовата отговорност. Валери Симеонов каза пред \"Дневник\", че предложенията са съгласувани с финансовия министър и финансите. Той твърди, че не са обсъждани с коалиционния партньор ГЕРБ, но очаква подкрепа за тях. В последния си брой (от 10 януари)  седмичникът \"Капитал\" обаче писа , че управляващите се колебаят дали да не забранят лотариите, което означава, че идеята се обсъжда от по-дълго време. Реакциите на други политически сили и на министерство на финансите по идеята все още няма. Преди месец министърът на финансите  Владислав Горанов съобщи, че е възложил проверка на Комисията по х азарта  след получен сигнал за това, че е облагодетелствала една от регулираните от нея компании с неплатени милиони левове към държавата. \"Имаме сигнал, че Комисията по хазарта през годините така е определила начина на организиране на игрите на един от операторите, че това води до спестяване на таксата по Закона за хазарта. Тези твърдения трябва да бъдат проверени\", каза тогава Горанов. Резултати от проверката все още не са съобщени. Сигналът срещу \"Национална лотария\" е бил подаден от братята Цветомир и Боян Найденови и техния баща Стефан Найденов, които са съдружници в друга хазартна компания, която организира онлайн залагания под марката \"Ефбет\" и има бизнес и с казина. Те твърдят, че частните лотарии плащат по различен начин такси върху игрите спрямо държавното тото и това им спестява данъци. Стефан Найденов е и сред основателите на \"Еврофутбол\" в началото на 1990-те години и е дългогодишен съдружник с Божков. Братя Найденови и Божков са в раздяла като бизнес партньори, стана ясно от серия интервюта на братята през последните седмици. В сегмента на лотариите - \"Национална лотария\" е най-голяма и най-популярна на пазара. Според публикация на \"Капитал\" приходите на \"Ню геймс\" и \"Национална лотария\", които държат лицензите за тези талони за 2018 година са 248 млн. лева, печалбата - над 95 млн. лева. На \"Евробет\", която оперира \"Лотария България\" са 118 млн. лева и 10 млн. лева печалба, а Българския спортен тотализатор има 161 млн.лева приходи. ", "date": "2020.01.16", "title": "\"Патриотите\" поискаха национализация на частните лотарии"}
{"url": "https://www.dnevnik.bg/video/lice_v_lice/2020/01/16/4017270_predlojih_emil_dimitrov_za_ministur_zashtoto_e/", "text": "Предложих Емил Димитров за министър на околната и среда и водите, защото той е достатъчно енергичен, заяви в предаването \"Лице в лице\" по Би Ти Ви лидерът на ВМРО Красимир Каракачанов. \"В тази ситуация явно трябва да се действа бързо и енергично и макар, че министърът на екологията е с минимална роля, Емил Димитров може да свърши много полезна работа с енергията, която има. Аз го предложих. Познавам лично Емил Димитров може би от 2001 година\", каза още Каракачанов. Емил Димитров, известен с прякора Ревизоро,  беше избран в сряда за министър на околната среда  и водите с гласовете на депутатите от ГЕРБ и \"Обединени патриоти\". Той зае мястото на  Нено Димов, който остава в ареста  заради обвинение в безстопанственост.", "date": "2020.01.16", "title": ""}
{"url": "https://www.dnevnik.bg/sviat/2020/01/16/4017324_merkel_evropa_veche_ne_e_centur_na_sveta_germaniia_e/", "text": "Европа повече не е в центъра на световните събития. Това е все по-ясно.\" \"Възприемам Европейския съюз като нашата застраховка \"Живот\". Германия е твърде малка да оказва сама геополитическо влияние и затова трябва да използваме всички предимства на единния пазар.\" Това са думи на германския канцлер Ангела Меркел от нейно обширно  интервю  за \"Файненшъл таймс\". Подобен разговор изданието води миналата година с руския президент Владимир Путин. Но появата му сега изглежда по-скоро като изясняване на позицията на Меркел след предизвикалото много коментари интервю на френския президент Еманюел Макрон за сп.\"Икономист\". Отговорът за мястото на Европа в света идва след въпрос на главния редактор на ФТ за отношенията със САЩ и дали сегашното им състояние се дължи на междуличностни отношения или има структурен характер. \"Мисля, че причините са структурни\", отвръща Меркел. \"Макар че политическата сцена същ осе влияе от участниците на нея. Но вече от известно време виждаме как бившата роля на САЩ на супресила може да не отразява как всъщност тази страна се възприема или това вече се е променило. Президентът Барак Обама вече говори за Азиатски век, погледнато от американската перспектива. (...) Бившата позици на Европа да е на фронтовата линия - може да се каже, че ние бяхме интерфейса на студената война - приключи. Затова Европа трябва да очертае собствена геополитическа роля и фокусирането на САЩ върху Европа намалява. И така ще бъде с всеки президент.\" В интервюто става дума също за Брекзит, НАТО и защо си струва да се воюва за концепцията за Запада. За оттеглянето на британците от ЕС, започващо след две седмици, Меркел казва, че не се опасява ЕС да има на прага си конкурент, който така или иначе никога не е бил особено близко до основни тенденции за все по-тясна интеграция, и че въпросът е по-скоро как да се извлече полза от ситуацията. След като припомня, че Европа не е достъчно конкурентоспособна в няколко сектора, Меркел казва, че Брекзит е подействал като аларма за пробуждане. \"Погледнато позитивно, трябва да се запитаме кои регулации са правилни и действително полезни за нас. Обединеното кралство ще ни покаже в съвсем близък план по какъв път ще поеме. Ще е много интересно да се види как Лондон вярва, че може да се оправи по-добре в света, след като е извън ЕС. Ако ние в ЕС сме привлекателни, иновативни и креативни, ако сме добро място за изследвания и образование, и ако сме водещи в дигитализацията, тогава Великобритания ще с инаправи изводите дали има смисъл да работим в тясно сътрудничество. Вратите ни са отворени.\"      Любопитно е, че в интервюто само веднъж се говори за Русия и то в контекста на увеличените разходи за отбрана в НАТО и каква може да е новата мисия на алианса. \"НАТО е жив и здрав\", отвърща Меркел на пряк въпрос дали алиансът е в кома, както каза Макрон. \"Френският президент вероятно е говорел за това как трябва да еволюира НАТО в следващите десетилетия.\" Но канцлерът напомня, че 70 години отбранителните възможности на Германия са разработвани съвместно с НАТО и трансатлантическото партньорство. \"Има сектори, в които трябва да сме реалисти за капацитета си. В обозримо бъдеще няма да бъдем амтономни във военен смисъл. Европа трябва да се опитва да е автономна, но е добре, че най-после започнахме преди няколк огодини да създаваме европейска структура за военно сътрудничество в ЕС и то като основен носещ елемент в НАТО. Може да има райони, където ние, европейците, ще трябва самостоятелно да действаме военно - терирозмът в Африка е един пример - а там НАТО няма да играе водеща роля, алиансът ще остане изключително важен за саомоотбрана и колективна защита.\" В разговора за това същесгвува ли все още концепцията за \"Запада\", Меркел напомня, че тя идва от една гледна точка, поставяща евро-атлантическия свят в центъра, докато за китайците, например, \"Запад\" са доста изостаналите в развитието си района на страната. Но в огромната технологична революция, предизвикана от цифровизацията се налага да бъдат \"преведени\" възгледите за сподебени демократични принципи - че индивидът има роля в обществото, че Просвещението, фактите и науката са важни, че разделяме фактите от личното мнение, че векове наред сме развивали културата и законодателството си, за да изработим конституции или принципи. \"Ако го погледнете по този начин, можем да кажем, че днес западните демокрации все още съществуват\". \"Западът не е нещо затворено, то е отворена система. Ако други искат да възприемат този начин на живот, няма да ги отблъснем. Това, което най-общо описваме като Западът - определени социални ценности, монополът върху употреба на сила, свободните избори - все още съшествува и за него си струва да се бориш. От нас зависи да покажем, че тази система създава просперитет и е идеална за всички в обществото.\"", "date": "2020.01.16", "title": "Меркел: Европа вече не е център на света, Германия е слаба без ЕС"}
{"url": "https://www.dnevnik.bg/sviat/2020/01/16/4017140_kraiat_na_shtazi_-_kogato_shpioniranite_se_obrushtat/", "text": "                         \"Щази\" \"Щит и меч на партията\". Под това мото работи основаното през 1950-а година Министерство за държавната сигурност на Германската демократична република. Основните му задачи са потискане и контрол, а жертвата - собственият народ. Министерството, останало известно като \"Щази\", е най-важният апарат за натиск на Германската единна социалистическа партия. \"Щази\" не успява да предотврати падането на Берлинската стена на 9 ноември 1989 година. Нито собствения си разпад. Девет дни след изненадващото отваряне на границата тайната полиция на ГДР е преименувана в Служба за национална сигурност. За по-голямата част от 17-те милиона източногерманци това е просто ново име на старата система. \"Щази\" е основна тема по време на разговорите на кръглата маса в Берлин на 15 януари 1990 година. Представителите на стария режим начело с Ханс Модроу и граждански активисти дискутират бъдещето на ГДР. Гражданското движение \"Нов форум\" свиква протест пред централата на \"Щази\" с призива \"Носете вар и тухли\". Тайните служби трябва да бъдат символично зазидани - \"с въображение и без насилие\". Краят на \"Щази\" Отзовават се хиляди, сред тях и берлинчанинът Арно Полцин. \"Можахме да влезем на територията на службите без проблеми - без отпор и проверки\", спомня си той. В една от сградите Полцин забелязва униформени. Те наблюдават с интерес и с любопитство какво се случва. Символична гледка в очите на Полцин. \"ОК, директна заплаха вече нямаше.\" С щурмуването на централата на \"Щази\" пада и последният бастион на източногерманските тайни служби. Но всичко започва на 300 километра югозападно от Берлин - в Ерфурт. Група жени, сред които художничката Габриеле Щьотцер, организират окупацията на местната сграда на тайните служби на 4 декември 1989 година. Границите между Изтока и Запада са отворени, но хората все още изпитват недоверие. \"Сянката над ГДР продължаваше да тегне\", казва Щьотцер. На място има полиция, военни и служители на \"Щази\". Въпреки нажежената обстановка жените събират смелост, насочват се към входа - и вратата се отваря. Пред обърканите служители на \"Щази\" те обясняват, че искат да видят дали се унищожават документи и досиета. Триумфът на жертвите Жените не изпитвали страх. Макар да звучи налудничаво, те първо информирали кмета за намеренията си. И поискали от прокуратурата да запечата офисите на \"Щази\", за да спаси досиетата. \"Знаехме, че те са съкровище, нашето съкровище.\" Животът на Щьотцер е описан в тях. Как \"Щази\" се опитва да я контролира. В очите на службите младата жената е враг на народа. Нейното провинение: през 1976-а заедно с други граждански активисти протестира срещу отнемането на гражданството на певеца бунтар Волф Бийрман. Габриеле Щьотцер е осъдена на една година затвор заради участието си в протеста. Въпреки присъдата тя отказва да емигрира на Запад и започва да работи в ГДР като художник на свободна практика. Службите я наблюдават. Габриеле Щьотцер определя начина, по който заедно със съмишленичките си побеждават \"Щази\" през 1989 година, като \"гениален\" и \"грандиозен\". Посланието от Ерфурт достига до цялата територия на ГДР. \"Те влизат вътре, искат да вземат досиетата и не се натъкват на съпротива.\" \"Щази\" капитулира навсякъде. Последният бастион е Берлин. Маркус Мекел, който за кратко е външен министър на ГДР през 1990-а година, предлага своето обяснение: ГДР беше централизирана държава. И когато \"правителството става нестабилно, няма друг изход\". Идва и часът на \"Щази\". Той настъпва на 15 януари 1990 година. Ханс Модроу капитулира пред гражданите Три дни след щурма в централата на \"Щази\" в Берлин последният комунистически лидер на ГДР Ханс Модроу се предава. Той нарежда тайните служби да бъдат разпуснати. Разкриването на досиетата е \"голяма заслуга\" на парламента на ГДР, казва Мекел. Усилие, което \"трябва да бъде наложено въпреки волята на представителите на изпълнителната власт\". Канцлерът на Западна Германия Хелмут Кол иска да скрие взривоопасния материал. За да предотвратят това, Арно Полцин и съмишлениците му успешно окупират бастиона на \"Щази\" за втори път - през септември 1990-а. Най-важната цел на активиста е постигната: \"Моето досие вече беше в ръцете ми.\" Тогава възниква още един страх: че западногерманските тайни служби ще получат достъп до досиетата, \"преди гражданите на ГДР дори да имат шанса да разберат какво се случва\". \"Едно голямо дело\" Без дейността на активистите разпускането на \"Щази\" и отварянето на досиетата би било немислимо. Темата обаче още не е затворена. През 2019 година беше решено, че документите на \"Щази\" ще попаднат за определен срок в националния архив. Според последния външен министър на ГДР Маркус Мекел това е добро решение. Той посочва примера, който Германия дава на другите държави от Източния блок. Щурмът в централата на \"Щази\" на 15 януари 1990 г. за него има сериозно историческо значение: \"Това е едно голямо дело, което е важно и трябва да бъде запазено.\"", "date": "2020.01.16", "title": "Краят на \"Щази\" - когато шпионираните се обръщат срещу шпионите"}
{"url": "https://www.dnevnik.bg/bulgaria/2020/01/16/4017319_spored_valeri_simeonov_hazartut_bil_opasen_lotariite/", "text": "                         Депутатът, който не за първи път иска да наложи ограничения на лотарията, отговори на няколко въпроса за законопроекта, след като той беше публикуван на страницата на Народното събрание.  - Тотално с лотария да се занимава само Българският спортен тотализатор, който е длъжен 50% от приходите да ги насочи за обществено полезни цели. И да се спре със здравото печелене и служебния монопол, който притежават в момента някои лица. - Не знам. Въобще нямам никаква представа. Сигурен съм, че и вие нямате абсолютно никаква представа. Обаче е факт, че в момента огромният процент от всички тези лотарии се извършват от частни фирми, които са собственост на едно лице. (бел.ред. - в момента има две частни лотарийни игри, мажоритарен собственик в тях е Васил Божков) Рекламите вървят от сутрин до вечер. Премакетирахме първоначалното предложение, така че сега рекламата ще бъде изцяло в ръцете на държавата и провеждането й (бел.ред. - през 2018г. Симеонов предложи забрана на рекламата на лотарийните игри, но сега това е отпаднало от идеите). Министерството на спорта и Министерството на финансите са тези, които ще определят кога и как ще се излъчва и ще си поемат ангажимента за провеждането на тези игри. До момента тези части фирми плащат 1-2% от приходите си за спонсорство (бел.ред. - по т.нар. програма за социално отговорно поведение в закона са определени конкретни суми за различните хазартни игри, а не процентно съотношение) , докато тотализаторът е длъжен да дава 50%. - Не. - Мисля, защото имам съдействието на министерството на финансите и съм го обсъдил там с когото трябва. - Не само. Просто съм съгласувал с финансите. Да не говорим, че съвсем наскоро имаше установени едни огромни загуби там, да не кажа кражби - неплащане на данък. (бел.ред - Резултатите от проверката на комисията по хазарта, възложенна от министър Горанов все още не са обявени.) - Да. Държавният тотализатор с неговото скромно участие 180-200 млн. си плаща неговите 30 млн. Но това е капка в морето. Частните не плащат, а реализират печалби. - Лотариите са основната среда за развиване на хазартна болест. Томболите се организират по един специален ред, в България има една бинго зала - в Ловеч мисля. Те се провеждат в помещения, а мащабността на хазартна зависимост се получава само при лотариите. Затова ограничаваме лотариите. - Защо не, след като са го направили в Австрия, Швеция, Финландия и още други държави? Защо да не го направим, след като това ще донесе на държавата огромни суми. В момента законът е сервилен към частните хазартни фирми и всяка година постъпленията на спортния тотализатор падат (бел.ред. - Според данни в \"Капитал\"  приходите на тотото за 2018 година са 161 млн.лева , като тези от лотарийни игри не спадат, но то е на загуба, заради парите, които отделя за спорт и инфраструктура).", "date": "2020.01.16", "title": "Според Валери Симеонов хазартът бил опасен, лотариите най-много, но иска държавата да ги организира"}
{"url": "https://www.dnevnik.bg/zdrave/2020/01/16/4017333_chastnite_bolnici_da_praviat_obshtestveni_poruchki/", "text": "Няколко лекарства за онкоболни са плащани с 50% по-скъпо на частните болници в сравнение с държавните лечебни заведения. Това каза здравният министър Кирил Ананиев пред ресорната парламентарна комисия, която днес изслуша управителя на Здравната каса д-р Дечо Дечев, който обяви, че разминаването в заплащането на лекарства в различните здравни заведения е до 7 пъти, съобщава БНР. Педи дни Дечев каза, че НЗОК се източва чрез лобистки закони. Той обаче каза, че законът не е нарушен. Пред парламентарната комисия Дечев заяви, че според данните, с които разполага, не е разходван неправомерно обществен ресурс и че в законодателството се появява практика за нерационално използване на публичните средства за лекарства. \"Продажбата на цени до референтните в позитивния лекарствен списък е напълно законова практика. Разминаването аз обявявам публично, че една законова практика, за която пак повтарям, аз нямам право да кажа на някой провери нещо, което е в рамките на закона. Аз ви информирам чрез медиите, цитирам текст - лекарствен продукт не може да се продава на цена по-висока от определената в позитивния лекарствен списък. Всички цени , които споменах, са в рамките на определените в позитивния лекарствен списък. И по тази причина това не е незаконно и няма как да сезирам тези, които имат право да проверяват дали едно нещо е законно, или е незаконно\", заяви той. Министърът на здравеопазването Кирил Ананиев заяви, че ще инициира законови промени, така че частните болници да правят обществени поръчки. Вчера той обяви, че ще бъдат подготвени промени в Закона за обществените поръчки. Ананиев ще поиска от Национална агенция за приходите да провери болниците и търговците на едро.", "date": "2020.01.16", "title": "Ананиев предлага частните болници да правят обществени поръчки"}
{"url": "https://www.dnevnik.bg/v_pamet/2020/01/16/4017331_pochina_kristofur_sinut_na_dj_r_r_tolkin/", "text": "Кристофър Толкин, най-малкият син на създателя на \"Властелинът на пръстените\" и \"Билбо Бегинс\", почина на 95 години, съобщи фондацията Tolkien Society. Светът дължи в огромна степен на него публикуването на значителна част от творчеството на прочутия автор на фентъзи. Кристофър, третият син в семейството, израства с разказите на баща си за хобита Билбо и по-късно рисува много от картите на света на Средната земя за първите издания на \"Властелинът на пръстените\" през 1954 и 1955 година. След смъртта на Дж. Р. Р. Толкин през 1973 г. той живее със съпругата си във Франция, където опитва да подреди внушителен архив от непубликувани записки на баща си. Благодарение на него излизат \"Силмарилион\", \"Недовършени предания\" \"Берен и Лутиен\" и др., обогатили историите за Средната земя до един цялостен магичен свят. \"Кристофър бе отдаден куратор на създаденото от баща му. Популярността на света на Дж. Р. Р. Толкин е отвъд времето и това е достатъчно доказателство за десетилетията, които (Кристофър) отдаде, за да покаже Средната земя на поколения читатели\", заяви изпълнителният директор на издателство \"Харпър Колинс\" Чарли Редмейн. В интервю за в. \"Гардиън\" през 2012 г. синът на Кристофър - Саймън, описва мащаба на въпросната работа. Джон Толкин е описал всичко - \"от историята на боговете до историята на хората\", но \"всичко това не излезе наяве, въпреки усилията му. Именно Кристофър разглежда всички записки и тефтери на баща си и работи по тях повече от две десетилетия. Кристофър Толкин страстно пазеше паметта и творческото наследство на баща си, като критикуваше остро комерсиализирането на труда му, включително филмовата трилогия на Питър Джаксън. В интервю за френския в. \"Монд\" през 2012 г., той коментира, че книгата е сведена до \"екшън за хора между 15 и 25 години\", както и че \"Толкин се превърна в чудовище, погълнато от собствената си популярност и претопено в абсурда на нашата епоха\".", "date": "2020.01.16", "title": "Почина Кристофър, синът на Дж. Р. Р. Толкин"}
{"url": "https://www.dnevnik.bg/photos/2020/01/16/4016971_fotogaleriia_svetovnite_snimki_na_denia_-_16_ianuari/", "text": "Кадър от Берлинската седмица на модата в Берлин, Германия.", "date": "2020.01.16", "title": "Фотогалерия: Световните снимки на деня - 16 януари 2020 г."}
{"url": "https://www.dnevnik.bg/gradska_sreda/2020/01/16/4017335_obsujdane_na_bjudjet_2020_na_sofiia_zashto_mladost/", "text": "В зала с 60 места влязоха 150 души, за да се проведе общественото обсъждане на проектобюджета на Столичната община за 2020 г. Той ще е в размер на 1.703 милиарда лева, обяви във встъплението си зам.-кметът по финансите Дончо Барбалов и добави, че броят на софиянци е нараснал в последните години с 18% до 1.306 милиона. С него на трибуната бяха и главният архитект на София Здравко Здравков и новият зам.-кмет по транспорта Кристиан Кръстев. В залата бяха дошли и повечето зам.-кметове на общината. Йорданка Фандъкова отсъстваше. За водещ на събитието общината беше поканила Кирил Вълчев от Дарик радио. Той взе повод от думите на Барбалов и разясни, че щом София е нараснала с почти 20%, значи е добро място за живеене.      Гражданите, натъпкали се в залата, му отвърнаха, че тогава общината е трябвало да се сети да ангажира по-голяма зала, защото много хора са останали навън. Хоровата реплика даде знак на общинарите, че срещу себе си имат будни хора, които няма да се задоволят с дежурните обещания. Първите въпроси зададоха активисти от инициативните комитети на крайградските зони - Горубляне, Панчарево, Княжево. Хората питаха кога ще имат канализация, тротоари и дали общината ще направи сондажи за минерална вода, конкретно в Горубляне. Зам.-кметът Барбалов отговори, че за сондажи сега пари не са отделени, но ще направят анализи на водата. А Самоковско шосе, което минава през Панчарево не се оправя – нито настилката, нито тротоарите, защото първо трябва да се изгради канализация, а такава няма. Обяснението възмути панчаревци и те отново му зададоха въпроса. Зам.-кметът, който е с ресор финанси, доскоро отговаряше и за транспорта и затова обясни, че шосето, което разсича Панчарево е ангажимент на Агенция \"Пътна инфраструктура\". За канализацията на Панчарево общината е предала въпроса на \"Софийска вода\", която ще го заложи в следващата си програма след 2021 г., уточни зам.-кметът Ирина Савина. В кв.\"Кръстова вада\" няма нито канализация, нито улици. Защо няма нищо в проектобюджета за това? Отговори зам.-кметът Ирина Савина, че и двете части на квартала – изток и запад, са включени в апликационната форма за европейско финансиране за изграждане на канализация. Втората вълна от въпроси беше повече фокусирана върху числата в проектобюджета. Тон даде млада жена от \"Велоеволюция\", която запита защо 5-те милиона лева за алеи миналата година не са били усвоени, а в бюджета за тази пак са заложени толкова. \"И тези пари ще стигнат за 10 км велоалеи, а в програмата до 2020 г. е предвидено да бъдат изградени 60 км. Как общината ще компенсира това изоставане? Отговорът на Барбалов – от \"Велореволюция\" да се срещнат с новите колеги в общината, които отговарят за тази тема. Андрей Зографски от \"Спаси София\" запита защо в бюджета за 2020 г. са заложени капиталови разходи със 160 милиона лева по-малко от миналата година. Той запита и как ще се развие бул. \"Т. Каблешков\" като за него са предвидени само 1 милион лева, а с тях \"100 метра не могат да се изпълнят\". \"Намалява капиталовата програма, защото намаляват за тази година средствата по европейски проекти. Приключва третата линия на метрото и намалява и използването на заемни средства по същата причина – защото през 2019 г. имахме доста уселено строителство на метрото, което се финансира с европейски и заемни средства. Затова идва намалението сега, но ще има увеличение от преходния остатък, но дали ще стигнем нивото от предходната година не бих могъл все още да кажа.\" Гражданин съвсем сериозно обяви, че се е поинтересувал и сумата предвидена за 100-хилядния район \"Младост\" за 2020 г. била по-малка от тази за Столичния зоопарк. Барбалов се оказа неподготвен и нехайно обясни, че Зоопаркът се намира в район \"Лозенец\" и неговият кмет пък трябва да е доволен, че при него идват толкова големи инвестиции. Залата гръмна в скандирания и дюдкания. \"За маймуните има повече пари, отколкото за хората в \"Младост\" така ли\", отвърна му гражданинът. Барбалов се окопити и се зарови в бележките си. Водещият Вълчев бързо посочи гражданка, която да зададе въпрос. Тя се оказа, че искала да благодари на общината за помощта на център за работа с хора със специални нужди. Въпрос нямаше, но напрежението в залата се сви и Барбалов вече беше подредил по-смислен отговор за район \"Младост\". \"Това, което се вижда далеч не са всички средства, които се отделят за даден район. \"Младост\" има значителна пътна мрежа и в (графа) \"текущ ремонт – поддръжка на улиците\" имаме 7 площадки, които се изграждат. Ако добавим и разходите за администрация и други, сумата за района набъбва до около 50 милиона лева\", изчисли зам.-кметът по финансите.      Защо от лифтовете на Витоша работи само един – Симеоновският, арх. Здравков разясни, че и четирите – Симеоновския, Драгалевския, Княжевския и \"Романски\", са обследвани от екип на \"Софинвест\". Всеки стълб е прегледан, направени са геодезични заснемания \"Ние сме дали предписания на собственика на лифтовете \"Витоша ски\", които завършват с административни актове-заповеди за възстановяване на горна и долна станция на Княжевския лифт. Заповедите обаче са обжалвани в съда и в момента сме на втора инстанция\", заяви арх. Здравков. Фандъкова сформирала работна група да провери докментите за собственост на лифтовите съоръжения, добави той. Жена от Бусманци директно запита зам.-кмета по екологията Йоана Христова – защо след като общината толкова шумно рекламира кампанията за безплатна смяна на старите печки с нови горивни инсталации за 20 000 домакинства и много жители на квартала са подали заявления, още нищо не се случва. Христова даде ясен срок – следващата седмица ще отворим тази инициатива за първите квартали, които са одобрени. Бусманци е сред тях. След три часа обсъждания в 21 часа водещият Вълчев обяви, че остават още 3 въпроса от договорените 60 към общинарите. Гражданите искаха да питат още, Борис Бонев обяви, че те трябва да бъдат изслушани, тъй като предишното обсъждане на бюджета преди година е продължило шест часа. Въпреки това като по команда общинарите се надигнаха да тръгват и се оказа, че всъщност те са заели повечето седящи места в залата, а гражданите стояха три часа прави на обсъждането. Предстои проектобюджетът да бъде обсъден в ресорните комисии преди да бъде внесен за гласуване в Столичния общински съвет до края на януари.", "date": "2020.01.16", "title": "Обсъждане на бюджет 2020 на София: Защо \"Младост\" получава по-малко пари от Зоопарка?"}
{"url": "https://www.dnevnik.bg/sviat/2020/01/16/4017341_libiiskiiat_buntovnicheski_komandir_haftar/", "text": "Часове след като разговаря с германския външен министър Хайко Маас, бунтовническият командир Халифа Хафтар изненадващо кацна в Атина за разговори преди мирната конференция в Берлин. Това съобщиха в.  \"Катимерини\"  и световните агенции. В интернет се появиха множество снимки, на които се вижда как гръцкият първи дипломат Никос Дендяс посреща Хафтар на летището в гръцката столица. Хафтар пристига в Гърция дни преди планираната за неделя мирна конференция в Берлин, на която ще се търси изход от кризата в Либия с помощта на световни лидери, и дни след  провала на договорено от Русия и Турция прекратяване на огъня . Гостът на гръцките власти оглавява Либийската национална армия (ЛНА), която се сражава срещу силите на признатото от ООН Правителство на националното съгласие (ПНС), базирано в столицата Триполи. Командирът утре ще се срещне с премиера на Гърция Кириакос Мицотакис, а и с Дендяс. \"Катимерини\" свързва срещата с факта, че Гърция не е била поканена на конференцията, на която ще са лидерите на Германия, Италия, Франция, Турция, Катар и Русия, както и Хафтар и премиерът, оглавяващ ПНС, Файез ас Сарадж, а държавният секретар Майк Помпео ще представлява Съединените щати. Гърция заплашва да блокира всяко решение на тази конференция, ако то не включва твърдо противопоставяне на либийско-турско споразумение, очертаващо морските граници между двете страни за сметка на Атина. \"Искам да съм кажа ясно: Гърция никога няма да приеме политическо решение за Либия, което не изисква отмяната на незаконния турско-либийски меморандум с (Правителството на националното съгласие). Ще наложим вето, преди въпросът да достигне Срещата на върха (Европейския съвет). Ще наложим вето на ниво външни министри,\" цитират гръцки медии изявление на Мицотакис.      Защо Мицотакис иска да е в Берлин Срещащите се страни подкрепят различни играчи - например Турция, Катар и Италия стоят недвусмислено зад ПНС, Русия (заедно с Египет и Обединените арабски емирства) подкрепят Хафтар, с когото и Франция поддържа активна комуникация. Средиземноморската страна Гърция не е заставала на подобна твърда позиция за разлика от посочените държави. Тя, с цялото континентално крайбрежие и острови, обаче има огромна брегова линия и е силно засегната от противоборството в Източното Средиземноморие, в което на практика се оказа замесено и ПНС. Правителството на Сарадж подписа споразумение за  делимитация на морската граница с Турция , която според документа минава съвсем близо до гръцкия остров Крит и Гърция го смята за нищожно. Атина дори изгони либийския (представляващ ПНС) посланик на Сарадж в знак на протест, след като той не успя да обясни действията на властите, които представлява. Това стана месеци след като Турция даде заявки, че желае да се включи в сондажните дейности в Източното Средиземноморие, каквито нейни съседи извършват в икономическата си зона. Днес, попитан какво ще направи Гърция, ако турски сондажен кораб се озове в нейни води, Мицотакис, цитиран от \"Катимерини\", казва: \"Каквото е нужно.\" Мицотакис вече изрази разочарованието си, че не е бил поканен на конференцията и е изпратил писмо с гръцките позиции до ръководството на ЕС - председателя на Европейския съвет Шарл Мишел и председателя на Еврокомисията Урсула фон дер Лайен - за да обясни както интересите на Гърция в Либия, така и становището за споразумението между Турция и ПНС. Източници на \"Ройтерс\" в Атина обясняват, че Хафтар и гръцкият премиер ще обсъдят въпроса утре. Хафтар също е изразил недоволство, че желанието на Гърция да участва в конференцията е било отхвърлено, пише \"Катимерини\".", "date": "2020.01.16", "title": "Либийският бунтовнически командир Хафтар изненадващо кацна в Атина"}
{"url": "https://www.dnevnik.bg/gradska_sreda/2020/01/16/4017342_krepostta_urvich_veche_shte_se_upravliava_ot_stolichna/", "text": "Крепостта Урвич, от която цар Иван Шишман е бранил София от османските нашественици, беше дадена безвъзмездно за управление на Столичната община. Решението е на Министерския съвет и е за 10 години като недвижимата културна ценност, която е с най-високия ранг \" с национално значение\", остава публична държавна собственост. Предоставянето и на общината и район \"Панчарево\", в чиято територия си намира, ще допринесе за обогатяване културно-историческото наследство на местно ниво, ще подпомогне популяризирането й като обект на културния туризъм.", "date": "2020.01.16", "title": "Крепостта Урвич вече ще се управлява от Столична община"}
{"url": "https://www.dnevnik.bg/sport/2020/01/16/4016801_snimka_na_denia_radost_i_pritesnenie_na_old_traford/", "text": "Манчестър юнайтед\" се класира за четвъртия кръг за Купата на Англия. Воденият от Оле Гунар Солскяр състав се наложи с 1:0 срещу \"Уулвърхемптън\" в преиграването, като ценния гол вкара Хуан Мата в средата на второто полувреме.", "date": "2020.01.16", "title": "Снимка на деня: Радост и притеснение на \"Олд Трафорд\""}
{"url": "https://www.dnevnik.bg/sviat/2020/01/16/4016667_kakvo_zapochna_v_rusiia_-_perevrat_ili_proekt_naslednik/", "text": "Казвахме ви - 2019 г. ще е последната спокойна година в Русия. Започват големи промени, съпроводени от големи беди.\" Тази фаталистичен коментар на политолога Валерий Соловей последва изненадващите предложения в сряда на президента Владимир Путин за съществени промени в Конституцията. Той и преди е говорил за нужда от промени, но този път събитията се развиха толкова шеметно, че анализаторите се чудеха кое по-напред да коментират и какво всъщност започва. Дългоочакваният проект \"Наследник\" за това как след четвърт век на власт той ще се оттегли от властта през 2024 г.? Или нещо между \"януарски преврат\" и перестройка  Путин? Очевидно предложенията на президента целят избягването именно на \"големи беди\", сътресения и - не дай Боже! - преразпределение на собственост в големи мащаби, както стана в началото на управлението му.      Но тревожността не намалява от това, че в крайна сметка идеите му сочат към следните изводи: - предстои съществена промяна в схемата за разпределяне на пълномощията между отделните разклонения на властта - ще се преначертава конструкцията от спирачки и противовеси за балансиране на цялата система - очертава се появата на нов потенциален център на тежест във властта и управлението и това ще е Държавният съвет, който Путин евентуално да оглави след като напусне Кремъл - Русия престава да бъде суперпрезидентската република от Конституцията на Борис Елцин след разгрома на бунтовния парламент през есента на 1993 г., но и няма да бъде пълноценна парламентарна република - следващият държавен глава няма да се казва Владимир Путин - наследникът на Путин ще е с ограничени пълномощия и няма да повтори рекорда му по годините на власт (президентът вече предложи от Конституцията да се премахне думата \"подред\" там, където се определя, че може да има само два мандата един след друг; ако бъде въведено, това може да означава и право на не повече от два мандата изобщо, т.е. и при верси 2х1 мандат с прекъсване). - Путин държи всички в шах, защото изобщо не е ясно къде ще се позиционира в новата схема - изборът му на шефа на данъчната служба Михаил Мишустин за нов премиер пада върху добър мениджър, който е еднакво далеч от всяка от основните политически групировки около президента, т.е. човек без прекалени властови амбиции и с намалена вероятност да бъде манипулиран от някой от водещите политически кланове.      А 15 януари 2020 г. започна като съвсем обикновен ден. В 12:05 Путин започна да с идеите си за увеличаване на раждаемостта да чете годишното си послание към Федералното събрание - двете камари на парламента, в присъствието на правителството, върховни съдии, духовни, бизнес и културни водачи. Час по-късно той премина към главната част - наложителната промяна на \"някои\" части от Конституцията. Всъщност става дума за разширяване правомощията на Държавния съвет и вписването му в основния закон на държавата (в момента това е съвещателен орган към президента), на двете камари на парламента и на местното самоуправление (фактически, вграждането му във вертикалата на властта), както и доста изненадващото предложение Конституцията на Русия да има върховенство над международните закони (така най-малкото Москва ще напусне юрисдикцията на Европейския съд за правата на човека), което в момента могат да си позволят в значителна степен единствено САЩ. Промените ще се оформят като закон и след одобряването му в парламента трябва да се произнесат избирателите по тях. Референдум? Не. В 15 часа Елла Памфилова, председател на ЦИК, казва, че е малко вероятно да се използва референдум за утвърждаване на промените. Малко след това същото заявява и говорителят на Кремъл Дмитрий Песков - че нямало да се пипат фундаментални текстове и затова нямало нужда от референдум. Всъщност, не е ясно дали такива поправки в Конституцията подлежат на преминаване през Конституционно събрание или референдум, какъвто в страната за последно е имало през 1993 г. \"Всенародно гласуване\", от своя страна е достатъчно широко и неясно определение, позволяващо свобода в избора на формат, процедури и задължителност на резултата. В 16 часа, докато медиите усилено коментират и се опитват да разберат какво е това, Путин се среща с Дмитрий Медведев в сградата на правителството. След това премиерът излиза и обявява, че заради предложените конституционни промени е целесъобразно да бъде разпуснато цялото правителство. Путин обещава да го прибере на все още несъществуващия пост зам.-председател на Съвета за сигурност към президента.      Докато набира сила втора вълна от анализи, коментари и прогнози кой ще е новият министър-председател и колко дълго Кремъл ще го търси, Путин прави третата изненада и в 19 часа обявява името на Михаил Мишустин; никой не го е поставял сред фаворитите за поста. Половин час по-късно данъчният шеф е в парламента, разговаря с председателя на думата Вячеслав Володин и е обявено, че обсъждането на кандидатурата започва в четвъртък, 16 януари. На сцената изведнъж излиза администратор, а не политик (същият ход Путин направи през 2004 г. с Михаил Фрадков), познаващ различни части от икономиката, уважаван от бизнеса, работил със силовите структури и показал достатъчно резултати, за да му се повери поредният опит за тласък на реформите до 2024 г.      Тепърва Кремъл ще трябва да дава много обяснения и отговори какво се случва. Засега анализаторите определят идеите на Путин в спектъра от \"декоративни мерки за имитиране на край на усещането за застой\" през \"най-после засилване на парламента и поява на смисъл да се гласува на избори\" до \"започване на преход с наложителни резки промени в икономиката, комбинирани с осигуряване на стабилност с институционални инструменти\", включително чрез засилен контрол над хората от силовите структури и допълнително ограничаване на способността на да се влияе на режима отвън (Путин предлага още и хората на висши държавни постове да нямат още едно гражданство или право на постоянно пребиваване в чужбина). Бързо се появи и версията, че се задава нещо като оттеглянето на Нурсултан Назърбаев в Казахстан. Той не заема някакъв силен пост, но властта бе предварително разпределена между няколко институции, в няколко от които той има решаваща роля. Той оглавява Съвета за национална сигурност и управляващата партия, а освен това е и официален \"лидер на нацията\". Такъв централноазиатски вариант не е ясно дали е приложим в Русия, но идеята е след 2024 г. Путин да има няколко платформи, от които да управлява и да следи да не се появи силен и амбициозен негов наследник. Накрая, остава е проблемът, че става дума за хипотези и структури, задължително предвиждащи присъствието на Владимир Путин в тях. А след това?     ", "date": "2020.01.16", "title": "Какво започна в Русия - переврат или проект \"Наследник\""}
{"url": "https://www.dnevnik.bg/analizi/2020/01/16/4016699_zashto_bulgarite_nehaiat_za_prirodata/", "text": "                         Помните ли вица? \"Кой е най-големият враг на социализма? Отговор: Капитализмът и четирите годишни времена.\" Историята сякаш се повтаря, защото природата май ще се окаже най-сериозният проблем и пред управлението на ГЕРБ. След наистина малобройните, но пък много упорити протести срещу унищожаването на дюни, защитени територии и животински видове, дойде нарастващото раздразнение от фините прахови частици (с които, както разбрахме от една коледна снимка пред камината, г-н Борисов също замърсява въздуха на София). Хайде, всичко това се поразмина, но тогава дойде кризата с водата в Перник, каквато вероятно очаква и много други градове. И като капак се размириса на италианско-африкански боклук. Управляващите в крайна сметка пожертваха министъра на околната среда и водите и решиха да заменят математик със специалист по народни танци и митници от съответното номенклатурно ниво – сякаш за да не остане никакво съмнение, че продължаваме да живеем в социализма. Ако смятат това министерство за трета глуха, където може да се прати верен кадър, който нищо не разбира – чакат ги още политически аварии. Вероятно нямаше да се стигне чак до арест, ако ВМРО не бяха се заинатили глупаво, а просто бързичко бяха изпратили г-н Димов в заслужен отдих. Е, наложи се работата да стане по трудния начин, както казват в американските филми. А това пък се оказа добър повод за новия главен прокурор да се изяви като български Кьовеши и пътьом да запуши устата на онези, които протестираха срещу него. Защото Гешев започна именно с Димов, срещу когото същите протестиращи многократно излизаха на барикадата. Г-н Борисов навярно си е направил сметката, че зелени в източна и южна Европа не се въдят. На пръв поглед така излиза: вместо да дойдат в София и да изпочупят града с прочутите си винкели, перничани кротко проклинат съдбата, докато медийните мислители повтарят, че търсенето на виновници нямало да им донесе вода. Що се отнася до партията на зелените, тя май потъна в коалицията \"Демократична България\" и едва ли самостоятелно може да разчита на повече от процент електорална подкрепа. Струва ми се още, че в тази коалиция има и напрежения между зелените и новите традиционалисти, които решиха да обновят идеологическите си одежди, като поведат борба срещу зеления социализъм, екофашизма или както там го наричат тръмпианците по света. Колкото до опозиционната БСП, която се кани да внася вот на недоверие по темата: ами нека си припомним, че тя е традиционно скептична към зелените идеи. Тоест каква легитимност има тъкмо БСП да се пени по екотеми, след като десетилетия свързваме тази партия с Белене, Ковачки, големи шлемове и т. н.? Още по-важна е историята: Русенският комитет, създаден през 1988 г. срещу обгазяването на града, после Екогласност – това бяха първите антикомунистически организации. И въпреки инжинеринговите усилията за създаване на партийни двойници, социалистите така и не успяха да придърпат еко вота към себе си. А помним още Чернобил, пресъхналото Азовско море, екологическия крах на комунизма... В така нареченото дясно пространство еколозите също нямат никакви шансове. Зелените идеи са обект на брутални подигравки от новата алтернативна десница, която обединява бизнес ориентирани десни, антиевропейски популисти и кафяви медии бухалки. Отвратителната (макар и доста глуповата) жлъч, която се изля върху Грета Тунберг, онагледява начина, по който тук се разсъждава за бъдещето на планетата. На този фон не само България, но и целият регион се отдалечава непоправимо от богатия европейски Северозапад, където зелените започват трайно да изместват старата социалдемокрация. В Германия те вече са втора политическа сила, а както виждаме от \"Зелената сделка\", предложена от Урсула фон дер Лайен, зелените вече насочват и политиката на Еврокомисията. Многозначителен е фактът, че източноевропейците се оказват един от сериозните проблеми пред тази \"Зелена сделка\". В целия регион екоидеите не са особено на мода, включително и поради липсата на развита индустрия и на толкова много гъсто населени градове. Напротив, в България например все още битува носталгията по комунистическата индустриализация, когато дори на десетолевката гордо пушеше комин. Чувстваме се несправедливо бедни и лесно ни убеждават, че екологията е лукс, а \"Зелената сделка\" - някакъв трик на големите, които пак искат да ни прецакат. За тукашните хора е трудно да повярват, че качеството на живота (климатът, спокойствието, храната) са най-конвертируемите ни предимства. Още по-трудно ще повярват пък в новите ценностни нагласи на зелените, които проповядват качество, вместо количество, творчество, вместо консумация, човешки смисъл, вместо проценти на растеж. Ековълната на Запад се надигна и в резултат от фрагментирането на обществата. В повечето по-развити страни вече трудно може да се говори за работническа класа, която социалистически партии да защитават. В заводите са останали малко хора, които при това гласуват по-скоро надясно. Все повече се разбягват и очакванията към пенсиите (виж Франция), към образованието, към здравеопазването. В последна сметка единственото, което безспорно може да обедини атомизираните общества, това е природата, защото тя сякаш ни се полага по право като човешки същества. А индивидуализмът, възприет от западните зелени, има и друго измерение: човешките права, толерирането на различията, все либерални теми, чужди на социалистически партии като българската или румънската. Не ми е приятно да си го призная, но си давам сметка, че скоро зелените идеи няма да завладеят масите в България. Те са израз на един нов младежки идеализъм в егоистичния ни свят, а ние тук обичаме да пребиваваме в сладката си депресия. За далечното бъдеще нямаме склонност да мислим, още по-малко сме склонни да направим нещо за мъглявата кауза на човечеството или на децата, отвъд нашите собствени и биологически. Граждани сме, общо взето, от 2-3 поколения, а природата не се явява в главата на селянина, защото той просто си живее в нея. Мисъл за природата се появява тогава, когато сме на път да я загубим, а у нас буренак още колкото искаш. Да не забравяме и новата дигитална пропаганда, която ще насъсква гражданите срещу \"зеления октопод\"... Нека накрая пак да си припомним края на комунизма. Дали гражданите бяха чак толкова загрижени за хидропроектите Рила и Места? Ако да, защо така бързо забравиха екологията в хода на битката за промяна на системата? Или всъщност зад екологията се криеше друго недоволство? Г-н Борисов трябва да внимава за уроците на историята. Зад възмущението по екотеми днес се нагнетява един много по-мощен гняв на гражданите – от това, че новата партийна номенклатура в продължение на десетилетия приватизира обществените ресурси, че монополизира шансовете за правене на бизнес, за добро образование, здравеопазване, за достоен живот. Битката за природата може да се окаже само началото.", "date": "2020.01.16", "title": "Защо българите нехаят за природата"}
{"url": "https://www.dnevnik.bg/analizi/2020/01/16/4015868_mislite_che_plashtate_mnogo_za_lechenie_moje_poveche/", "text": "                         Тихомълком и без никакви дебати държавата легализира доплащането за лечение в болниците. По обичайния порочен начин – на заседание на Министерския съвет между Коледа и Нова година, когато всички са в отпуск, а чиновниците – в болнични, през преходни и заключителни разпоредби в друг закон, на парламента ще бъдат предложени поправки, според които за лечение може да се искат пари за това, за което и сега се искат, но вече без никакви съмнения законно ли е или не. И за още повече. \"В Закона за здравното осигуряване ясно е разписан ангажиментът на изпълнителите на медицинска помощ да осигуряват на здравноосигурените лица, без да изискват и приемат от тях плащане и/или доплащане, медицинската помощ от пакета, гарантиран от бюджета на здравната каса (НЗОК), за която са сключили договор с НЗОК. Изрично са разписани конкретните възможности за приемане на плащане и доплащане от задължително здравноосигурените лица\", гласи постното съобщение на кабинета за поредната капитулация на държавата и здравните власти пред реалността в И досега законът предвиждаше същото – за осигурените от здравната каса медицински услуги не може да се искат пари от пациентите. Затова се искат за неосигурените, често ненужни, често дори извън здравия разум услуги, които обикновено не са и поискани от пациентите. Пари може да се искат за избор на екип или лекар, дори има нормативно установен таван – до 900 лв. за екип и до 500 лв. за лекар. Оттук нататък болниците, особено частните, проявяват перфидна изобретателност. Самостоятелни и ВИП стаи, самостоятелни постове на медицински сестри и санитари, самостоятелно хранене, прегледи от консултанти или извънредни прегледи, допълнително поискани услуги, такса административно обслужване, такса за wi fi, за справка за точен час на раждане, такса ползване на място за допълнителен багаж и какво ли още не. Цените пък са определени най-вече според преценката на \"мениджмънта\" на болницата колко биха могли да платят пациентите, без да се налага да се стига до съдебно събиране на задължението. Цената на стая на нощ може да стигне до 250 лв., битовото обслужване – 150 лв., извънреден преглед – 210 лв., допълнително поискани услуги – 200 лв. За капак едно и също нещо в различните болници има различни цени – само обезболяването при нормално раждане струва от 150 до 350 лв. Това не просто са много пари, а ще му връчат при изписването, освен това колкото по-болен е, логично – по-голяма ще е тя. Досега Министерството на здравеопазването приемаше тези цени за сведение и се оправдаваше, че не може да направи нищо – те не са незаконни. Не се смята за незаконно и нещо абсурдно като хоспитализационен преглед – пациентът е приет за лечение по линия на здравната каса, в клиничната й пътека са описани задължителните услуги преди, по време на и след хоспитализацията и изведнъж болницата включва още един преглед, само и само той да не е поет от НЗОК и да може да вземе такса и за него. А тепърва всичко това ще стане още по-законно. Приетата под сурдинка поправка в закона гласи, че ще се допуска доплащане, ако пациентът поиска лечение с \"лекарствен продукт и/или медицинско изделие и/или по метод, различни от предоставяните от лечебното заведение в рамките на осигуряваната от него медицинска помощ от пакета на НЗОК и надхвърляща стойността й, гарантирана от бюджета на НЗОК\". По принцип това би трябвало да регламентира доплащането на медицински изделия, които и сега не се поемат изцяло от здравната каса, цените им са извън всякаква регулация и една и съща става например има различни цени в различните болници. Текстът обаче отваря врати за още по-безогледно творчество от страна на лечебните заведения. Освен това пациентите ще имат право \"по своя инициатива\" да получат допълнително поискани услуги срещу заплащане – подобрени битови условия и допълнително обслужване, свързано с престоя на болния, извън осигурените здравни и общи грижи. Тоест освен избора на екип Министерството на здравеопазването официализира и избора на санитарка. Кои ще са дейностите и при какви финансови условия ще се предоставят ще бъде определено в наредба. Вместо да потърси начин да ограничи това безумие, държавата ще изчислява колко максимум да се плаща за персонална смяна на катетър и почистване на под. Генералният проблем при скубането на пациентите в болниците не е в самото доплащане – българите отдавна са свикнали да дават пари за лечение; те дори го очакват и смятат, че плащането им гарантира по-добро отношение и грижи. Проблемът е, че това изобщо не е така – няма задължителна връзка между плащането и качеството. Даването на стотици левове не гарантира, че лекарят, екипът и болницата ще си свършат работата и обратното. Контролът на качеството на медицинските услуги – осигуряване на гаранция, че всеки пациент ще получи най-ефективно и своевременно лечение в рамките на компетенциите на лечебното заведение, е грижа на държавата, но и той подобно на ценоразписите е оставен предимно на самоуправление на лечебните заведения въпреки заетите с въпроса купища министерства, агенции и съсловни организации. С други думи – ако болница А реши да приеме здрав човек, да му вземе 1000 лв. плюс още толкова от здравната каса и да го изпише също толкова здрав, няма да последва санкция. Няма да последва санкция и ако болница А откаже да приеме болен човек, чието лечение би струвало повече, отколкото може да се вземе от него. Няма и опити този дисбаланс да се поправи. Защото другият огромен проблем е, че никой освен самата болница не знае за какво всъщност плаща човекът. От поне 15 години всеки екип на Министерството на здравеопазването се зарича да направи остойностяване на медицинските услуги, така че Но нищо подобно не се случва – случайно или не. Здравната каса плаща над 2.2 млрд. лв. само за болнична помощ, но не знае за какво, колко е реалната цена на всяка една клинична пътека, пациентите доплащат безумни такси, но без да знаят какво финансират – лечение, кражба или печалба. НЗОК финансира изумителните над 316 болници, с най-много легла за активно лечение и хоспитализации в ЕС, и всички те до една твърдят, че са недофинансирани. Това със сигурност е вярно за част от тях, но ако важеше за всички, броят им щеше да намалява. А на следващата година броят на леглата в болниците расте, бюджетът и доплащанията – също, и всички продължават да не знаят защо и кое точно е недофинансирано. На фона на всичко това жалките възможности и желание за промяна на държавата и управляващите се изчерпват с даване на още по-широки възможности за изнудване на болните, а не с какъвто и да било опит за въвеждане на елементарен ред. Защото приоритетът на държавата не е поддържане на адекватна здравна система, а точно обратното – хаос и липса на правила, при които шепа избрани благоденстват, а всички останали плащат. Със здравето си.", "date": "2020.01.16", "title": "Мислите, че плащате много за лечение? Може повече"}
{"url": "https://www.dnevnik.bg/sport/2020/01/16/4016835_grigor_dimitrov_zagubi_ot_kirios_v_demonstrativen_mach/", "text": "Григор Димитров загуби от Ник Кириос с 4:6, 2:6 във втория си и последен мач от демонстративния турнир Kooyong Classic в Мелбърн. Надпреварата, която не носи точки за ранглистата на АТП, е последна подготовка преди началото на  Australian Open , като първият турнир от Големия шлем стартира на 20 януари. По-късно през деня българинът ще разбере съперника си за първия кръг, когато бъде изтеглен жребият. Преди да се изправи срещу Кириос, Димитров  победи Борна Чорич . Срещата между бившия №3 в света и австралиеца продължи само 58 минути, като Кириос се справи неочаквано лесно с Димитров. Дотук българинът имаше три победа и само едно поражение срещу този съперник. \"Позагубих концентрацията си, когато бях пробит в първия сет. Ако не си взимаш подаванията срещу Ник, става трудно. Той сервира невероятно. Условията са трудни, но това е обстановката в момента. Остават няколко дни до Australian Open и е важно да се концентрираме върху правилните неща. Не идвам за първи път в Мелбърн и знам какво да очаквам по отношение на условията\", каза Димитров. Първият сет се движеше равностойно до деветия гейм, когато Кириос проби и след това спечели своето подаване, с което взе и сета. Това подейства на Димитров, който допусна нов пробив още на старта на втората част, но след това на свой ред взе подаването на австралиеца. Серията от пробиви продължи и в третия гейм, след който Кириос поведе с 2:1. Австралиецът увеличи серията си от поредни геймове до четири, повеждайки с 5:1, което се оказа и решаващо за изхода на срещата. Димитров взе само още един гейм до края и срещата приключи при 6:2.", "date": "2020.01.16", "title": "Григор Димитров загуби от Кириос в демонстративен мач за по-малко от час"}
{"url": "https://www.dnevnik.bg/detski_dnevnik/2020/01/16/4016590_klasicheskata_muzika_sreshta_istoriiata_za_romeo_i/", "text": "Историята за Ромео и Жулиета, преплетена с класическа музика, и теми от любими филми ще представи в началото на февруари музикалната образователна програма на Софийската филхармония \"Фортисимо фамилия\". Спектакълът носи името Love story и е предназначен за тийнейджъри, като целта на програмата е да ги запознае с класически музикални и литературни произведения по близък до тях начин. Диригент ще бъде Максим Ешкенази. Класическата история за двамата влюбени ще пресъздадат поп певецът Рафи, артистите Дарин Ангелов и Радина Боршош, както и оперната певица Йоана Кадийска. На сцената те ще спорят по темата \"С думи или с музика по-добре се разказват любовни истории\". Кой ще победи в спора, кой в кого ще се влюби и какво общо има оркестърът на Софийската филхармония ще разберат зрителите на 2 февруари от 19 ч. в зала \"България\". Билетите са в продажба на касите на залата, както и онлайн  тук .", "date": "2020.01.16", "title": "Класическата музика среща историята за Ромео и Жулиета в концерт за тийнейджъри"}
{"url": "https://www.dnevnik.bg/sport/2020/01/16/4016836_asistirai_si_sam_zrelishtna_zabivka_s_marka_nba/", "text": "Алей-уп  забивките  са едни от най-трудните изпълнения, дори и за звездите от Националната баскетболна асоциация (НБА). Но да завършиш по подобен начин, когато си подадеш сам топката, е още по-сложно. Именно това направи крилото на \"Орландо меджик\" Аарън Гордън, който заби зрелищно в коша на \"Лос Анджелис лейкърс\". В третата четвърт Гордън си подаде с таблото и завърши пред погледа на няколко играчи на \"езерняците\". \"Магьосниците\" победиха лидера в Западната конференция със 119:118 като гост и нанесоха едва осма загуба на Ел Ей.", "date": "2020.01.16", "title": ""}
{"url": "https://www.dnevnik.bg/bulgaria/2020/01/16/4016839_s_28_mln_lv_fandukova_shte_pravi_novi_parkove/", "text": "Средствата за озеленяване в бюджета на София за тази година са 28 млн. лв., защото озеленяването подобрява качеството на въздуха. Предвижда се създаването на два нови парка - в \"Овча купел\" и в \"Лозенец\", довършване на ремонта на \"Западен парк\" и входа му откъм кв. \"Люлин\", съобщи кметът Йорданка Фандъкова пред БНТ по повод предстоящото гласуване на бюджета на града в общинския съвет. Общината ще кандидатства за безвъзмездно финансиране по европейската програма \"Региони в растеж\" 2014 - 2020 г. за възстановяване на Борисовата градина в историческия й вид, каза Фандъкова.  Фандъкова изрази огорчението си, че опозицията няма да подкрепи проектобюджета и вече се обяви против разпоредбите с повишаването на данъците за замърсяващите автомобили. \"Никой политик не обича да предлага увеличение на данъците, много хора се дръпнаха\", каза тя и призова независимия Борис Бонев \"да се върне към обещанието си да бъде обективен и да подкрепя работещи решения\". Кметът увери, че районните кметове, осем от които са представители на опозицията, имат пълното право да подготвят собствени инвестиционни проекти и \"това е трудното\". \"Те ще получат директно 10 млн. лв., а останалите средства ще се насочат към техните проекти и трябва да контролират целия процес\" (на улични ремонти). Общият бюджет на града се предлага да е 1.7 млрд. лв. с два стратегически приоритета - подобряване на чистотата на въздуха и инвестиции в кварталите (ремонти на улиците, ремонти и нови детски градини и училища, по-добър градски транспорт). Над 80% от бюджета е насочен към екологията, градския транспорт и кварталите, подчерта кметът.", "date": "2020.01.16", "title": "С 28 млн. лв. Фандъкова ще прави нови паркове"}
{"url": "https://www.dnevnik.bg/zelen/2020/01/16/4016841_prez_noshtta_v_pernik_otnovo_e_imalo_nadnormeno/", "text": "От полунощ до 2 ч. през нощта въздухът в Перник е бил замърсен със серен диоксид до два пъти над нормата, съобщиха представители на Районната инспекция по околна среда и водите (РИОСВ) пред Би Ти Ви. Замърсяването започна вчера, когато на жителите на града беше препоръчано да не напускат домовете си. Според експертите подобни нива на замърсяване е имало за последно през 2015 г. Сутринта няма превишаване на алармения праг, но особено чувствителните групи възрастни с белодробни заболявания и децата е желателно да ползват предпазни средства, препоръча Жана Григорова от РИОСВ - Перник. Гъста мъгла, безветрие, повишено потребление на битови горива и промишлеността в Перник са причините, каза Григорова. Проверка на екоинспекцията в ТЕЦ \"Република\" вчера не е показала нарушения - използвани са само разрешени горива, тоест въглища, сероочистната инсталация е работела. Въпреки това на теца е възложено да намали производствената мощност до технологичния минимум и да използва нискоемисионно гориво. Това е направено, потвърди и шефът на централата Любомир Спасов. Той каза, че вчера миксът на въглищата е променен и се използват по-ниско сернисти. \"Това беше докато се нормализираха праговете, от късния следобед вчера си работим в нормалния режим и както виждате стойностите са нормални и не сме ние причината\", каза Спасов. По думите му единственото използвано гориво в теца е въглища и именно затова централата кандидатства за използване на биогориво \"в такива моменти\". \"Не виждам защо е съпротивата ние да преминем към алтернативни горива\", каза Спасов. Според него тецът има един от най-добрите електрофилтри на Балканите и една от най-добрите сероочистки в България. Според шефа на компанията основна причина за замърсяването е битовото отопление и релефът на града. Очаква се днес следобед в Перник да пристигне избраният вчера министър на околната среда Емил Димитров, който да се запознае на място както с проблема за мръсния въздух, така и с решенията за преодоляване на безводието. През декември \"Топлофикация Перник\" внесе повторно инвестиционно намерение за заместване на част от основното гориво - въглища в ТЕЦ \"Република\" с биомаса, съобщи тогава БТА. Предвижда се биогоривото да замени до 70 на сто въглищата, използвани за комбинирано производство на електрическа и топлинна енергия. Според проекта те ще бъдат заместени от суровини от зърнопроизводство - слама от пшеница, ечемик, ориз, царевица и др., отпадъци от растителни тъкани, от корк и дървесни кори, трици, талашитени плоскости и фурнири, дървен материал, негодни за консумация, или преработване материали. Проектът е в денонощие да постъпват от 900 тона до 3 000 тона въглища и от 0 тона до 2 100 тона биомаса. Жители на Перник обаче настояват за по-обстойна информация за очакваните емисии при изгаряне на биомаса. Гражданите подозират, че в котлите ще постъпва третирана с лакове и бои дървесина, чиито емисии са опасни за човешкото здраве. При изгаряне на биомаса се отделят фини прахови частици, азотен диоксид, въглероден оксид,серен диоксид, желязо, живак и други опасни замърсители, посочва сдружение \"Дишай Перник\", цитирано от БТА. \"Топлофикация Перник\" има около 20 000 абоната. В града живеят 71 хил. души по данни на Националния статистически институт.", "date": "2020.01.16", "title": "През нощта в Перник отново е имало наднормено замърсяване със серен диоксид"}
{"url": "https://www.dnevnik.bg/na_put/2020/01/16/4016754_tri_sedmici_v_uveselitelni_parkove_i_3000_paunda/", "text": "Британският туроператор Ocean Florida търси да назначи човек, който е готов в продължение на три седмици да изпробва забавленията в тематичните паркове на Флорида, съобщи Lonely Planet. Южният американска щат се слави с развлекателните си паркове, сред които най-известният, но далеч не единственият, е Disney World. Работодателят обещава заплата от 3000 паунда и покриване на всички разноски. За 21 дни през април и май назначеният служител ще трябва да посети набелязаните паркове и да проучи каква е общата атмосфера там, качеството и разнообразието на храната, какви сувенири се предлагат, какви удобства се предлагат за семейства с деца и пътешестващи двойки, доколко екстремни са атракциите. Условията на наемане допускат поелият мисията да бъде придружен от свой близък, чиито разходи също се покриват. От кандидатите се очаква да могат да правят снимки, да съставя кратки текстове и да притежават опит за общуване в социалните мрежи. Те трябва да убедят журите, че са достойни за поста като посочат в кой от Дисни - героите биха искали да се превъплатят и защо. Срокът за кандидатстване е 31 януари  тук.", "date": "2020.01.16", "title": "Три седмици в увеселителни паркове и 3000 паунда заплата - търси се желаещ"}
{"url": "https://www.dnevnik.bg/sport/2020/01/16/4016842_grigor_dimitrov_zapochva_sreshtu_arjentinec_na/", "text": "Хуан Игнасио Лондеро е първият съперник на Григор Димитров на  Australian open . Това отреди жребият за първия кръг на първата надпревара от Големия шлем за годината. Жребият в схемата при дамите очерта много интересни мачове. Още в първи кръг ще има американски сблъсък между 15-годишната Кори Гоф и Винъс Уилямс. Двете играха и на \"Уимбълдън\", когато Гоф поднесе изненадата и отстрани далеч по-опитната си сънародничка. В четвъртината на Гоф и Уилямс са още шампионката от 2019 г. Наоми Осака и Слоун Стивънс. В първи кръг японката ще играе с представителката на Чехия Мари Бозукова.      Серена Уилямс ще срещне Анастасия Потапова от Русия в първи кръг, в осминафиналите може да се изправи срещу Джоана Конта, Каролин Гарсия или Каролине Вознячки. Симона Халеп ще играе срещу американката Дженифър Брейди, а шампионката от 2016 г. Анжелик Кербер среща квалификантка. Световната №1 Ашли Барти ще играе с Леся Цуренко от Украйна в първи кръг. Друг интересен двубой на старта ще бъде между втората поставена Каролина Плишкова и Кристина Младенович.", "date": "2020.01.16", "title": "Григор Димитров започва срещу аржентинец на Australian open"}
{"url": "https://www.dnevnik.bg/bulgaria/2020/01/16/4016852_advokat_-_jertva_na_posegatelstva_obvini_v_bezdeistvie/", "text": "Адвокат Ирен Савова, която на няколко пъти през последните години става обект на посегателства и заплахи, заяви пред Би Ти Ви, че престъпленията срещу адвокати не се разкриват и прокуратурата бездейства спрямо своите колеги. Савова е защитник на бившия зам.-кмет на софийския район \"Младост\" Биляна Петрова, която заедно с бившия кмет Десислава Иванчева и Петко Дюлгеров, е подсъдима за подкуп. Савова е адвокат и на самата Иванчева по делото ѝ срещу България в Страсбург. Представлява и държавата по делата за т. нар. царски имоти. Вчера домът й в Ихтиман беше подпален, а полицията е намерила две туби със запалителни вещества на покрива. Преди време некролози с името й бяха разлепени в района на кантората й, а в колата й бяха открити проследяващи устройства. При нито един от тези случаи извършителите не са установени. Днес адвокатът коментира, че младежът, заснет от камерите на покрива на къщата в Ихтиман, поразително прилича на човека, поставил проследяващите устройства в колата й. \"Виждаха се лицата на тези хора и като гледахме вчера камерите, приликата е много голяма на хората, които сложиха проследяващите устройства и младежа, който се е качил на покрива\", каза тя тази сутрин. Тя определи като обидно заключението на прокуратурата, класифицирала случая с некролозите като обида, за която защитничката трябвало да търси правата си по гражданско-правен ред. \"Юристи от първи курс знаят, че това няма как да стане, ако не знаеш трите имена, ЕГН и адреса на лицето\", възмути се Савова. Висшият адвокатски съвет застана зад колегата Савова, добави адвокат Валя Гигова. Тя каза, че посегателството срещу конкретен адвокат, всъщност е посегателство срещу цялата адвокатура, а затова - и срещу правата на гражданите. \"Ако няма адекватна защита на защитниците, няма как гражданите да защитят собствените права. Когато адвокатът е страхлив, заплашен, той няма как да гарантира правата на гражданите\" каза тя и добави, че в обществото твърде често адвокатът бива идентифициран с клиента, което е неправилно.", "date": "2020.01.16", "title": "Адвокат - жертва на посегателства, обвини в бездействие прокуратурата"}
{"url": "https://www.dnevnik.bg/photos/2020/01/16/4016847_snimka_na_denia_bosna_protestira_sreshtu_mrusniia/", "text": "Стотици протестиращи, носещи маски, излязоха на улиците на босненския град Тузла в сряда, за да поискат действия на правителството срещу замърсяването на въздуха. Босненските градове, водени от столицата Сараево, оглавиха списъците с най-замърсените градове в света през последните дни заедно с столиците на държави като Сърбия, Косово и Северна Македония. Повечето страни от Западните Балкани все още получават електричество от остарели инсталации за изгаряне на въглища от социалистическата епоха, все по-голям брой хора горят въглища за отопление през зимата, а улиците са претъпкани със стари превозни средства, повишавайки нивата на замърсяване.", "date": "2020.01.16", "title": "Снимка на деня: Босна протестира срещу мръсния въздух"}
{"url": "https://www.dnevnik.bg/sviat/2020/01/16/4016853_procesut_za_impiichmunt_na_trump_zapochva_na_21_ianuari/", "text": "Демократите в Камарата на представителите на американския Конгрес предадоха снощи в Сената обвинителния акт срещу президента Доналд Тръмп в рамките на процедурата по импийчмънт, съобщиха световните агенции, цитирани от БТА. По-рано вчера контролираната от демократите долна камара на Конгреса прие резолюция за изпращане на двете основания за импийчмънт на Тръмп в Сената, където да започне съдебният процес за евентуалното му сваляне от длъжност. Утвърдените със същата резолюция седем обвинители начело с председателя на комисията по разузнаването Адам Шиф, които ще представляват Камарата на представителите на съдебния процес, предадоха документа на лидера на републиканското мнозинство в Сената Мич Макконъл. Преди това председателят на камарата Нанси Пелоси подписа обвинителния акт на тържествена церемония и заяви: \"Днес ще влезем в историята. Този президент ще бъде държан отговорен\", съобщиха \"Франс прес\" и \"Асошиейтед прес\". \"Толкова е трагично за нашата страна, че действията на президента (...) ни доведоха дотук\", добави Пелоси с широка усмивка, за което незабавно беше разкритикувана от поддръжниците на Тръмп. Миналия месец Камарата на представителите  гласува за импийчмънт на президента заради злоупотреба  с власт и възпрепятстване на работата на Конгреса. Тръмп е обвиняван, че е използвал поста си, за да окаже натиск върху Украйна да разследва демократа Джо Байдън - негов потенциален съперник на президентските избори през ноември. Двете основания за импийчмънт на Тръмп ще бъдат представени официално в Сената днес, а същинският процес ще започне във вторник следващата седмица, заяви сенаторът Мич Макконъл, цитиран от ДПА и \"Франс прес\". \"Това е труден момент за нашата страна, но точно затова бащите основатели създадоха Сената\", добави той. Книгата на Болтън е почти готова Председателстващ процеса ще бъде ръководителят на Върховния съд на САЩ Джон Робъртс. Той ще положи клетва, а след това пред него сенаторите ще положат също клетва, че ще бъдат безпристрастни едновременно като съдии и съдебни заседатели в процеса. На Тръмп пък ще бъде пратено официално съобщение, че ще започне такъв процес срещу него. Според високопоставени представители на американската администрация процесът в Сената може да продължи не повече от две седмици, пише в. \"Ню Йорк таймс\". Според източници от Сената обаче процесът може да продължи между три и пет седмици, допълва изданието. Вестникът освен това съобщава, че бившият съветник по националната сигурност на Тръмп - Джон Болтън, почти е приключил с книга, в която се очаква да разкаже на какво е станал свидетел по време на работата си в администрацията на САЩ във връзка с опитите на Тръмп да накара Украйна да обяви официално започване на разследване срещу бившия американски вицепрезидент Джо Байдън и неговия син Хънтър. В книгата ще се говори и за други спорни въпроси, свързани с Русия и Венецуела, а някои водещи представители на администрацията на Тръмп, както се твърди, ще бъдат представени в творбата в не особено ласкава светлина.", "date": "2020.01.16", "title": "Процесът за импийчмънт на Тръмп започва на 21 януари"}
{"url": "https://www.dnevnik.bg/ot_vas/galeriiotvas/2020/01/16/4016854_chitatelska_fotogaleriia_chovekut_e_chovek_kogato_e_na/", "text": "И човеците на път, и количките са най-различни. Тук баткото е пешеходец, а мама е шофьор на бебето. В стандартна количка.", "date": "2020.01.16", "title": "Читателска фотогалерия: Човекът е човек, когато е на път, дори и в детска количка"}
{"url": "https://www.dnevnik.bg/sviat/2020/01/16/4016870_rusiia_i_siriia_otnovo_bombardiraha_idlib_vupreki/", "text": "Сирийски бойни самолети бомбардираха пазар в последния контролиран от бунтовници и джихадисти район в Северозападна Сирия и най-малко 15 души са загинали и 65 са ранени, съобщи \"Асошиейтед прес\", като се позовава на представители на опозицията. Данните на Би Би Си са за 18 жертви. В Идлиб трябваше да действа примирие от неделя, 12 януари, договорено след разговори на ръководствата на Русия и Турция миналия вторник. Само ден по-рано руският президент Владимир Путин бе в Дамаск за среща със сирийския си колега Башар ал Асад. Преди няколко дни пък шефовете на разузнаването на Сирия и Турция се срещнаха за пръв път от години, за да обсъдят ситуацията в Северна Сирия. Въздушните удари били нанесени по зеленчуков пазар и индустриална зона в град Идлиб, разположени на неколкостотин метра един от друг, посочи доброволческата организация \"Сирийска гражданска защита\", известна като \"Белите каски\". Тя уточни, че сред жертвите бил един от нейните доброволци. Базираната във Великобритания неправителствена организация Сирийски център за наблюдение на човешките права съобщи, че и двата района били пълни с хора, когато самолетите ги ударили. Според организацията десетки въздушни удари от руски и сирийски самолети били нанесени и в други части на провинция Идлиб - Хан ас Субл, Масааран и още няколко града в южната част на провинцията. Кореспондент на \"Франс прес\" разказва, че видял в района на индустриалната зона няколко коли, обвити в пламъци, и телата на шофьорите били вътре. Собственик на сервиз обяснява за агенцията, че излязъл от обекта, за да вземе резервни части, и когато се върнал, намерил само развалини, а четиримата му служители били под тях. Със задълбочаването на напрежението между САЩ и Иран активисти предупреждават, че вниманието на силите на президента Асад остава насочено към Идлиб и той продължава да работи за отвоюване на Идлиб, последната територия с бунтовническо присъствие.", "date": "2020.01.16", "title": "Русия и Сирия отново бомбардираха Идлиб въпреки примирието"}
{"url": "https://www.dnevnik.bg/sport/2020/01/16/4016881_machut_na_kubrat_pulev_s_antuni_djoshua_shte_e_v/", "text": "Мачът на Кубрат Пулев с Антъни Джошуа за световната титла по бокс за професионалисти в тежка категория вече е потвърден, съобщава Би Ти Ви. Новината беше споделена в профила на Пулев във \"Фейсбук\". Според информацията двубоят ще е през май, като датата предстои да бъде уточнена. Домакин на мача ще е Истанбул. Събитието ще се проведе на стадиона на футболния \"Бешикташ\" - \"Водафон арена\". Към момента на публикуването на информацията мениджърът на Пулев - Ивайло Гоцев, не беше открит от \"Дневник\" за подробности около преговорите. Кубрат Пулев е официален претендент на Международната федерация по бокс (IBF). Той стига до трета възможност да се бие за световната тила. \"Смятам, че съм се развил отлично, щом съм на това ниво да съм номер едно в света. Остава последният връх на планината, тоест най-стръмното и най-трудното, което всъщност може и да се окаже най-лесното\", каза  Пулев в интервю за \"Дневник\" преди месец . Преди малко повече от пет години  българинът загуби от Владимир Кличко . През 2017 г. Пулев имаше организиран мач с Джошуа, но се оттегли заради контузия.", "date": "2020.01.16", "title": "Мачът на Кубрат Пулев с Антъни Джошуа ще е в Истанбул, твърди Би Ти Ви"}
{"url": "https://www.dnevnik.bg/sviat/2020/01/16/4016892_revoljuciiata_triabva_da_se_pravi_burzo_i_drugi/", "text": "За всеобща изненада руското правителство подаде вчера оставка. Това е знак, че президентът Владимир Путин започва да планира бъдещето си след Кремъл, пише френският в. \"Либерасион\". Вчера следобед Путин изненада всички, приемайки оставката на премиера Дмитрий Медведев и правителството. Няколко часа по-рано руският президент не спомена нито дума за това в речта си пред парламента, в която изложи политическите насоки за предстоящата година, включително изненадващи промени в конституцията - разпределяне на част от президентските правомощия между различни институции, обявяване на върховенството на руската конституция над международните правни норми, ограничаване на броя на президентските мандати до два (вместо два последователни) и забрана висшите чиновници и заемащите изборни длъжности да имат гражданство на друга държава или дори разрешително за пребиваване в чужбина. Всичко това ще трябва да бъде одобрено на референдум. След това премиерът Медведев обяви оставката на правителството и Путин го назначи за заместник-председател на Съвета за сигурност на Руската федерация. Сцена, която очевидно е била внимателно планирана предварително - също както и предлагането за нов премиер на непознатия на руската общественост ръководител на Федералната данъчна служба Михаил Мишустин, отбелязва в. \"Либерасион\". \"Техническа номинация, докато се очаква Путин да избере свой наследник\", коментира Татяна Становая от центъра за анализи \"Р.Политик\" (R.Politik). Истинската новина на вчерашния ден обаче беше, че преходът във властта започна открито. Въпросът се поставя от май 2018 г. и триумфалното преизбиране на Владимир Путин. Още вечерта след победата си той обяви, че този мандат ще му е последен, припомня френското издание. Разпределянето на част от президентските правомощия между двете камари на парламента, Върховния съд и неформалните съвети както и желание да не се предават на един-единствен наследник много разширените правомощия, които Путин получи през 20-те си години на власт, подчертава \"Либерасион\". Според Татяна Становая президентът се кани след края на мандата си да си запази ролята на ръководител на Държавния съвет. Доскоро тази институция нямаше никакви реални правомощия, но се превърна във \"важно свързващо звено между президентската администрация, правителството и губернаторите\" и \"място, където Путин може да играе ролята на арбитър между всички нива на властта\". Обявените от Путин промени предизвикаха шок в руския политически елит, който започна да обмисля какви са намеренията му и кои ще бъдат новите членове на кабинета, коментира британският в. \"Гардиън\". Изданието отбелязва, че руският президент се подготвя за политическия преход през 2024 г., когато според анализатори той ще се откаже от президентския пост, но ще остане водещият руски политик като премиер или в Държавния съвет. 67-годишният Путин на практика управлява Русия от 2000 г. Така той е управлявалият най-дълго руски лидер от времето на Сталин, подчертава \"Гардиън\". Путин представи промените като начин за укрепване на демокрацията, но негови политически противници и независими анализатори ги смятат за стратегия за запазване на властта след последния му президентски мандат през 2024 г., отбелязва в. \"Ню Йорк таймс\". Президентът даде ясен отговор на въпросите за бъдещето си: \"Ще остана президент завинаги\", тълкува изявлението на Путин бившият руски премиер Михаил Касянов, който в момента е един от неговите критици. \"Защо всичко това се случи в един ден\", попита в \"Туитър\" Дмитрий Смирнов, репортер на в. \"Комсомолская правда\", цитиран от \"Ню Йорк таймс\". Той има и отговор: \"Това просто означава, че хората в Кремъл познават добре историята: революцията трябва да се прави бързо, дори да е революция \"отгоре\".\" Руската политическа класа след края на последния му президентски мандат. Някои очакваха дестабилизираща борба за определяне на наследника му, но повечето очакваха той да намери начин да запази властта. Путин, изглежда, започва процеса четири години преди крайния срок, за да избегне резки и дестабилизиращи промени. Той възпря потенциално дестабилизиращата борба между своите потенциални наследници и техните поддръжници на влиятелни постове, като ги накара да се чудят за какво точно ще се борят. Това обаче подготвя терена за борба между клановете от сферата на сигурността и други клонове на администрацията за влияние върху промяната на системата, съществувала над 25 години. Вчера Путин не разкри точните си планове, а вместо това отвори една кутия на Пандора с различни възможни варианти. Последвалата несигурност извежда политическия елит от равновесие и помага да се гарантира, че Путин ще остане центърът, около който страната се върти, коментира \"Ню Йорк таймс\". /БТА", "date": "2020.01.16", "title": "\"Революцията трябва да се прави бързо\" и други коментари за Русия в медииите"}
{"url": "https://www.dnevnik.bg/sviat/2020/01/16/4016897_turciia_vuzstanovi_dostupa_do_uikipediia/", "text": "Турция отново разреши достъпа до онлайн енциклопедията \"Уикипедия\", след като решение на Конституционния съз на страната бе публикувано вчера. Съдът смята, че блокирането преди две години и половина е нарушило свободата на словото. През април 2017 г. Турция нападна онлайн енциклопедията с аргумента, че публикации в нея обвиняват страната във връзки с терористични организации. Правното основание бе закон, позволяващ да се блокират сайтове, представляващи риск за националната сигурност. \"Уикимедия\" - фондацията, поддържаща \"Уикипедия\" - обаче сезира конституционния съд. Турция бе единствената -  освен Китай  - страна, блокирала напълно енциклопедията. В страната все още има проблем с достъпа до десетки хиляди сайтове. Платформата за споделяне на видеосъдържание \"Ютюб\" също бе блокирана две години заради предполагаеми обиди срещу основателя на републиката Мустафа Кемал Ататюрк.", "date": "2020.01.16", "title": "Турция възстанови достъпа до \"Уикипедия\""}
{"url": "https://www.dnevnik.bg/sviat/2020/01/16/4016917_albaniia_otnovo_izgoni_dvama_iranski_diplomati/", "text": "Албания, където от години живеят хиляди ирански бойци, обяви, че гони двама дипломати от Ислямската република, и поиска \"незабавно\" да напуснат. Тирана  го е правила и преди  - преди около година отправи същата молба към иранския посланик и още един дипломат с аргумента, че дейността им е несъвместима с дипломатическия им статут. Имената на изгонените не бяха съобщени официално от албанските власти - информацията за посланика дойде от бившия съветник на Тръмп за националната сигурност Джон Болтън. Външният министър Гент Цакай този път обяви бързо имената в социалните мрежи. Мохамад Али Арз Пейманемати и Сейед Ахмад Хосейни Аласт са изгонени със същите основания, а тези думи доста често се използват като друг начин за обвинение в шпионаж. От шест години в Албания има лагер на антиправителствените бойци \"Моджахедин е-халк\", преместен от Ирак съгласно споразумение, постигнато със Съединените щати ( подробности четете тук ). Преди мяколко месеца Албания обяви, че е предотвратила планирано нападение на ирански агенти срещу членове на организацията, известна с потайността и силната си изолация от външния свят. Присъствието на \"Моджахедин е-халк\" редовно подклажда напрежение с Иран, а този месец медии в Тирана цитираха коментари на върховния водач аятолах Али Хаменей, нарекъл Албания \"зла европейска страна, където американски елементи заговорничат заедно с ирански предатели и планират атаки срещу Ислямската република.\"", "date": "2020.01.16", "title": "Албания отново изгони двама ирански дипломати"}
{"url": "https://www.dnevnik.bg/politika/2020/01/16/4016921_suzdava_se_durjaven_vik_holding_s_kapital_1_mlrd_leva/", "text": "На заседанието си днес правителството взе решение за учредяване на български ВиК холдинг ЕАД \"София\" - изцяло държавна собственост с капитал 1 млрд. лв., който ще обедини всички системи в държавата. Премиерът Бойко Борисов подчерта, че проверките на вецовете са на първо място, а на второ – производството на ток. Капиталът на холдинга ще се формира чрез парична вноска от държавата, парите ще са от централния бюджет за 2020 година по бюджета на Министерството на регионалното развитие и благоустройството (МРРБ). Българският ВиК холдинг ЕАД \"София\" ще е с предмет на дейност придобиване и управление на участие в дружества от отрасъл ВиК и дружества, свързани с изграждане, ремонт и реконструкция на ВиК инфраструктури. В срок до 6 месеца след учредяването на холдинга акциите и дяловете, които държавата притежава в съществуващите ВиК дружества, да бъдат внесени в капитала му чрез апортна вноска. С техния размер ще бъде увеличен капиталът на компанията. Правата на държавата ще се упражняват от министъра на регионалното развитие. Холдингът ще бъде принципал на всички ВиК дружества с държавно участие в страната. Ще има двустепенна система на управление - надзорен и управителен съвет, като петимата членове на надзорния съвет ще бъдат избирани от министъра на регионалното развитие, а тримата членовете на управителния съвет ще бъдат избирани от надзорния съвет. С оглед обстоятелството, че ВиК дружествата са бенефициенти по оперативна програма \"Околна среда 2014-2020\", не се предвижда холдингът да упражнява правомощията на възложител по обществените поръчки в изпълнение на дейностите, предвидени във вече сключените административни договори за безвъзмездна финансова помощ. Основната цел на новия холдинг ще е да не се допускат кризи като тази в Перник, чиито жители са на воден режим заради  пускането на вода от почти пресъхналия яз. \"Студена\"  към стоманодобивното предприятие \"Стомана\" и \"Топлофикация Перник\". За това решение  беше обвинен екоминистърът  Нено Димов, който  беше оставен за постоянно в ареста  по искане на прокуратурата, а  мястото му зае  Емил Димитров-Ревизоро. \"До другата сряда още две задачи - вносът и износът на боклук, има брюкселски директиви, какъв временен мораториум можем да сложим, докато сме сигурни, че това, което е описано в документите, е същото, което влиза в страната. И второто: всички вецове, които ползват питейна вода - на първо място ни е питейната вода, на второ – производството на ток. Много е важно за енергетиката, водната енергия е най-изгодна, защото дава пиковата енергия, балансира ни системата, но не може да става за сметка на питейната вода\", заяви Борисов. Той разпореди на министъра на икономиката Емил Караниколов, регионалния министър Петя Аврамова и на околната среда Емил Димитров-Ревизоро да го свършат до следващата сряда.", "date": "2020.01.16", "title": "Създава се държавен ВиК холдинг с капитал 1 милиард лева"}
{"url": "https://www.dnevnik.bg/sviat/2020/01/16/4016935_louis_vuitton_kupi_diamant_za_pone_50_mln_dolara/", "text": "Компанията \"Луи Вюитон\" (Louis Vuitton), част от групата за луксозни стоки LVMH (Louis Vuitton Moet Hennessy), е собственикът на огромен диамант, открит през април 2019 г. в Ботсвана. \"Севело\" (Sewelo) е с впечатляващите 1758 карата и само откритият през 1905 г. гигант \"Кулинан\" от 3106 карата (малко над 621 грама) го превъзхожда в историята като най-големия подобен необработен скъпоценен камък. Новината потвърди пред \"Ню Йорк таймс\" Майкъл Бърк, генерален директор на компанията, но той не разкрива сумата, която е платена. Изданието цитира специалисти, според които вероятно става дума за поне 50 милиона долара. Днес компанията \"Лукара\" (Lucara Diamond Corp.) съобщи, че в сътрудничество с \"Луи Вюитон\" и базираната в Антверпен HB Company ще превърне \"Севело\" в прекрасна бижутерска колекция. \"Лукара\" ще получи паричен аванс за операцията и ще има 50% дял от шлифованите диаманти. Освен това 5% от приходите от продажби на колекцията ще се върнат в помощ на общностите в района на мината Кароуе, където бе открит \"Севело\". В рамките на 4 години това е вторият диамант над 1000 карата, открит в тази мина. \"Севело\", което на местния език означава \"рядка находка\", ще сподели съдбата на \"Кулинан\", който е разрязан на два диаманта от 530 и 317 карата, които украсяват днес Британската корона. Според Марсел Прювер, бивш президент на диамантената борса в Антверпен, в света има вероятно само десетина души, които знаят какво да правят с такъв изключителен камък, как да го обработят и при това са способни да вложат пари за купуването му. Бърк обяснява пред \"Ню Йорк таймс\", че никой не е очаквал точно от \"Луи Вюитон\" да заложи на най-високия клас бижута, поради което секторът вероятно ще се раздвижи. Но едва ли LVMH се стреми към пълно доминиране, защото си има основание секторът да е толкова раздробен и известните брандове в него да заемат само 20-23% от пазара, посочва \"Файненшъл таймс\".", "date": "2020.01.16", "title": "Louis Vuitton купи диамант за поне 50 млн. долара"}
{"url": "https://www.dnevnik.bg/sviat/2020/01/16/4016945_iran_obiavi_che_obogatiava_poveche_uran_otkolkoto/", "text": "Иран вече обогатява по-голямо количество уран, отколкото преди споразумението, сключено с шестте сили през 2015 г. Това заяви иранският президент Хасан Рохани в телевизионно обръщение, предаде \"Ройтерс\". \"Натискът върху Иран се увеличи, но ще продължим напред\", цитира думите му агенцията. Рохани не навлезе в подробности. Миналото лято обаче ислямската република надхвърли  ограничението  на запасите от слабо обогатен (до 3.67%) уран, на което има право според споразумението - 300 кг. Това количество е значително под необходимите поне 1500 кг за създаване на атомна бомба, както и под прага на обогатяване от 90%. Иран обогатяваше уран до 20%, преди да бъде сключена сделката. Иран обаче се отказа по-рано този месец от ограниченията, договорени като част от ядрената сделка, довела до сваляне на санкциите заради ядрената му програма, а лимитът за обогатяване до 3.67 на сто бе отхвърлен още през юли. В неделя ислямската република  изрази намерение да отхвърли всички ограничения , след като правеше това постепенно в продължение на месеци. Те включват и равнището, до което може да бъде обогатяван уранът. През лятото на 2018 г. американският президент Доналд Тръмп изтегли САЩ от ядрената сделка, наричайки я \"много лоша\", и възстанови американските санкции срещу страната, които засегнаха тежко икономиката ѝ. Това обезпокои европейските партньори и те обявиха, че ще направят възможното, за да спасят споразумението. Над седмица след тоталния отказ на Иран обаче Великобритания, Германия и Франция обявиха, че ще задействат механизма за уреждане на спорове, който би могъл ( в краен случай ) да доведе до възобновяване на санкциите срещу страната. Това решение доведе днес до обвинения от Техеран, че Европа е пожертвала \"останките\" от споразумението заради икономическите си интереси след възможен шантаж от страна на Тръмп. В \"Туитър\" иранският външен министър Мохамад Джавад Зариф написа, че целта на задействането на механизма била да се \"избегнат новите мита на Тръмп\". Преди време в. \"Вашингтон пост\" написа, че президентът тайно заплашил трите европейски страни с налагане на 25-процентови мита върху произвежданите от тях автомобили, ако не задействат механизма за уреждане на спорове, предвиден в ядреното споразумение, сключено във Виена през 2015 г. Сега Зариф критикува трите европейски страни. \"Ако искате да продадете почтеността си, давайте. Но не твърдете, че го правите заради големи морални или юридически принципи\", казва той. Още след първите нарушения на сделката Иран поиска от ЕС да гарантира, че до страната ще достигат ползите от сделката, и оттогава обвинява европейските страни, че не правят достатъчно по въпроса.", "date": "2020.01.16", "title": "Иран обяви, че обогатява повече уран, отколкото преди ядрената сделка"}
{"url": "https://www.dnevnik.bg/sport/2020/01/16/4016970_shemata_s_koiato_uefa_vmuknala_kristiano_ronaldo_v/", "text": "Може ли Кристиано Роналдо да остане извън идеалния отбор за годината на УЕФА? Изглежда, че не, или поне така твърди \"Дейли мейл\". Според информация на изданието португалецът е останал четвърти сред нападателите в анкетата, организирана от УЕФА сред запалянковци. Преди него са завършили носителят на \"Златната топка\" Лионел Меси, Садио Мане и Роберт Левандовски. От УЕФА обаче намерили начин Роналдо да попадне в идеалния отбор. Това станало, като сменили схемата на отбора и вместо обичайната за последните години 4-3-3, избрали 4-2-4, т.е. с четирима нападатели. Така бил ощетен Нголо Канте, който останал трети при полузащитниците и не попаднал в състава, посочва \"Дейли мейл\". Източник на изданието обяснява хода с голямата популярност на Роналдо сред ръководството на УЕФА. Говорител на УЕФА заявява, че в основата на включването на португалеца е триумфът с отбора му в Лигата на нациите. В пет от последните години схемата на идеалния отбор на УЕФА беше 4-3-3, а през 2017 г. беше 4-4-2. При обявяването на състава УЕФА посочи, че Роналдо е в тима за рекорден 14-и път. В състава има и седем дебютанти. Шестима от отбора играят във Висшата лига, а петима са от европейския клубен шампион \"Ливърпул\".", "date": "2020.01.16", "title": "Схемата, с която УЕФА \"вмъкнала\" Роналдо в идеалния отбор за годината"}
{"url": "https://www.dnevnik.bg/politika/2020/01/16/4016988_dps_podkrepi_vota_na_nedoverie_kum_pravitelstvoto_na/", "text": "ДПС ще подкрепи искането на БСП за вот на недоверие към кабинета \"Борисов 3\" заради провала в управлението на околната среда и водите, основен мотив за което е водната криза в Перник. Това се разбра след консултации между двете партии в Народното събрание днес. За да падне правителството обаче, са необходими 121 гласа, а депутатите от двете партии са 104. Заради което успехът зависи от парламентарната група на \"Воля\" и независимите депутати, най-голяма част от които са от изключената от \"Обединени патриоти\" партия \"Атака\". Разговори с тях ще има утре. Според Йордан Цонев от ДПС правителството би трябвало да падне, тъй като официално разчита на 116 депутати от ГЕРБ и \"Обединени патриоти\". Ако това не стане, вотът щял покаже преформатиране на управлението. Тоест дали в него участва Веселин Марешки, който се обявил за \"антисистемен играч\", както и дали кабинетът продължава да разчита на парламентарната подкрепа на \"Атака\". По отделно БСП и ДПС са подготвили мотиви за вота на недоверие, общият обем на които е 40 страници. Според БСП няма област, в която да не цъка екологична бомба, а в ДПС смятат, че правителството не предлага решения за водната криза в Перник и не развива зелената икономика. В отговори на въпроси на журналисти Кръстина Таскова от \"Воля\" даде да се разбре, че депутатите от партията няма да подкрепят вота на недоверие. Тя каза, че утре ще искат отговори от БСП с кого ще управляват социалистите, ако правителството падне, как ще разрешат водната криза в Перник, както и дали опитът за сваляне на правителството не цели затвърждаване на позициите на Корнелия Нинова преди вътрешните избори за лидер.", "date": "2020.01.16", "title": "ДПС подкрепи вота на БСП на недоверие към правителството, но успехът му зависи от \"Атака\" и \"Воля\""}
{"url": "https://www.dnevnik.bg/evropa/2020/01/16/4016718_pochti_100_arestuvani_v_siciliia_za_izmami_s/", "text": "С участието на близо 600 карабинери и представители на финансовата полиция властите в Сицилия арестуваха 94 души, включително заподозрени мафиоти, в една от най-големите операции в страната за борба с кражбата на земеделски субсидии от Европейския съюз. Това е и едно от най-мащабните разследвания напоследък срещу коза ностра, както се нарича организираната престъпна мрежа на острова. Прокурори твърдят, че сицилиански мафиоти са присвоили с измами над 10 млн. евро земеделски помощи от 2010 г. насам. Част от тях са за т.нар. призрачни земеделски земи в Източна Сицилия - терени, които или са собственост на държавата, или местните на власти, или изобщо не съществуват като обработваема земя. Сред задържаните са лидерите на два клана, няколко служители от администрацията, които са им помагали да кандидатстват за евросубсидии, кмет и счетоводител. Блокирана е работата и на около 150 компании. Двата клана в центъра на измамата са Батанези и Бонтемпо Скаво, разказва \"Гардиън\", и се смята, че след продължил години конфликт са се помирили в името на печалбата. \"Достатъчно е било босът просто да се обади по телефона, за да му предаде земите собственикът им. Често сплашвани само с името му, хората дори на са се съпротивлявали\", описва Серджо Мастроени, магистратът, съставил обвинителните актове. \"Гардиън\" описва още, че след поредица успешни удари на властите в градовете и конкуренцията с калабрийската ндрангета сицилианската мафия се е оттеглила в провинцията, където медиите я наричат \"селската коза ностра\". Там клановете принуждават хората да им прехвърлят понякога стотици хектари, защото евросубсидиите стигат до 1000 евро на хектар. Отказалите биват наказвани със съсипване на нивите, избиване на селскостопанските животни или дори опожаряване на домовете им.", "date": "2020.01.16", "title": "Почти 100 арестувани в Сицилия за измами с агросубсидии на ЕС"}
{"url": "https://www.dnevnik.bg/bulgaria/2020/01/16/4016995_preinstaliraite_kompjutura_ako_ste_otvorili_meil_ot/", "text": "Трябва да преинсталираме операционна програма на компютъра или телефона винаги, когато сме отворили мейл, за който имаме съмнение, че е изпратено от хакер. Това посъветва от ефира на \"Нова телевизия\" комисар Явор Колев, началник на отдел \"Компютърни престъпления\" в ГДБОП. \"След като направим преинсталация на операционна система, трябва да инсталираме легална антивирусна програма и да променим паролите за всички приложения, които използваме. Слагат се сложни пароли. Принципите на киберхигиената изискват постоянно да сменяме паролите си и да използваме пароли с големи и малки букви и цифри. Трябва и да използваме различни пароли за различни приложения\", подчерта той. В сряда ГДБОП предупреди за  спам атака към хиляди граждани  с цел да се заразят компютри и мобилни устройства. Съобщенията се изпращат от електронния пощенски адрес  opp@mvr.bg , като се твърди, че е от името на \"Пътна полиция МВР\". Целта е да се отворят прикачените файлове, за да се инсталира троянски кон. ", "date": "2020.01.16", "title": ""}
{"url": "https://www.dnevnik.bg/sviat/2020/01/16/4016993_evrokomisiiata_ochakva_reshenie_za_severna_makedoniia/", "text": "Европейската комисия очаква решението за начало на преговорите със Северна Македония и Албания да бъде взето преди срещата на върха ЕС - Западни Балкани в Загреб през май тази година. Това каза еврокомисарят за разширяването Оливер Вархей на среща със служебния премиер Оливер Спасовски, предадоха македонските медии. \"Трябва да забързаме процесите и да вкараме в тях динамика, но същевременно да ги направим по-сигурни и достоверни за нас, за региона и за страните членки\", каза Вархей. По думите му разширяването е приоритет и за новата Еврокомисия. Същите уверения отправяше и предишната, в която длъжността на Вархей заемаше Йоханес Хан. Брюксел препоръча започване на преговорите с Албания и Северна Македония преди почти две години, но след дълго отлагане на решението Франция и други държави се обявиха против стъпката. В случая на Скопие  само Париж бе против . Това доведе до  оставката на премиера Зоран Заев , служебно правителство и избори, насрочени за след около три месеца. Разочарованието в Скопие дойде от факта, че страната направи болезнени стъпки и дори смени името си в името на евроатлантическата интеграция, но единствено по пътя към НАТО (не и този към ЕС) постигна желания напредък и не бе наградена от европейските лидери за реформите и усилията си. Европейски дипломати допускат, че тази пролет Франция може и да промени позицията си и това дори да помогне на управляващите на изборите, но от Париж не са коментирали подобна хипотеза.", "date": "2020.01.16", "title": "Еврокомисията очаква решение за Северна Македония и Албания преди май"}
{"url": "https://www.dnevnik.bg/analizi/2020/01/16/4016972_komunizum_v_deistvie_reakcii_v_mrejata_za_durjavniia/", "text": "                         Айдееееее, отново поредната криза, следствие на държавна некадърност, става претекст за наливане на наши пари в още държавна некадърност. Кой ще е шеф на новия холдинг, бившият шеф на ВиК Перник – по заслуги? И сега, като се накупят едни джипове, едни сгради за офиси, едни чиновнически заплати с партиен билет, едни заеми, едни чудесии. Щом е държавна баница – бездънна каца. Между другото, интересно е, че за завод на Volkswagen нямаше желание за повече от 100 милиона евро стимули, но за ВиК прахосване от раз се намериха 500 милиона евро. Така е, другари! Да окрупним чиновническата некадърност и неадекватност в \"холдинг\". И да им дадем и 1 млрд лева от нашите – на данъкоплатците пари, за да свършат още безобразия. ... за КРАДЕНЕ - нов 1 милиард !!! Държавата остави Перник без вода заради брутална чиновническа некадърност. Това ще се случи и с Благоевград. Държавата е и без това мажоритарен собственик на всяко ВиК дружество. Последните 30 години категорично са доказали, че колкото е по-голяма и колкото е по-държавна една структура толкова е по-неефективна, и толкова повече се краде. Честито на печелвшите! Комунизъм в действие: свръхцентрализация в ръцете на властта! Аз мислех, че ще я водят на разпит, а те й дават 1 млрд.... Поредното социалистическо безсмислено управленско решение на Бойко Борисов. Зловещо! Комунизмът се завръща... След 30 години комунистът Борисов върна комунизма у нас... Честито! Майко мила – водно ТКЗС. АПК! Остап Бендер ряпа да яде. Христоматиен пример как да открадеш 1 млрд. лева. И кво става с децентрализацията в управлението? Концентрация на ресурси, предвид увеличения апетит на ламята и малкото време, дето й остава... Напред към светлото бъдеще, дрОгари... Ако този холдинг е подготовка за приватизация – добре. Но ако си остане държавен, значи водата няма да липсва само в Перник. Водата ще липсва навсякъде освен при наводнения. Направо слагай Доган за шеф на този специфичен холдинг! \"Централизирай и кради\" – из \"Гербаджийски наръчник по държавно управление\" от инж. д-р ген. Борисов. Държавата държи по-голямата част от капитала във водните сдружения. Сега се прави държавен холдинг, който да придобива дялове от дружества, в които държавата е мажоритарен собственик. Ще купува и дружества, които се занимават с ремонт на ВиК иннфраструктура. Тези малоумници източиха язовира и сега правят пари от водомора. Стадото е в поредното изчакване. Ще стане същото като с БЕХ – пари, корупция и най- вече, пълна непрозрачност, но с нашите кожи. Позор. Новият държавен ВиК холдинг ще има 1 милиард лв. капитал. Естествено, заделени от бюджет '2020. Чудесно! Таман 285 бири* на калпак за всеки жител на България, включително бебетата. Като махнем тях и късметлиите, които не са на воден режим и няма опасност да бъдат, ей ти ги по 4 бири на ден на перничанин**! Значи това са имали предвид, като казаха, че до 3-4 дни кризата с водата в Перник ще бъде решена? ---- *Приемаме, че ще пазаруват на едро и все някак ще договорят цена от 50 ст. за 0.5 л. **Условно казано. Може да е жител на Враца, Шумен, Варна... Само ако опре до София, ще паднат на 2 бири на ден и тогава става взривоопасно! ;) ---- За къпане няма да говорим сега, то е друга... бира!", "date": "2020.01.16", "title": "\"Комунизъм в действие\" – реакции в мрежата за държавния ВиК холдинг"}
{"url": "https://www.dnevnik.bg/bulgaria/2020/01/16/4017011_zaradi_zeleniia_pakt_na_ek_bulgariia_se_e_otkazala_da/", "text": "Зеленият пакт на Европейската комисия е една от причините България да се откаже на този етап да иска европейско финансиране за доизграждането на магистрала \"Струма\". Това обясни пред \"Нова телевизия\" председателят на управителния съвет на Агенция \"Пътна инфраструктура\" Георги Терзийски. В сряда от агенцията съобщиха официално, че  Б ългария оттегля апликационната форма за изграждането на автомагистрала \"Струма\" през Кресненското дефиле . \"Целта е да отговорим на новите приоритети на новата Европейска комисия и приетия наскоро от нея европейски  зелен пакт \", обясни Терзийски. \"Оттегляме се, тъй като Европейската комисия има препоръки, свързани с допълнителни мерки, които трябва да изпълним, по отношение на екологията. Агенцията ще изпълни смекчаващи мерки в района на дефилето, които да намалят въздействието от увеличаващия се трафик от вече изградените етапи\", добави той. Като резервни проекти за финансиране по оперативната програма \"Транспорт и транспортна инфраструктура\" 2014-2020 г. Пътната агенция и Министерството на транспорта и информационните технологии и съобщенията могат да предложат проекти на ЕК, които са на фаза, гарантираща тяхното завършване до края на програмния период и един от възможните варианти е АМ \"Европа\" между София и Калотина, допълни Терзийски. Повече за строителството на този участък от \"Струма\" и защо България се отказа да иска пари от ЕК четете  тук. Какво планира Европейската комисия в рамките на т.нар. Зелен пакт четете  тук.", "date": "2020.01.16", "title": ""}
{"url": "https://www.dnevnik.bg/sviat/2020/01/16/4017018_kolko_bulgarski_deca_jiveiat_v_druga_strana_ot_es/", "text": "                         Около 7% от децата в Европейския съюз не живеят в държавата, от която произлизат. Това показва проучване на Центъра за знания в областта на миграцията и демографията към Европейската комисия. Първото място в тази класация се заема от Румъния - близо 600 000 деца от румънски произход живеят в друга страна от ЕС. На второ място е Полша с 240 000 деца. А трета е България - малко над 134 000  деца от български произход  живеят в друга страна от общността. Трите държави с най-многобройно население в ЕС - Франция, Германия и Италия, заемат съответно четвърто, пето и шесто място.  Повече вътрешна миграция В ЕС живеят и много деца от трети страни. Техният брой е дори с близо 3 милиона по-висок, отколкото този на децата от ЕС, които не живеят в страната, от която произхождат. През последните години обаче се отчита по-сериозно покачване на вътрешноевропейската миграция. Въпреки бежанската криза, в периода 2014 - 2018 година вътрешноевропейската миграция (+35%) е нараснала два пъти повече в сравнение с тази от трети държави (+17%). През 2018 общият брой на децата в ЕС, които не са живеели в страната си по произход, е 6.9 милиона. През 2014 те са били 5.43 милиона. Децата от ЕС, живеещи в чужбина, са 1.84 милиона. А тези от трети държави - 4.76 милиона. Точното пресмятане на броя деца, живеещи \"в чужбина\", е трудно. Едни от най-прецизните данни са за тези деца, които са кандидатствали за  бежански статут.  Държавите са длъжни да предоставят информация за тях на европейската статистическа служба Евростат. Ефектът от бежанската криза е видим в резултатите. През 2016 година в страните от ЕС са постъпили около 400 000 молби за убежище от деца под 18-годишна възраст. А през 2018 - около 185 000. Очаква се през 2019 броят им да намалее още повече. 60% от кандидатите за убежище в ЕС в периода 2015 - 2017 година идват от Афганистан, Сирия и Ирак, а 15% - от Балканите и Източна Европа. В Германия живеят най-много деца от трети страни - около 1.1 милиона през 2018 година. Някои от причините за това са традицията за приемане на работна ръка от чужбина и ролята на Федералната република по време на мигрантската криза. В периода 2014 - 2018 броят на децата с различна националност в Германия се е увеличил с почти половин милион. Италия, която е на второ място, отбелязва спад с около 60 000 през същия период. Австрия, Швеция и Малта също отбелязват сериозен ръст. Покачване има и в Дания, Словения и Нидерландия. Най-малко деца от трети страни живеят в Словакия - 1782. В България живеят близо 10 300 деца, произхождащи от страни извън ЕС. А в Румъния, чието население е над 19 милиона - близо 9000. Процентно погледнато, и в Полша, чието население е почти 40 милиона, броят на децата от трети страни е сравнително нисък - малко над 25 700.", "date": "2020.01.16", "title": "Колко български деца живеят в друга страна от ЕС?"}
{"url": "https://www.dnevnik.bg/bulgaria/2020/01/16/4017024_prokurori_poiskaha_neno_dimov_da_ostane_v_aresta_i_s/", "text": "Апелативният специализиран съд като втора инстанция изслуша за повече от час обвинението и защитата по мярката за неотклонение на бившия министър на околната среда Нено Димов, който обжалва задържането под стража. Двама прокурори - Росица Славова и Николай Христов, пледираха да бъда потвърдено задържането с основен мотив тежестта на престъплението, в което е обвинен - умишлена безстопанственост, която е засегнала голям брой хора. Наблюдаващият прокурор Ангел Кънев днес не беше в съдебната зала. Акцент в прокурорската пледоария беше и твърдението за нанесена щета от действията на министъра, утвърдил графика за ползване на питейна вода от язовир \"Студена\". Според обвинението щетата се състои в разликата, която е щяла да се получи, ако не е била подавана вода за промишлени нужди на завод \"Стомана\" и \"Топлофикация\", тъй като тя е на по-ниски цени. Било разрешено по-голямо количество вода за питейни нужди, която е по-скъпа. Защитата в лицето на адвокат Ина Лулчева възрази с аргумента, че цената на водата не се определя от министъра. Освен това министърът утвърждава графици, изготвени от експертите в министерството. \"Министърът не може да разреши повече вода от това, което ВиК Перник е поискало, нито може да разреши по-малко от това, което експертите са му подали за утвърждаване\", заяви Лулчева. Защитата наблегна и на това, че графиците са изготвени от експертите в министерството въз основа на заявките, а също и въз основа на прогнозите от други институции за валежи или липсата им. Тоест, дори и да са виждали, че водата в язовира намалява, прогнозата се прави и въз основа на данните на хидрометеоролозите. Лулчева наблегна и на свидетелските показания, някои от които самата прокуратура огласи пред медиите. В нито едно показание не се твърди министърът да е утвърдил нещо различно от това, което му е подадено. Твърди се, че е имало обяснителни записки към графиците, които отиват до министъра, но неизвестно защо те не са налични по делото. В своите мотиви да остане мярката за неотклонение прокурорите повториха, че министърът, макар и вече да е напуснал поста, запазва своите контакти и би могъл да влияе на свидетелите. Защитата възрази на този аргумент, защото това се базира на предположения и не може да бъде основание задържането под стража да продължи. Съдът обяви, че ще се произнесе около 14 ч. Определението му ще е окончателно. Министърът на околната среда Нено Димов е в ареста от седмица. Той  беше зрелищно отведен за разпит на 9 януари , а впоследствие задържан първоначално с 24-часова мярка, наложена от МВР. След това прокуратурата му повдигна обвинение за безстопанственост и поиска той да остане в ареста постоянно. От ареста той подаде оставка като министър, а издигналата го политическа сила - ВМРО, определи действията на прокуратурата като политическо убийство.", "date": "2020.01.16", "title": "Прокурори поискаха Нено Димов да остане в ареста и с аргумент от ценообразуването"}
{"url": "https://www.dnevnik.bg/biznes/2020/01/16/4016723_loshite_putishta_spirat_ikonomicheskoto_razvitie_na/", "text": "Производителността на българската икономика остава ниска при засилващи се проблеми на пазара на труда. Бизнес средата продължава да е изпълнена със спънки, голямо препятствие пред икономическия растеж е състоянието на инфраструктурата, а качеството на въздуха остава проблем. Легалният бизнес продължава да се конкурира с този в сивия сектор. Това са част от изводите на Европейската банка за възстановяване и развитие, оповестени заедно с новата ѝ петгодишна стратегия за България до 2025 г. в сряда вечерта. В нея акценти са инфраструктурата, финансовият сектор и конкурентоспособността. До момента институцията е инвестирала в българската икономика 4 млрд. евро. Качеството на инфраструктурата и специално на пътищата продължава да бъде препятствие пред икономическия ръст. Пътната инфраструктура се \"задъхва\" под увеличения трафик. В анализа за изминалите години банката посочва, че производителността в България остава ниска в сравнение с ЕС и доближаването й до тази в по-развитите страни става бавно. Цитира се докладът на Световната банка за правене на бизнес - Doing Business 2020, според който България заема 61 място от 190 икономики, като   в сравнение с 2014 г. Като конкретни проблеми ЕБВР сочи, че процедурите по свързване с електропреносната мрежа, започване на бизнес и плащане на данъци остават затруднени. в глобалния доклад за конкурентоспособността, където България е поставена на 49 място от 141 икономики, се посочва в анализа. България се представя много добре с макроикономическите си показатели, но слабо в способността си да създава иновации и в качеството на институциите. Проблем остава  . В проучване на банката 60% от фирмите посочват, че се налага да се конкурират с нелегални бизнеси. Посочва се, че според данни на Световната банка на управлението в България. Допълва се, че според индекса на възприятието за корупция, изготвян от \"Трансперънси интернешънъл\", България е поставена на 77 място сред 180 страни и е най-зле представена в сравнение с другите страни в ЕС. Въпреки предизвикателствата се наблюдава напредък чрез механизма за сътрудничество и проверка. България ще трябва да продължи да работи по прилагането на ангажиментите, поети към момента на влизането й в ЕС, пише в анализа. Преходът на България към зелена икономика ще трябва да се фокусира върху  , подобрявайки чистотата на въздуха, и да отбележи напредък в общинското управление на инфраструктурата, препоръчват експертите на банката. Прилагането на европейските правила в областта на околната среда се изпълняват, но все още представляват предизвикателство. става една от най-високите в ЕС. Промяната на това положение е била по-бърза до 2005 г., но оттогава, изглежда, ситуацията е в застой. По-голямата част от регистрираните емисии въглероден двуокис (85%) се дължат на енергията, произведена от въглища и отоплението с тях, както и на транспорта. Посочва се, че електричеството от въглища е с 35% дял. Качеството на въздуха продължава да е сериозен проблем. Смъртните случаи в резултата на мръсния въздух остават далеч над средните за ЕС нива. Посочва се още, че България все още има от страна на общините, а рециклирането остава ниско на ниво от 25% в сравнение със средно 44% в ЕС. Нужни са значителни усилия, за да се постигне целта от 59% рециклиране до 2020 г., отбелязва банката. Дефицитът на квалифицирани кадри се превръща в основно предизвикателство за предприятията в България предвид свиването и бързото застаряване на населението. Това ще засили проблема с  , но пък може да даде възможност за включване в пазара на труда на неактивната част от населението. Очаквано се отбелязва, че България се справя добре по отношение на правата на жените. Качеството на инфраструктурата и специално на пътищата продължава да бъде препятствие пред икономическия ръст. Пътната инфраструктура се \"задъхва\" под увеличения трафик. Младежката безработица е сравнително ниска, но не и с развитието на регионите. а капиталовият пазар е недоразвит. Въпреки че има голям брой банки - 25, системата остава концентрирана в петте най-големи институции, които контролират около 60% от активите, се посочва в анализа. Според него секторът имат силни капиталови буфери и показва умерена печалба, а необслужваните кредити са все още сравнително високи, но спадат.", "date": "2020.01.16", "title": "Лошите пътища спират икономическото развитие на България, сочи анализ на ЕБВР"}
{"url": "https://www.dnevnik.bg/bulgaria/2020/01/16/4017042_ne_e_narasnal_broiat_na_izdadenite_bolnichni_okolo/", "text": "Не е нараснал броят на издадените болнични листове с начална дата на 23, 27 и 30 декември 2019 г., сочат данните на Националния осигурителен институт. Това бяха работните дни около коледно-новогодишните празници и болнични листове до 14 дни с тези начални дати биха позволили \"сливане\" на почивни дни. Данните се отнасят само за първичните болнични листове. Изключени са болничните листове с диагноза, имаща отношение към онкологични заболявания.  На 23 декември са издадени 2806 първични болнични листове, на 27 декември - 3296, на 30 декември – 3341. Броят на издадените болнични листове на тези дати е много по-нисък в сравнение с броя на издадените болнични листове през други работни дни на месец декември, например понеделниците 2, 9 и 16 декември, когато броят им е съответно 12 638, 12 710 и 10 559. Разходите за временна нетрудоспособност (т.нар. болнични) са нараснали от 253 млн. лева през 2010 година на близо 463 млн. лева за 2018 година, коментира пред журналисти в Министерския съвет министърът на труда и социалната политика Деница Сачева, цитирана от БТА. Правителството одобри анализ за нарастване на причините за увеличаване на изплащаните болнични, съобщи Сачева. Увеличава се броят на издадените болнични листове - към 2018 година достига 2 243 000, като увеличението им за девет години е с 52.2 процента. Намалява броят на издадените болнични листове за младите хора, но се увеличава за тези на възраст 55 и повече години. Основна причина за увеличаване на обезщетенията са заради болничните листове от 8 до 30 календарни дни. Заедно с работодатели и синдикати се обсъждат мерки за ограничаване на злоупотребите с болнични. Те ще бъдат разгледани в Националния съвет за тристранно сътрудничество, част от тях ще изискват промяна в нормативната уредба. Мерките най-вече са свързани с контрола по издаването на болнични листове, посочи Сачева. Причините за злоупотреби са ваканциите на децата, за наемане на втора, сезонна работа, както и насочване на работниците от страна на работодателите, за да не се плащат заплати, допълни социалният министър.", "date": "2020.01.16", "title": "Не е нараснал броят на издадените болнични около празниците"}
{"url": "https://www.dnevnik.bg/zelen/2020/01/16/4017031_po-malko_vodoljubivi_ptici_zimuvat_v_bulgariia_tazi/", "text": "Тази година зимуващите птици в България са по-малко от обичайното. Това сочат резултатите на национално ниво от ежегодното  среднозимно преброяване  на водолюбивите птици, извършено от Българското дружество за защита на птиците (БДЗП), както и от регионални резултати, които още в понеделник съобщиха от организациите \"Зелени Балкани\" и \"По-диви Родопи\". Според БДЗП, при обработени около 80 на сто от данните, общата численост на установените птици е 247 908. През миналогодишното преброяване техният брой е бил 361 933 индивида,. Все пак, сдружението не идентифицира ясна тенденция, защото цитира информацията за 2018 г., когато птиците са били още по-малко - едва 130 000. Намаленият брой спрямо миналата година от БДЗП обясняват с по-топлото време. И тази година в националното преброяване, което се провежда от 1967 г. насам, участват доброволци от различни институции и природозащитни организации, повечето от които се координират от БДЗП, а данните се подават към Изпълнителната агенция по околна среда. Екипите са успели да преброят едва 3300 големи белочели и 322 от световно застрашените червеногуши гъски. През миналата година техният брой е бил съответно 120 000 големи белочели и 3500 червеногуши гъски. През март 2017г., точно преди началото на пролетната миграция на вида, в страната е имало 22 000 червеногуши гъски. Червеногушата гъска е световно застрашен вид, който гнезди в тундрата и лесотундрата на сибирските полуострови Таймир, Ямал и Гидан в Русия. Видът зимува по черноморското крайбрежие, като е съсредоточена при езерата край Шабла в България, които са и ценна зона от \"Натура 2000\" за защита на птиците. На национално ниво обобщените от БДЗП данни показват, че най-многочислени видове птици, зимуващи край водоемите на България, са зеленоглавата патица, обикновената лиска и световно застрашената кафявоглава потапница. Най-много зимуващи водолюбиви птици са регистрирани по Черноморското крайбрежие и река Дунав.  За \"Дневник\" Георги Дулев обобщи наблюденията, осъществени с участници от от \"Зелени Балкани\" край ценната зона от \"Натура 2000\" за защита на птиците край Поморие и край водоемите в Тракия. Според тях най-много са водолюбивите птици край Поморийското езеро - над 10 000. Следват ги зимуващите край язовир \"Овчарица\" с около 3 000 птици и язовир \"Розов кладенец\" - около 1500 птици. \"Прави впечатление изключително ниската численост във водоемите във вътрешността на страната, както и отсъствието на гъски. Най-многобройни видове, които наблюдвахме, са големият корморан и лиската,\" споделя Дулев. Според представителя на \"Зелени Балкани\" в резултат от топлата зима е и присъствието на видове, които по принцип рядко остават да зимуват в България - като лопатарки и черни щъркели, които тази година са наблюдаване по микроязовирите в Тракия. Констатирано е дори присъствие на класически мигранти като малки бели чапли и гривести рибарки на Поморийско езеро. Преброяването в Източните Родопи е проведено от експерти и доброволци на на БДЗП, фондация \"По-диви Родопи и представители на дивечовъден участък \"Студен кладенец\" край големите язовири в района - Студен кладенец, Кърджали и Ивайловград. Данните, обобщени в началото на седмицата от фондация \"По-диви Родопи\", са за 4373 броя водолюбиви птици от 22 вида. Най-многобройни са зеленоглавата патица (1524) и кафявоглавата потапница (703), следвани от гларусите и речните чайки. Най-много птици наблюденията край язовир \"Студен кладенец\" - 3250 индивида.  Христо Христов от \"По-диви Родопи\" също обяснява с топлата зима факта, че броят на зимуващите по Арда птици и видовото им разнообразие тази година са по-малки. Интересен факт според него е, че къдроглавите пеликани вече традиционно зимуват в язовир \"Студен кладенец\", където са преброени 34 от тези птици. Тази година за първи път къдроглави пеликани са наблюдавани по време на среднозимно преброяване и в язовир \"Кърджали\". Данни на доброволческото Коледно преброяване от 2019 г., организирано от Българската орнитологическа централа (ИБЕИ-БАН) и от Националния природонаучен музей към БАН, показват общо 36463 птици от 57 вида. Наблюденията са били проведени край 45 водоема в областите София-град, Софийска, Пловдивска, Пазарджишка, Старозагорска, Кюстендилска, Пернишка, Плевенска, Ловешка, Великотърновска, Врачанска, Монтанска и Видинска. Най-многобройни отново са били видовете зеленоглава патица - 13199, следвана от обикновената лиска  - 9058 и малките корморани - 3226 броя. Рекордни числености за периода от 1996 насам доброволците са регистрирали за големите бели чапли и черногушите гмуркачи, а средните бекасини са с най-висока численост от 2005 г насам. В преброяването около Коледа са се включили 25 доброволци.", "date": "2020.01.16", "title": "По-малко водолюбиви птици зимуват в България тази година"}
{"url": "https://www.dnevnik.bg/intervju/2020/01/16/4016167_viktor_i_borislav_chuchkovi_za_18_sivo_i_ostanalite/", "text": "                         Филмът е на \"Чучков брадърс\", а продуцент е Борислав Чучков. През годините братята Чучкови се утвърдиха като продуценти на световно ниво и участваха в заснемането на заглавия, които получиха редица награди: \"Уестърн\" (копродукция с Австрия и Германия), румънският \"Защо аз\", вдъхновен от действителната история на първия румънски прокурор, осмелил се да се изправи срещу корупцията в страната, както и турският The Announcement. \"18 % сиво\" е копродукция с Германия, Северна Македония, Белгия и Сърбия. Музиката във филма е бащата на братята - проф. Виктор Чучков. \"Дневник\" разговаря с Виктор и Борислав Чучкови за \"18% сиво\", чиято предпремиера е днес във Варна, за българското кино и неговото финансиране и за това какво е са правиш филми в България.  При първото прочитане на романа намерих в него теми и въпроси, чиито отговори поисках да намеря, които ме провокираха. Неща, които свързвах по някакъв начин с моя живот и с моята чувствителност към любовта и света. Исках да направя филм от това. Според мен книгата на Захари Карабашлиев засяга големи теми, които вълнуват много хора, но това не е достатъчно, защото филмовият сценарий е нещо съвсем различно от литературата, неслучайно има такава категория на оскарите - за най-добра адаптация. Процесът на адаптиране беше дълъг и труден, оказа се сложно и да намерим подхода за адаптация, но всичко това е процес. Научихме много неща. Първо с Борко решихме да преместим действието от Америка в Европа. Постепенно сценарият заживя свой живот и намери своите автори - сценаристи - Хилари Нориш и Доля Гавански, които адаптираха романа и го пресъздадоха наново в силен филмов сценарий. Историята придоби нов прочит на романа, в който казваме много неща и от нас. За модерния човек, за Европа сега.   Защото е жив и в него намерихме нещо, в което се влюбихме. В крайна сметка всичко е въпрос е на любов. Не сме сядали да правим аналитична дисекция с група научни работници и маркетинг експерти какви приходи би могъл да реализира филмът или на кой фестивал ще отиде. Най-малкото, това никой не може да ти го гарантира. Никога не съм мислил, докато го правя, за това как ще се хареса или как да се нагласи за фестивалните предпочитания. Просто следвах сърцето си, интуицията и не правех компромиси със себе си.  Вълнува ме темата за хората, които не живеят там, където са родени. В предишния ми филм \"Тилт\" героите мечтаеха да живеят в чужбина, да опитат някъде другаде. Така че \"18% сиво\" ме грабна и с това, че по-голямата част от историята се развива извън България. И отново става дума за мечтите на хората. Много точно! За мечтите... Не за това къде хората живеят, а за това какво искат. Или както се казва във филма: \"Човек си мисли, че винаги е по-добре там, където не е.\" Само печели. Точка! Шегувам се. Това са две различни произведения. Нито филмът, нито книга губят по някакъв начин. Мисля, че и двете печелят. Нормално е да има хора, които не са чели книгата, и след като гледат филма, да посегнат към нея.  Трудности винаги има и те не са малко. Независимо дали искаш, или не, всяка продукция си идва със своите проблеми. Но в случая по-скоро спечелихме от това, че работихме с хора, с които не бяхме работили преди това. Страхотни професионалисти. Невероятни европейски актьори като Рон Кук, Самуел Финци, Сузане Вюст, Орландо Сийл, Норман Боуман, Маделин Канон, Йокей Емерс, Борис ван Северен. А колкото до трудностите, тях ги има навсякъде. Защо да се занимаваме с тях?  Това беше много труден филм, но пък от друга страна, за какво са ни лесни проекти. Труден не  само за мен като режисьор, но и за нас като продуценти. Щастливи сме, че имахме цялата любов на всички хора, които се включиха и ни се довериха,  другите продуценти, копродуцентите, екипа на филма и прекрасните актьори, с които заедно изградих ярки образи. Намерих нови сътрудници, изградих нови приятелства, които се надявам да продължат и в новите проекти. Снимането на филм е огромен процес и преживяване, което остава в теб за цял живот. След \"Тилт\" смятах, че вторият ще е по-лесен, а той се оказа в пъти по-сложен. На моменти се изправяхме пред препятствия, които ни се струваха непреодолими. Вероятно подсъзнателно ни харесва да се занимаваме с предизвикателства. Истината е, че сме мазохисти. Действието не се развива в България, което означава международно финансиране, международен актьорски състав и производствен екип на филма. Но основната трудност беше в адаптацията на романа. Вим Вендерс казва, че не би се захванал с адпатация, а други режисьори обичат да адаптират и им се получава чудесно, но и не знаем до каква степен им е лесно. Да направим сценария ни отне доста време. Завършихме го буквално в последните месеци преди снимките, но след това разполагаш ли с добър сценарий, лесно привличаш добрите актьори. А ние искахме те да са на много високо ниво. Всички актьори, които играят във филма - от Англия, Германия, Австрия, Белгия, като добавим Руши Видинлиев и Доля Гавански - английска актриса с български произход, се чувстваха напълно сигурни в сценария. Тогава нещата тръгнаха от само себе си. Много съм благодарен на оператора на филма Ненад Бороевич - за красивата визия, а и че издържа да снима в толкова държави, да ми вярва и подкрепя през целия процес.  Аз много искам. Искрено вярвам, че няма да се наложи да чакаме девет години за следващия ми филм. Но и през цялото това време ние не сме спрели да правим кино. С продуцентската си компания осъществихме доста копродукции. Това са 7-8 филма с големи успехи по света. Може би имаше период, в който \"18% сиво\" беше леко забавен, леко отлаган. Имахме нужда да узрее. Доста трудно е да излезеш извън България – като продукция, снимки, финансиране, както и да излезеш от локалното мислене, защото нито историята, нито филмът са локални. Осигурихме половината финансиране от Националния филмов център и Българската национална телевизия, но Борко ( Борислав Чучков) намери още толкова финансиране от всички останали копродуцентски държави. За четирите стаи си мисля, че вероятно съм го казал, когато съм бил в някакъв момент на отчаяние – че всичко става трудно, може би дори никога няма да стане. В някои моменти се страхувах, че този филм никога няма да бъде заснет. Сигурно тогава съм пожелал да направя лесен филм - организационно, в четири стаи. И вероятно бих режисирал и такъв. Защото за мен най-важното е силната история. \"18% сиво\" е мащабен филм и предразполага към нещо друго. Това е несериозно. Ние не правим филми на ужасите, в които една хлебарка да гони героите в четири стаи. В четири стаи може да се разкаже прекрасна семейна история. Има невероятни камерни филми. И разбира се, ако попаднем на подходящ сценарий, който да работи, или самите ние успеем да го сътворим с наши съмишленици, това би било много радостно за мен. Но ние не си поставяме нещата по този начин - да си кажем, че сядаме и измисляме филм в четири стаи. Иначе бих добавил, че графиците ни много се разместиха, тъй като филмът \"Снимка с Юки\" на Лъчезар Аврамов и Димитър Стоянович, в който Руши Видинлиев също играе главната роля, трябваше да бъде заснет след \"18% сиво\", но снимачният процес беше изместен преди това. Предстоящият филм на Валери Йорданов, който в момента е на етап постпродукция, също трябваше да се снима преди \"18% сиво\", но по много причини това се случи едва през миналото лято. Постоянно вървят и други проекти. Просто в тях Виктор не е режисьор.  Едно от най-важните неща, с което закъсняваме спрямо цяла Европа и дори спрямо Балканите, са така наречените финансови стимули. Те са въведени навсякъде и ние самите се възползвахме от това в Белгия, където държавата рефинансира 50% от всяко евро, което си изхарчил, обратно във филма. Това няма нищо общо с националните фондове за кино. В Северна Македония в момента дори обсъждат дали да не вдигат процента, тъй като са доволни от резултатите. В Сърбия също има финансови стимули, с което привличат чуждестранни продукции. Това би се отразило положително на \"Ню Бояна Филм Студиос\", които са изключително важни, понеже така се поддържат и създават нови технически кадри. Ние не можем да правим кино само със сценарии. Нуждаем се от професионалисти във всички технически области в създаването на киното. И слава Богу, че \"Ню Бояна\" са тук. Защото през 90-те години, да кажем, се снимаше по филм и половина на година и ако те не бяха дошли, никой нямаше да знае как да включи два прожектора. Другото е, че просто трябва да се отделят повече пари за кино. Те могат да бъдат събирани под каквато и да е форма. За това съществуват хиляди примери. В Англия става чрез лотария, тоест взимат се от хазарта. Мисля, че на първо място, трябва да има финансирене на повече български филми, но не това да бъдат нискобюджетни - само за увеличаване на бройката. Трябва да има възможности те да бъдат на високо европейско ниво, като художествени качества и продукция, да бъдат по-смели. Трябва да се стимулира развитието на нови таланти и не последно място, да се създадат по-добри условия на утвърдените режисьори да могат да работят повече и при по-добри условия, както се случва в цяла Европа. Само така ще се създаде среда за по-големи успехи. Всичко останало е в ръцете на работната група и разбира се, на парламента, зависим от тяхното желание и разбиране на важността от силно присъствие на българската филмова индустрия. Вярвам на моите колеги, че са обсъждали различни възможности. Знам, че са предложили много подходящи промени. Става въпрос за огромно количество детайли в закона, които са остарели с времето и пречат на създаването на български филми. Промените в закона трябва да се направят от парламента. А вече прекалено дълго се бави тяхното приемане.   Ще добавя, че тъй като финансовите стимули привличат чуждестранни инвеститори, тази стъпка ще се отрази добре не само на българското кино, а на цялата икономика. Мярката няма нищо общо с художествени критерии. Това е чисто финансова схема, която привлича пари от чужбина, които да бъдат изхарчени в България. Трябва да се правят и много повече български филми. Както Виктор каза, младите хора трябва да имат възможността да стартират. И не само младите. Хората от тази сфера трябва да могат да работят. Някои режисьори правят филми през 7-8 години. Киното не е любителско занимание, а професия. Затова и трябва да се работи постоянно, възможно най-често. Не искам да излезе, че постоянно мрънкаме за пари, но какъв да е начинът? С пари. Но и не може да се промени само с пари... Отиваш на фестивала в Кан и само като видиш руснаците какво правят, за да си продават филмите, разбираш как става тази работа. Изградиха стена от вода, на която да прожектират заглавията си. Когато бяхме предложени с \"Тилт\" за номинация за \"Оскар\", каква беше разликата между нас и нашите съседи сърби, например? Те разполагат с автоматична субсидия от 50 хил. долара, за да отидат и да си промотират филма. Имаше хора от Академията, които ни споделиха, че за първи път гледат български филм. Разликата с много от другите държави е, че като отвориш \"Холивуд рипортър\", има големи страници, рекламиращи техните национални кандидати за \"Оскар\". И са организирали 50 прожекции, които да дават възможност на всеки желаещ от Академията да го гледат. А ние можем да си позволим едва 3. Разбира се, от голямо значение е какви филми произвеждаме, но в никакъв случай не трябва да си представяме, че ако правим филми, в които чуждестранен журналист идва в България и през цялото време говори на английски, те ще са успешни навън. Напротив, по-често локалните истории пробиват в чужбина. Но се нуждаем от в пъти по-активна и силна промоция на нашата продукция, което се прави с пари. Германия има специална организация, която дава възможност на дистрибуторите в други държави, които искат да купят германски филми, да кандидатстват и да получат субсдидия и дофинансиране. За да може бюджетът за реклама да е достатъчен. И така съответната държава да популяризира германското кино. При нас се наблюдава известен напредък, но той е свързан по-скоро с това, че българските културни центрове организират тук-таме прожекции. Бих дал за успешен пример Българския културен институт в Рим. Неговият директор Жана Яковлева организира фестивал на българското кино, на който за една седмица се показват абсолютно всички български филми, произведени през предната година. С посещаемост от 500 до 1000 души на ден. Това е въпрос на традиции и не може да се случи за един ден. Както тя го прави в Рим, така това трябва да се случва във всяка една отделна държава. И да съществуват стимули за дистрибуторите, които разпространяват българско кино. Прожекции  и много добра дейност се правят и от културните ни центрове в Лондон и Виена. Но трябва да е много по-мащабно. На българското кино освен добрите филми, което е най-важното, му трябва и по-добро  финансиране, защото напоследък се налага една съвършено погрешна схема, че кино може да се създава и без пари. Когато един режисьор започва да прави първия си филм, например. Понякога и втория. Но реално погледнато, това не е без пари, защото той въвлича много хора, които идват да му помагат безвъзмездно. А те трябва да живеят от това, което работят, те са професионалисти. Имат семейства. Тези, които помагат с техника, също са направили инвестиции, които трябва да си връщат. Затова не може да се приема, че това е правило за създаване на кино. Понякога това е дисциплинаращо при първи филм, но и изключително ограничаващо творците. Хората могат да работят, защото в сърцата им има любов към киното, но в един момент само това не е достатъчно. Защото не се произвеждат по 40 филма годишно. Когато отново започнат да се произвеждат по 40 филма годишно, ще има и комедии, ще има и детски филми. Защото детските филми също липсват и се появяват прекалено рядко. През 2017 г. излезе \"Лили рибката\" на Ясен Григоров, а през 2018 г. - \"Smart Коледа\" на Мария Веселинова. Но в един момент имаше период, в който, ако не се лъжа, около 15 години не беше направен нито един детски филм. Комедията също почти липсва, но да не забравяме, че по времето на социализма това е бил единственият жанр, в който тихичко чрез смеха си можеш да критикуваш системата. Както в \"Топло\", и във всички тези любими филми на публиката. Днес разполагаме със свобода на словото, въпреки че то често е поставяно под въпрос - медиите постоянно пишат за това. Но не можем и да отречем, че реално го има. Вероятно това предполага, че ако се появява комедия, тя ще бъде за развлечение, а няма да бъде сатира. Обичам сатиричните комедии и бих се радвал, ако има такива, защото това е добър начин да показваш много сериозни неща от живота. Лично аз бих направил сатира или комедия. А може би нещо между тях двете и драмата. Дори в последно време съм си мислил за това.", "date": "2020.01.16", "title": "Виктор и Борислав Чучкови за \"18% сиво\" и останалите цветове в българското кино"}
{"url": "https://www.dnevnik.bg/biznes/2020/01/16/4017059_nad_3_mlrd_lv_loshi_krediti_popadnaha_v_kolektorskite/", "text": "През последните две години банките в България продадоха над 3 млрд. лв. лоши кредити на колекторски фирми, съобщи Асоциацията за защита на потребителите. Toвa са нaй-гoлeмите пopтфeйли c пpocpoчeни вземания, изĸyпyвaни няĸoгa в бaнĸoвия ceĸтop в cтpaнaтa, твърдят те. Πaĸeтите вĸлючвaт нeoбeзпeчeни и oбeзпeчeни зaeми нa физичecĸи лицa, мaлĸи и cpeдни пpeдпpиятия и ĸopпopaтивни ĸлиeнти. Просрочените кредити у нас са над 8% при средни нива в ЕС от 3.1%, сочат данните на асоциацията. Като цяло необслужваните заеми в България са над 6.5 млрд. лв. Асоциацията е на мнение, че продажбата на лоши кредити на колекторските фирми е лоша практика заради случаи на злоупотреба с лични данни, телефонен тормоз, заплахи и дори посещения на място. От Асоциацията за защита на потребителите очакват пазарът на потребителското кредитиране да продължи да расте и през 2020 г., движен от ръста на потреблението. В резултат на това очакват, че подобни случаи ще се увеличават. Асоциацията настоява дейността на агенциите за вземания да се регулира със закон. Според  самите колекторски агенции   профилът на средния длъжник е трийсетгодишен човек с работа и стабилни доходи, а причина за финансовите му затруднения е спонтанността при покупките, често на луксозни стоки, и неумението да си прави сметката. Те отчитат цялостен спад в задлъжнялостта на населението благодарение на устойчивото подобряване на макроикономическата среда, увеличена платежоспособност на потебителите, по-сигурни доходи и подобрение на финансовата култура.  Асоциацията е започнала през септември кампания  \"Мисия платено\" . Оттогава публикуваният онлайн  \"Наръчник за управление на дългове\"  е изтеглен десетки хиляди пъти, посочват от организацията.", "date": "2020.01.16", "title": "За 2 г. над 3 млрд. лв. лоши кредити попаднали в колекторските фирми"}
{"url": "https://www.dnevnik.bg/bulgaria/2020/01/16/4017060_prokuraturata_proveriava_iazovir_beli_iskur_a_dans_i/", "text": "В отдел \"Надзор за законност\" при Върховна административна прокуратура се извършва проверка по спазване разпоредбите на Закона за водите и състоянието на язовир \"Бели Искър\". Това се казва в съобщение на прокуратурата. Не се дават повече подробности за характера на проверката на язовира, който е основният захранващ на язовир \"Искър\", който пък е основният водоизточник на София. Проверява се незаконно отклонение от канал към \"Студена\" Прокуратурата в Самоков пък разследва дали е извършено престъпление с отклоняването на вода от канал, захранващ пресъхналия язовир \"Студена\". Вчера доброволци съобщиха, че са установили незаконно отклоняване на вода от Палакрийския канал към село Ярлово във Витоша. \"Чрез повреждане на бетонова тръба с диаметър 800 мм, намираща се в шахта на водоземно съоръжение - каптаж на Палакарийски воден канал, били създадени условия за незаконно отклоняване на вода. Същият бил построен заедно с язовир Студена и служи за довеждане на допълнителни количества вода в случай на нужда. Понастоящем притокът в него е в порядъка на 100 л/с\", потвърди проверта на държавното обвинение. За този вид престъпление законът предвижда наказание \"лишаване от свобода\" до пет години и глоба до двадесет хиляди лева. ДАНС и МВР ще проверяват големите язовири Днес главният прокурор Иван Гешев е възложил на Държавна агенция \"Национална сигурност\" и на Главна дирекция \"Национална полиция\" съвместно да извършат проверка на комплексните и значими язовири на територията на цялата страна, се казва в съобщението. Това е поредна серия проверки след като двете служби вече получиха нареждане да проверяват ВиК - дружествата и площадките за съхранение на боклук във връзка с разследването на незаконен внос от Италия. В ареста по обвинение в безстопанственост при управлението на водите на язовир \"Студена\" вече е довчерашният министър на околната среда Нено Димов. Проверката на големите язовири трябва да изясни какво е актуалното състояние на водния обем в тях и има ли водохранилища, чийто воден обем е под съответния оптимален размер, който да гарантира осигуряване на питейно- битовото водоснабдяване на гражданите. Указано е след извършване на проверката да бъде предоставена обобщена справка за всеки един от проверяваните язовири. В случай че в хода на проверката се съберат данни за извършено престъпление от общ характер, материалите от проверката ще бъдат изпратени на съответните компетентни прокуратури за вземане на отношение, се посочва в съобщението. Какви са данните на министерствата  Комплексните и значими язовири в България са общо 53. Последната п ублично достъпна справка  за състоянието им е от ноември 2019 г. Според нея общият им завирен обем е 56.9% при 59.7% година по-рано. Към 30 ноември е преливал язовир \"Пчелина\", а над 90% са запълнени \"Боровица\" и \"Кричим\". В \"Бели Искър\" са били запълнени 51.7% от обема Според справка на Министерството на регионалното развитие до медиите от преди няколко дни 116 951 души живеят в места с нарушено водоснабдяване поради намален дебит на водоизточниците. Отделно през ноември ведомството съобщи, че с под 50% от обема си са язовирите \"Дяково\", \"Асеновец\" и \"Ястребино\".", "date": "2020.01.16", "title": "Прокуратурата проверява язовир \"Бели Искър\", а ДАНС и МВР - останалите (допълнена)"}
{"url": "https://www.dnevnik.bg/bulgaria/2020/01/16/4017069_izdirvaniiat_bivsh_policai_e_zaginal_pri_vzriva_vuv/", "text": "От събраните към момента косвени доказателства става ясно, че един от загиналите при взрива в жилищен блок във Варна е именно бившият служител на реда Веселин Димитров, който беше обявен за издирване в дните след инцидента. Дни преди взрива Димитров е купил около 30 литра бензин и 11 литра газ пропан-бутан, съобщи окръжният прокурор на Варна Красимир Конов, цитиран от БТА. Назначена е експертиза, която трябва да установи начина на възпламеняване на запалимите вещества в жилището и дали това е предизвикано умишлено или от късо съединение в инсталацията. Взривът в блока във \"Владислав Варненчик\" избухна на 13 януари  около 4.30 сутринта. При него загинаха двама души, а 18 пострадаха. Нанесени са щети на 15 от апартаментите.", "date": "2020.01.16", "title": ""}
{"url": "https://www.dnevnik.bg/sport/2020/01/16/4017070_grigor_dimitrov_spi_s_rukavica_zaradi_problem_v_rukata/", "text": "Григор Димитров има здравословен проблем само няколко дни преди началото на Australian Open. Българският тенисист обясни, че от няколко дни се бори с мехури на дясната си длан, които го затрудняват на корта, когато държи ракетата. \"През последните дни спя с ръкавица, която поддържа ръката ми влажна през цялото време. Така се справям с този проблем малко по малко\", обясни Димитров пред foxsports.com.au след двубоя си от Kooyong Classic с  Ник Кириос . Проблемите на Димитров са се появили още по време на  \"АТП къп\" . \"Трябва да се погрижа за тези мехури, тъй като през последните два или три дни ръката ми е възпалена до известна степен. Между двата ми мача имах ден почивка, така че опитвам да разреша проблема. Ако оставим това настрана, съм готов\", добави българинът. В първия кръг в Мелбърн Димитров ще се изправи срещу аржентинеца  Хуан Игнасио Лондеро . Българинът попадна в една част на схемата с шесткратния шампион Роджър Федерер, с когото могат да се срещнат на осминафинал. Димитров ще излезе на корта в понеделник, 20 януари, още в първия ден от надпреварата, но програмата все още не е обявена официално.", "date": "2020.01.16", "title": "Григор Димитров спи с ръкавица заради проблем в ръката преди Australian Open"}
{"url": "https://www.dnevnik.bg/politika/2020/01/16/4017055_partiite_zaedno_shte_promeniat_izborniia_kodeks_za_da/", "text": "Партиите в парламента ще сформират работна група, която в следващите три месеца ще търси консенсус за промени в Изборния кодекс. Инициатор е председателят на парламентарната група на ГЕРБ Даниела Дариткова, според която промените трябва да отговорят на очакванията на гражданите за максимално прозрачен изборен процес и коректно отчитане на гласовете на избирателите. Формирането на групата става два месеца след като БСП се опита да инициира временна комисия за промени в изборните правила. В следващите дни се очаква среща на партиите при президента Румен Радев по темата, след като той критикува изборния процес на местния вот. Според Дариткова промените в Изборния кодекс трябва да доведат до максимално легитимни резултати на изборите, за да се повиши доверието в политическата система. В края на м.г. депутати от ГЕРБ коментираха, че са нужни окончателни решения на въпроси, свързани с машинното и електронното гласуване. Според последните поправки на кодекса на следващите избори в страната трябваше да има само машинно гласуване, но е възможно този текст да бъде променен отново, след като след евроизборите се видя, че отчитането на резултатите при машинното гласуване води до грешки (още четете  тук ). Съпредседателят на парламентарната група на \"Обединени патриоти\" Искрен Веселинов обяви, че промените трябва да разсеят поне част от съмненията за фалшификации на изборите, т.е. трябва да има консенсус за мерки за правилно броене на бюлетините и срещу купуването на гласове. Той каза още, че неговата формация ще внесе промени, според които гласуването наистина да бъде задължително. От ДПС се обявиха за отговорно политическо поведение при вземането на решения. Според Халил Летифов в Изборния кодекс има текстове, които противоречат на конституцията и някои европейски препоръки. От години партията настоява в предизборните кампании да може да се агитира на майчин език, т.е. и на турски, за което сега представителите й биват санкционирани парично. ДПС иска още машинно преброяване на бюлетините - идея, която неофициално се харесва на част от управляващите. От \"Воля\" казаха, че ще участват в групата с две виждания - че без право на глас трябва да останат неграмотните и некоректните платци към държавата и че трябва да има видеонаблюдение при преброяването на бюлетините. В брифинга не участваха представители на БСП, но те ще се включат в работата по промените. От \"Позитано\" 20 настояват за мерки срещу купения и контролиран вот, въвеждане на машинно гласуване и др.", "date": "2020.01.16", "title": "Партиите заедно ще променят Изборния кодекс, за да станат честни изборите"}
{"url": "https://www.dnevnik.bg/analizi/2020/01/16/4017074_jertvoprinosheniia_po_bulgarski/", "text": "                         Държането под арест на ексминистъра Нено Димов е всъщност форма на жертвоприношение, което цели да успокои духовете и да уталожи желанието за възмездие. Прокуратурата е в правото си да търси наказателна вина по казуса \"Перник\", но не е ясно защо един човек трябва да прекарва дните си в затвора, докато тя върши тази работа. Има други мерки - подписка, гаранция и т.н., които биха били достатъчно обезпечение за извършването на необходимите следствени действия. Специализираният съд обаче е преценил друго, макар че основанията за неговото решение остават неразбираеми. Нито е вероятно Димов да извърши ново престъпление, нито пък може да повлияе на следствието, тъй като вече беше отстранен от поста си. В крайна сметка става дума за член на обществото, в чиято биография няма нищо, което да предполага такава строга мярка за неотклонение. Още повече че  казусът \"Нено Димов\"  е доста сложен. Той е обвинен в умишлена безстопанственост за това, че е давал разрешение за промишлено ползване на води от язовир \"Студена\", макар да е имал информация за критичното намаляване на нивото му. Да, това със сигурност е сериозна политическа и управленска грешка. Както виждаме, да оставиш голям град без питейна вода е и предпоставка за политическа криза. Но политическата отговорност е по принцип колективна – тя се споделя не само от министъра, но и от целия кабинет и парламентарното мнозинство, което го подкрепя. В кабинета \"Борисов 3\" Нено Димов стана символ на  една особена политика по отношение на околната среда  – политика, която даваше приоритет на бизнес интересите. В почти всички случаи министърът заставаше именно на страната на бизнеса (справка - \"Банско\"). Точно тази политика катастрофира в Перник и в други градове, защото се оказва, че правителството е трябвало да бъде загрижено повече за опазването на водните и питейни ресурси, отколкото за интересите на индустрията и на множеството частни ВЕЦ-ове. Но политическата отговорност за този провал не може да се ограничи до Нено Димов. Тя засяга и премиера, и правителството, и управляващото мнозинство. Наказателната отговорност е нещо различно. Тя е индивидуална и не се носи за провеждане на определена политика, а за конкретни нарушения на закона. И докато политическата отговорност се поема чрез оставки, демократични процедури и избори, наказателната се търси от органите на съдебната власт. По закон (чл. 62 (1) от Закона за водите) Нено Димов е бил длъжен да вземе предвид следните обстоятелства и фактори, когато е давал разрешение за водоползване:  Предвижданията на влезлите в сила планове за управление на речните басейни;  Съвместимостта с обществените интереси и придобити права, в това число нуждите на населението от района на водовземането;  Съответствието с изискванията за опазване на околната среда, регламентирани от международни договори и вътрешното законодателство;  Възможността за съвместно използване на съществуващите и предвижданите за изграждане съоръжения за исканото водовземане и/или ползване; Наличните водни ресурси по количество и качество; . Съответствието на заявеното водно количество с целите на водовземането;  Наличието на други възможности за задоволяване на искането за водовземане и/или ползване.\" Този списък показва, че разрешението се дава на базата на комплексна оценка на обществения интерес, като един от елементите на този интерес са \"нуждите на населението от района на водовземането\". Очевидно преценката на министър Ненов е била погрешна, очевидно е подценил нуждите на населението, но значи ли това, че неговата преценка представлява нарушение на цитирания чл. 62? В крайна сметка в една демокрация определянето на точния баланс на обществените интереси е политически проблем, който трябва да се решава от демократично избрани, а не магистратски органи. Това е базов конституционен принцип на разделението на властите. Нещо повече - нека си представим за момент, че Нено Димов беше спрял водата за \"Стомана\" и беше оставил хора без работа. Щеше ли и тогава да носи отговорност за умишлена безстопанственост, но този път за щети, причинени на осигурителната система и събирането на данъци например? Ако всяка управленска грешка я трансформираме в наказателна вина, то тогава при трудни решения, при които се прави сложен баланс на интереси, каквото и да направи даден управник, все ще нанесе някаква щета. А тя може да стане основание за обвинение в \"умишлена безстопанственост\". Което вече е очевиден абсурд. Ситуацията се усложнява и от едно принципно изискване на Закона за водите. Според член 2а \"определяне на правото на всеки гражданин на достъп до вода за питейно-битови цели като основна жизнена потребност е приоритет на държавната политика и на политиката, осъществявана от органите на местно самоуправление\". Този член трябва да е обица на ухото на всеки министър на околната среда, който би следвало да приоритизира \"основните жизнени потребности\" на населението при оценката на обществените интереси. В крайна сметка съдът ще прецени дали в казуса \"Перник\" е имало конкретно нарушение на закона, което да стане основание за понасяне на наказателна отговорност. Но този казус повдига важни проблеми, стигащи до конституционни принципи като разделението на властите и съотношението между политическа и наказателна отговорност. И докато тези важни проблеми преминават през различните инстанции на съдебната система, не е редно един човек да стои затворен - като един вид жертвоприношение, целящо да успокои общественото напрежение. За съжаление случаят \"Нено Димов\" не е единственият, при който обществото ни се свлича до примитивизма на наказателните жертвоприношения. Компютърният специалист Иван Тодоров, обвинен за другото голямо \"изтичане\" - този път не на вода, а на данни от НАП, отново беше оставен в ареста – със странните обяснения, че поради интелектуалните му способности и компютърните му умения опасността не била отпаднала. С право тази аргументация възбуди множество критики. Тези два случая (и не само те) демонстрират, че специализираният съд рискува да се превърне в гумен печат на исканията на прокуратурата. Или пък просто е твърде подвластен на обществени искания за \"възмездие\" на всяка цена. Само че една правова държава трябва да се води от закона и да уважава индивидуалните права. Жертвоприношенията и търсенето на \"възмездие\" въпреки закона са просто рецидив на примитивизма.", "date": "2020.01.16", "title": "Жертвоприношения по български"}
{"url": "https://www.dnevnik.bg/bulgaria/2020/01/16/4017092_radev_za_promenite_v_konstituciiata_pravia_dogovorki/", "text": "За тези промени в конституцията заявявам много ясно, че правя договорки единствено с българските граждани чрез българските институции, обществени и съсловни организации. Ако някой друг прави някакви други уговорки, искам да напомня, че единствено българските народни представители и българският президент са упълномощени да инициират промени в основния закон.\" Така президентът Румен Радев откри кръгла маса, на която са поканени представители на Висшия адвокатски съвет, в  поредицата от срещи , които той инициира за промени в конституцията. Държавният глава подчерта, че е направил заявката за промени в основния закон още преди да бъдат оповестени  препоръките на Венецианската комисия . \"Можем да изучаваме чужд опит и чужди модели, но решенията трябва да вземем сами. Другото е доброволен отказ от суверенитет\", каза президентът. Той посочи, че целта на дискусията е да се открият проблемите и възможните решения не само в правосъдната система, но и в други важни области. \"След 30 години преход и дълбоки социално-икономически промени и сътресения днес търсим отговор на въпроса дали конституцията ни гарантира с достатъчна надеждност правата на личността, защитата на собствеността и независимостта на съдебната система. Дали е надеждна бариера срещу погазването на разделението на властите, колективната безотговорност и авторитарния произвол\", каза държавният глава. По думите му една от основните задачи на тази конституция е да установи правата на гражданите. Радев посочи, че през тези години българската адвокатура е натрупала солиден опит в остояването на правата на българските граждани и често се е явявала последна бариера пред беззаконието. Председателят на Висшия адвокатски съвет Ралица Нгенцова благодари за поканата за участие в този дебат и подчерта, че дебатът между институциите е гаранция за законността. \"Темата за промени в конституцията е изключително чувствителна и понякога се приема дори болезнено от гражданите. Тези въпроси не трябва да се разглеждат емоционално, а на експертно ниво – внимателно и дори предпазливо\", призова Негенцова. Тя каза и че конституцията е не само основният закон, но и основата, на която се крепи цялото законодателство, правовата държава и е гарант за стабилността на обществото.", "date": "2020.01.16", "title": "Радев: За промените в конституцията правя договорки само с институциите и гражданите"}
{"url": "https://www.dnevnik.bg/sviat/2020/01/16/4017079_bond_moje_da_stane_chernokoj_no_nikoga_-_jena/", "text": "Джеймс Бонд може да не остане бял, но винаги ще бъде мъж. Това заяви продуцентът на поредицата Барбара Броколи в пространно интервю за сп. \"Варайъти\" преди излизането на следващия филм от сериите за агент 007. Той се очаква през април. Даниъл Крейг ще поеме ролята за пети и последен път в No Time to Die и пред собствениците на франчайза вече стои въпросът кой ще го наследи. \"Мнението ми е, че трябва да създаваме нови героини, нови силни жени. Не ми е интересно да взема един герой и да накарам жена да го играе. Жените могат да са много по-интересни\", казва  Броколи , чието семейство държи правата върху сериите за Бонд от самото им създаване. Въпросът дали Бонд може да стане Джейн отново стана актуален, след като трейлърът на  No Time to Die  показа актрисата Лашана Линч в ролята на специален агент, поел работата на пенсионирания 007. За сценария не се знае много, освен че Бонд се е оттеглил от активна длъжност, но ще се върне в шпионския свят след отвличането на учен. Броколи и брат ѝ Майкъл Уилсън, които продуцират заедно филмите, твърдят, че още не са започнали да мислят кой ще наследи Даниъл Крейг. \"Той е от Великобритания или от Общността на нациите, но Великобритания е много етнически разнообразно място\", казва Уилсън. Но спекулациите започват от  Идрис Елба  и стигат до  Ричард Мадън . Силата на Броколи Братът и сестрата използват авторитета си, за да прокарват идеи за по-малки продукции, свързани с Бонд, или да налагат избор на актьори. Те например са настояли  Ева Грийн  да поеме главната женска роля в \"Казино \"Роял\", въпреки че студиото се бои, че французойката няма да се справи успешно с английския акцент. Но не печелят всяка битка – Броколи съжалява, че не е успяла да накара MGM да инвестира във филм за тайния агент Джинкс, изиграна от  Хали Бери  в \" Не умирай днес \". A една от основните ѝ цели е да отърси сериите от шовинизма, характерен за ранните години на Бонд. Тогава героините във филма бяха директно кръщавани на сексуални действия или части от тялото. Зрелият Бонд Влизането на Крейг в ролята е голяма промяна, и то не само на главния актьор. Режисьорът на \"Златното око\" и \"Казино \"Роял\" Мартин Кембъл признава, че в началото е имал възражения срещу Крейг. \"Като актьор беше страхотен, но не беше типичният хубавец. Барбара обаче яростно настояваше за него.\" Крейг действително изглежда много по-различно от класическите красавци, били в ролята преди. Той самият не очаква да получи ролята и отива на прослушване с идеята, че просто ще може да разказва, че е бил на крачка да играе агент 007. Но се оказва, че Уилсън и Броколи искат нещо съвсем различно. Дуото продуценти признава, че филмите с предшественика му  Пиърс Броснан  са станали прекалено фантастични с гигантските си унищожителни лазери и невидимата кола на главния герой. Сега той узрява – връзките му вече не са по една нощ, макар че има доста такива. Героят се влюби в изиграната от Грийн Веспър Линд, а после започва сериозни отношения с д-р Маделин Суон ( Леа Сейду ), която ще продължи и в No Time to Die. След четвъртия си филм във франчайза  Крейг настояваше, че по-скоро би си отрязал ръката , отколкото да играе Бонд отново. Но Броколи го убеждава да се върне за последен път. Преди дни продуцентите обявиха и кой ще създаде песента към новия филм – рекордно младата американска звезда  Били Айлиш.", "date": "2020.01.16", "title": "Бонд може да стане чернокож, но никога - жена, обещаха продуцентите"}
{"url": "https://www.dnevnik.bg/kultura/2020/01/16/4017106_georgi_gospodinov_poluchi_mejdunarodna_literaturna/", "text": "Писателят Георги Господимов спечели международната литературна награда Ceppo (Premio Ceppo Internazionale Racconto), връчвана в Италия, съобщиха  местни издания . Наградата се връчва от 1955 година, а от 2006 става международна. Сред първите й чуждестранни писатели е и нобелистът Марио Варгас Льоса. Българският автор  е награден за книгата си с разкази \"И всичко стана луна\"  (E tutto divenne luna), издадена от римското издателство \"Воланд\" в превод на професор Джузепе дел’Агата. Книгата с разкази беше възторжено посрещната от големите италиански медии като \"Кориере дела сера\" и \"Република\", където  Господинов беше наречен  \"брилянтен разказвач\", \"българският Кундера, пътуващ навътре към световете на всеки\", сравняван също с Борхес и Боланьо. Организаторите съобщават, че Георги Господинов ще изнесе лекция магистралис във Флоренция, озаглавена \"За тъгата, страховете, детството и други истории\". На следващия ден (14 март) ще представи най-новата си книга с разкази \"Всичките наши тела\", която предстои да излезе в Италия отново в превод на професор Дел’Агата. Мотивацията, с която журито присъжда международната награда \"Ceppo\" на Георги Господинов като разказвач, завършва с думите: \"Благодарение на своето поетическо възприятие, подхранвано с меланхолия, но и с хумор, той успява във всичките си разкази да прояви силна емпатия между своя Аз и другите (\"Аз сме\"), което е дарба на детството, продължена в зрелостта и невероятен талант за смесване на различни жанрове.\" Освен лекцията и представянето на италианското издание на \"Всичките наши тела\" се предвиждат дискусии с автора и срещи с италиански ученици и студенти. Пътуването дотам се осъществява благодарение на БКИ в Рим.", "date": "2020.01.16", "title": "Георги Господинов получи международна литературна награда в Италия"}
{"url": "https://www.dnevnik.bg/razvlechenie/2020/01/16/4017057_bnt_raboti_otnovo_s_producenti_zaradi_koito_svali/", "text": "Новото музикално предаване по БНТ \"Моят плейлист\" с водещ Васил Върбанов се продуцира от фирма на същия човек, който продуцира и развлекателното предаване за любители спортисти \"Спортисимо\", съобщава  \"Сега\"  след своя проверка. \"Спортисимо\" беше свалено от ефира на обществената телевизия в края на миналата година. Като причина за неговото сваляне и за това на още няколко продукции през август 2019 г. директорът Емил Кошлуков посочи високите разходи за реализацията им и опасността от технически фалит на телевизията, заради дълговете ѝ от 44 млн лв. Няколко месеца по-късно се оказва, че управителният съвет на БНТ е поканил същия продуцент да прави друго предаване по БНТ 1, подчертава изданието. \"Нямам представа кой е собственикът на фирмата, но конкурсът е направен в БНТ и е избрано това предаване. Аз гледам предаванията да отговарят на изискванията, а не кои са собствениците им. Не мога да дискриминирам никого на база собственик\", коментира пред \"Сега\" Кошлуков и допълва, че продукцията е много по-евтина \"от онези 5 хил. лв за \"Спортисимо\". Проверката на \"Сега\" показва, че \"Моят плейлист\" е собственост на компанията \"Нобъл Хаус Медия\" ЕООД. Според търговския регистър дружеството е еднолична собственост на Милан Зарев. Той е собственик и управител и на фирма \"Уан бай уан\", която беше продуцент на \"Спортисимо\". От същия регистър отново ставя ясно, че в друго дружество Зарев е съдружник и с Ути Бъчваров, който дълги години водеше предаването \"Бързо, лесно, вкусно\". То също беше едно от предаванията, които бяха посочени за скъпоструващи на телевизията, но за което БНТ продължава да плаща над 4 000 лв. за един негов брой.", "date": "2020.01.16", "title": "БНТ работи отново с продуценти, заради които свали част от предаванията си"}
{"url": "https://www.dnevnik.bg/bulgaria/2020/01/16/4017084_kadri_otvisoko_kak_izglejdashe_vuzduhut_na_sofiia_na/", "text": "Екипът на сайта AirSofia.info, който следи за качеството на въздуха над столицата, публикува кадри отвисоко, на които се вижда как на 15 януари градът е покрит от гъста мъгла, пълна с вредни газове. \"При безветрие, когато мъглата затисне столицата, виждаме колко вредни газове произвеждаме с коли, минали фиктивен годишен технически преглед, отопление на боклук и твърдо гориво, пренаселване и презастрояване, липса на адекватни мерки от управата и защо сме в челните класации по смъртност на населението от причини, свързани със замърсения въздух\", коментираха от екипа на сайта. Колко точно беше мръсен въздухът в София в сряда четете  тук.", "date": "2020.01.16", "title": ""}
{"url": "https://www.dnevnik.bg/evropa/2020/01/16/4017112_evrodeputatite_iskat_po-goliam_kontrol_vurhu/", "text": "Състоянието на правовата държава в Полша и Унгария се е влошило и това налага по-чести изслушвания на националните власти пред европейските и конкретни препоръки към двете държави - това заявиха евродепутатите в резолюция, гласувана днес. Евродепутатите посочват, че изслушванията, организирани от съвета, не са редовни, нито структурирани. Те призовават съвета да оправи конкретни предложения към въпросните държави членки, както и да посочи срокове, за да се гарантира зачитането на правото на ЕС. \"Неефективното използване от страна на съвета на член 7 продължава да подкопава целостта на общите европейски ценности, взаимното доверие и доверието в самия Европейски съюз като цяло\", посочва ЕП.  Член 7 от Договорите за ЕС  дава право на европейските институции да започнат наказателни процедури спрямо държави с тежки нарушения на върховенството на закона. Като последна мярка те могат да им костват правото на глас в Съвета на ЕС. Евродепутатите изразяват недоволство, че не им е било позволено да участват в изслушванията, дори след задействането на  процедурата по член 7  от страна на парламента относно Унгария. Те настояват да им се даде възможност да представят официално мотивираното си предложение пред съвета. В случая с Полша Европейската комисия поиска действие от страна на ЕС през декември 2017 г. предвид констатираните заплахи за  независимостта на съдебната система . В резолюция, приета през март 2018 г., Европейският парламент се съгласи с комисията относно риска, който съществува за правовата държава в Полша. На по-късен етап Европейският съвет може да реши с единодушие и с одобрението на парламента, че има сериозно и системно нарушение на принципите на правовата държава, демокрацията и основните права. Това може в бъдеще да доведе до санкции като суспендирането на правото на глас в съвета. Министрите на ЕС са организирали две изслушвания с унгарското правителство, през септември 2019 г. и декември 2019 г. Полските власти са се защитавали пред Съвета на ЕС три пъти между юни и декември 2018 г.", "date": "2020.01.16", "title": "Евродепутатите искат по-голям контрол върху процедурите срещу Полша и Унгария"}
{"url": "https://www.dnevnik.bg/bulgaria/2020/01/16/4017040_bivshiiat_vicepremier_ilko_semerdjiev_e_okonchatelno/", "text": "Бившият вицепремиер и министър на здравеопазването в служебния кабинет \"Герджиков\" Илко Семерджиев е оправдан окончателно по обвинението, че е заплашвал шефа на Изпълнителната агенция по лекарствата Асена Стоименова да назначи конкретен човек за свой заместник. Решението е на състав на Върховния касационен съд с председател Антоанета Данова и членове Лада Паунова и Даниел Луков и не може да бъде обжалвано или протестирано. (Решението на ВКС четете  тук .) Според обвинението през март 2017 г. Семерджиев е \"употребил заплашване с цел да принуди орган на власт - изпълнителния директор на Изпълнителната агенция по лекарствата, да извърши нещо, свързано с функцията му, а именно - да назначи конкретно лице за заместник изпълнителен директор на Изпълнителната агенция по лекарствата\". Семерджиев прибегнал до заплаха, след като шефът на агенцията отказала под предлог, че бъдещият й заместник е в открит конфликт на интереси. Подразнен, вицепремиерът заплашил подчинената си с уволнение, твърдеше прокуратурата. Бившият вицепремиер и министър на здравеопазването бе оправдан изцяло на три съдебни инстанции. В решението на съда се казва, че обвинението от самото начало е било несъставомерно. Според върховните съдии няма как вицепремиер и здравен министър да бъде обвинен за посегателство спрямо дейността на държавните органи, защото този текст от закона се отнася за престъпления, извършени от граждани, които нямат специално качество. Освен това според магистратите заплахите на Семерджиев да уволни Стоименова също не са съставомерни, защото по закон има право на това, тъй като тя му е подчинена, а в същото време е отказвала да изпълни служебните си задължения и да назначи свой заместник. Съдиите приемат, че преди това самата тя е заявила, че ще напусне, а той отговорил, че не иска оставката й.", "date": "2020.01.16", "title": "Бившият вицепремиер Илко Семерджиев е окончателно оправдан за натиск"}
{"url": "https://www.dnevnik.bg/sviat/2020/01/16/4017103_stotici_hiliadi_sa_izbiagali_ot_idlib_kum_turciia/", "text": "Около 350 хил. души - основно жени и деца - са напуснали домовете си, след като подкрепяната от Русия офанзива в провинция Идлиб бе подновена в края на миналата година. Последният  доклад  на агенцията на ООН за хуманитарни въпроси отчита броя на избягалите от началото на декември насам. Според текста те са потърсили убежище в райони край границата с Турция. От тях 32 на сто живеят в лагери или палатки, а някои - в недостроени сгради в опит да се спасят от зимните условия. Хуманитарната ситуация се е влошила като резултат от \"ескалиращото\" напрежение, продължава докладът на Службата за координация на хуманитарни въпроси (OCHA). \"Мегаград\"  В последните седмици руски самолети и сирийската артилерия обстрелват градове и села в провинция Идлиб, а в последния инцидент тази седмица, за който съобщиха медии и активисти,  има и цивилни жертви . \"Последната вълна на разселване усложнява и без това тежката хуманитарна ситуация на терен в Идлиб\", казва за \"Ройтерс\" Дейвид Суонсън, базираният в Аман говорител на ООН по въпросите на Сирия. Идлиб е последната голяма провинция, в която бунтовници - повечето радикални и свързани с бившия клон на \"Ал Кайда\" в Сирия - контролират по-голямата част от територията. По оценка на ООН около 3 млн. души са в капан в провинцията. Вчера Анадолската агенция разпространи кадри, на които се вижда, че два лагера от палатки в град Атме и село Ках скоро ще се слеят и ще се превърнат в \"мегаград\" - новата вълна ще заличи разстоянието от 6 км помежду им. Населението им от 600 хил. души се увеличава всеки ден. Турският президент Реджеп Тайип Ердоган и руският му колега Владимир Путин договориха примирие в Идлиб, което обаче бързо бе нарушено.", "date": "2020.01.16", "title": "Стотици хиляди са избягали от Идлиб към Турция заради офанзивата на Асад"}
{"url": "https://www.dnevnik.bg/politika/2020/01/16/4017115_bsp_i_socialniiat_ministur_si_razmeniha_obvineniia/", "text": "Няколко дни след като омбудсманът Диана Ковачева алармира, че  хиляди хора са останали без лични или социални асистенти , депутати от БСП и социалният министър Деница Сачева си размениха обвинения през медиите за създалата се ситуация. В парламента социалисти казаха, че са отправили питания към министъра защо за поредна година се стига до подобен проблем и как ще бъде решен той. Според опозицията управляващите се опитват да спестят пари на гърба на най-уязвимите. След заседанието на Министерския съвет днес министър Сачева коментира, че проблемът идва заради Закона за личната помощ, който е прокаран от тогавашния омбудсман Мая Манолова и парламентарната група на \"БСП за България\". Извън обхвата му остават около 13 хил. души, от които 5 хиляди на възраст над 65 г. Заради това министерството разработва национална програма, която да осигури финансиране за грижите за тези хора. Според Сачева в прокарания от Манолова закон има приети текстове, въпреки че за тях има отрицателни становища на експерти и организации. Те обаче са подкрепени и от депутати от управляващото мнозинство.", "date": "2020.01.16", "title": "БСП и социалният министър си размениха обвинения заради липсата на лични асистенти"}
{"url": "https://www.dnevnik.bg/bulgaria/2020/01/16/4017121_veterinari_na_promishleni_fermi_niama_da_mogat_da/", "text": "С цел осигуряване на биосигурност във фермите не се позволява на регистрирани ветеринарни лекари, сключили договори за профилактика със собственици на индустриални ферми за свине и птици, да сключват такива и със собственици на лични стопанства. Това предвиждат промени в Закона за ветеринарномедицинската дейност, които правителството предстои да внесе в Народното събрание. Ще се въведе териториален принцип при сключване на договорите с регистрирани ветеринарни лекари, за изпълнение на мерките по програмата за профилактика, надзор, контрол и ликвидиране на болести по животните и зоонози. Предвижда се честотата на посещенията в обектите да бъде определена в специална процедура. Измененията се налагат заради влошената епизоотична обстановка в страната като най-големият проблем е с овладяването на африканска чума по свинете, при която след като след временно затишие пореден - десети, свинекомплекс, се оказа заразен и така  е засегната вече една трета от промишленото свинепроизводство  в страната. Първият случай на африканска чума по свинете е от 2018 г., но предприеманите мерки се оказаха крайно недостатъчни и заболяването вече е обхванало територията на цялата страна. С изменения в закона се предвиждат облекчения за дребните стопани, които отглеждат животни в дворовете си. Те са потърпевши от кризата в свинекомплексите, защото според правилата в трикилометрова зона около огнище на африканска чума се унищожават всички животни. Режимът за регистрация на личните стопанства ще бъде облекчен и безплатен. Отпада изискването стопаните на лични стопанства да подават лично заявление за регистрация в Областната дирекция по безопасност на храните (ОДБХ). За тяхно улеснение се дава възможност заявлението да се подава чрез кмета или кметския наместник. Собствениците и ползвателите на животновъдни обекти ще трябва да спазват изискванията за идентификация на животните, опазване на здравословното им състояние, както и да документират движението от и към животновъдните обекти. За тази цел ще е необходимо да създадат и изпълняват програми за самоконтрол на болести и да спазват определени изисквания при населване на животновъдните обекти. Законодателните измененията са в следствие на усложнената епизоотична обстановка на територията на цяла Европа и имат за цел да гарантират здравето на животните и хората в България, се казва в мотивите към законопроекта. Допълват се задълженията на местната власт при констатиране на заболяване, с цел по-добра координация и своевременно предприемане на мерки за ограничаване разпространението и ликвидиране на заразата. Правителството актуализира състава на Централния епизоотичен съвет към Министерския съвет. Председател на Съвета е заместник министър-председателят Томислав Дончев. Заместник-председател е министърът на земеделието, храните и горите Десислава Танева, а секретар е изпълнителният директор на Българската агенция по безопасност на храните проф. Паскал Желязков. Членове на съвета са министрите на вътрешните работи, на отбраната, на финансите, на здравеопазването, на транспорта, информационните технологии и съобщенията, на околната среда и водите, на икономиката.", "date": "2020.01.16", "title": "Ветеринари на промишлени ферми няма да могат да обслужват дребни стопани"}
{"url": "https://www.dnevnik.bg/sviat/2020/01/16/4017147_putin_naznachi_mihail_mishustin_za_premier/", "text": "Руският президент Владимир Путин подписа указ за назначаването на  досегашния шеф на данъчната служба  Михаил Мишустин за премиер,  съобщава  сайтът на Кремъл. Документът влиза в сила от деня на подписването и така руското правителство има нов ръководител 24 часа след като Дмитрий Медведев подаде оставка. Преди малко руският парламент одобри Мишустин с 383 гласа \"за\" и 41 \"въздържали се\" - без нито един \"против\". Решението на Медведев  бе последвано от предложение, отправено от Путин, той да стане заместник-председател на Съвета за сигурност - пост, създаден за целта. Назначението на досегашния премиер бе потвърдено в друг  указ . Малко преди оставката вчера Путин предложи  промени в политическата система на Русия , ограничаващи някои правомощия на президента и предаващи ги на парламента. Това става четири години преди изтичане на втория му последователен мандат, откакто се върна в Кремъл през 2012 г. Пред парламента Мишустин говори за нуждата да се запази макроикономическата стабилност в Русия, да се задържи инфлацията на ниво 4%, да се внедрят съвременни информационни технологии и да продължи работата по \"националните проекти\", които Путин обеща да бъдат завършени по време на президентската кампания през 2018 г. Ще бъдат \"кардинално изменени\" и структурата и съставът на правителството.", "date": "2020.01.16", "title": "Путин назначи Михаил Мишустин за премиер"}
{"url": "https://www.dnevnik.bg/zelen/2020/01/16/4017058_prirodozashtitnici_dannite_za_zamursiavaniiata_ot_tec/", "text": "По делото срещу изгарянето на отпадъци  в ТЕЦ \"Бобов дол\", заведено през септември, съдът е назначил само един експерт, съобщиха от сдружение \"За Земята\" вчера. От своя страна ищците - \"За Земята\", \"Грийнпийс\" — България, община Бобов дол и близо 100 жители от района на Бобов дол и Дупница - са поискали смяна на експерта и повторен анализ на изхвърляните във въздуха вредни вещества. Те се опасяват, че за пореден път се приема становище от специалист, който цитира данни на разследваната централа. \"Опитваме се да се преборим с порочната практика експертите да преписват подадената от топлоелектроцентралите информация. Причината е, че експертите не правят собствено изследване и разчитат на това, което им се предоставя\", коментира Меглена Антонова от \"Грийнпийс\" – България. Делото, водено срещу ТЕЦ \"Бобов дол\", се развива на фона на криза с отпадъците и чистотата на въздуха, които са  част от наследството  от подалия оставка екоминистър Нено Димов. Съмненията за  внос на отпадъци , които се изгарят в нарушение на закона, замърсяването на  Перник със серен диоксид  през последните дни и трите наказателни процедури към България за въздуха,  една от които  е именно за нивата на емисии на серен диоксид, продължават да бъдат наблюдаване от природозащитниците и като  приоритетни задачи  за новоизбрания ръководител на министерството на околната среда. От \"Грийнпийс-България\" коментират, че изгарянето на отпадъци в остарелите морално и технически тецове е реакция на централите към поскъпването на въглищата като суровина. Според природозащитниците някои собственици, с мълчаливото съгласие на държавата, се преориентират към отпадъци, без да носят каквато и да е отговорност за техния произход и съдържание. Облагодетелствани от този процес, според природозащитниците, са предимно топлоцентралите на Христо Ковачки, каквато е и ТЕЦ \"Бобов дол\". Те посочват също, че централата търси как да намали разходите без да инвестира, въпреки че е част от студения резерв на страната и получава бюджетни средства, за да гарантира енергийната сигурност на България и по данни на \"Медиапул\" за сезон 2019 - 2020 топлоелектроцентралата ще получи 11.994 млн. лева. Част от проблема е и липсата на работещ публичен регистър на превоза на отпадъци, който в  свое становище  \"За Земята\" и \"Грийнпийс\" посочиха, че липсва вече пет години и половина след приемането на Наредбата за реда и образците, по които се предоставя информация за дейностите по отпадъците. По време на новогодишните празници ведомството, оглавявано по това време все още от Нено Димов, обяви консултация за промени в наредбата, които според  критики и от бизнеса  обаче предвиждат само допълнителни декларации за състава на отпадъците и нови лица, задължени да подават документи, но не и лабораторни тестове на декларираното съдържание.", "date": "2020.01.16", "title": "Природозащитници: Данните за замърсяванията от ТЕЦ идват от самите ТЕЦ"}
{"url": "https://www.dnevnik.bg/sport/2020/01/16/4017156_v_ochakvane_na_shifrin_bansko_se_gotvi_za/", "text": "Банско очаква водещите състезатели в Световната купа по ски, включително и шампионката за последните три години Микаела Шифрин. Българският курорт ще приеме три старта след седмица. \"Този е най-скиорският уикенд за целия сезон, защото от другата страна са мъжете в Кицбюел и знаете, че това е топ състезанието за сезона. Тоест петък, събота и неделя целият свят, образно казано, ще гледа ски. Мъжете са в Кицбюел, а жените са в Банско\", каза председателят на българската федерация по ски Цеко Минев. Първоначално Банско трябваше да приеме два старта, но  беше добавено още едно спускане  заради отмененото състезание във Вал д'Изер през декември. Държавата  отпусна 1.2 млн. лева за домакинството . \"Изправени сме пред едно предизвикателство за пореден път. Всички работят много добре по организацията. Надяваме се всичко да е по правилата. Целият елит в женските ски ще пристигне в Банско. Залогът е изключително голям и се надявам това да допринесе за големия интерес към състезанията\", заяви Минев. В зоната на финала на Бъндеришка поляна ще бъде изградена трибуна за около 5 хиляди зрители. Около хиляда души са заети с организацията около събитието.", "date": "2020.01.16", "title": "В очакване на Шифрин Банско се готви за \"най-скиорския уикенд за целия сезон\""}
{"url": "https://www.dnevnik.bg/evropa/2020/01/16/4017158_germaniia_purva_v_sveta_se_otkazva_i_ot_vuglishta_i_ot/", "text": "Германия ще е първата страна в света, която се отказва едновременно и от ядрени реактори, и от въглища като източник на енергия. Това става възможно след ключово споразумение за обезщетяване на работници, компании и местни правителства във връзка с изключването през 2038 г. на централите на въглища и подпомагане на засегнатите служители с 34 млрд. евро обезщетения. Предвидените средства са над 40 млрд. евро и размерът на помощите бе договорен в ранните часове на четвъртък с премиерите на провинциите, където се добиват и използват въглища, съобщи \"Ройтерс\". В западната част на страната най-засегната е Северен Рейн-Вестфалия - някогашното сърце на индустриална Германия, а на изток са въгледобивните райони, които още не могат да се възстановят напълно след 4 десетилетия комунизъм. Мерките ще бъдат съчетани с мащабни инвестиции във възобновяеми източници. \"Германия, една от най-силните и успешни индустриални нации в света, предприема огромни крачки към приключване с епохата на изкопаемите горива\", каза финансовият министър Олаф Шолц. Министърът на икономиката Петер Алтмайер смята, че проектозаконът, основан на споразумението, ще бъде внесен в парламента до края на януари. Най-старите и мръсни ТЕЦ от 50-те години ще започнат да затварят от тази година, като първа се очаква да е тази в Райнланд с 300 мВт мощност. В следващите 18 години трябва за спрат работа останалите 29 централи. Анализатори смятат, че ефектът за въглищния пазар ще е минимален, тъй като в конкуренция с енергията от газ и възобновяеми източници търсенето на въглища в ЕС е в стагнация. Цените им паднаха миналата година 40% и почти не са се възстановили след това. До 40 млрд. евро ще получат три източногермански провинции, а за засегнатите компании остават 4.35 млрд. евро.", "date": "2020.01.16", "title": "Германия първа в света се отказва и от въглища, и от АЕЦ"}
{"url": "https://www.dnevnik.bg/bulgaria/2020/01/16/4016981_kakvo_se_znae_za_noviia_durjaven_vik_holding/", "text": "Правителството реши да учреди новата държавна компания,  за която заговори премиерът Бойко Борисов още в края на 2019 година  покрай  водната криза в Перник . \"Български ВиК холдинг\" ЕАД ще бъде принципал на всички ВиК дружества с държавно участие в страната, а капиталът му ще е 1 милиард лева. С какво ще се занимава новата компания и как ще се управлява - вижте какво обясни мнистърът на регионалното развитие и благоустройството Петя Аврамова в началото на правителственото заседание. ", "date": "2020.01.16", "title": ""}
{"url": "https://www.dnevnik.bg/bulgaria/2020/01/16/4016982_borisov_pita_moje_li_da_ima_moratorium_za_bokluka/", "text": "Премиерът Бойко Борисов поиска от колегите си в Министерския съвет да проверят до следващата сряда дали може да се въведе мораториум за вноса на боклук. Мораториумът трябва да е временен и да важи само докато има сигурност, че \"това, което е описано в документите, е същото, което влиза в страната\".", "date": "2020.01.16", "title": ""}
{"url": "https://www.dnevnik.bg/bulgaria/2020/01/16/4017207_neno_dimov_ostava_v_aresta/", "text": "Бившият министър на околната среда Нено Димов остава за постоянно в ареста. Това реши Апелативният специализиран съд, като обяви акта си едва към 16.30 ч. Съдиите отчетоха преди всичко друго тежестта на обвинението и тежката обществена ситуация, до която е довело неговото поведение. По време на гледането на мярката за неотклонение прокурорите Росица Славова и Николай Христов поискаха да бъде потвърдено задържането под стража, защото са засегнати голям брой хора. Защитата в лицето на адвокат Ина Лулчева пледира да не се смесва политическа отговорност, каквато носят министрите, с наказателна и да не се решава обществен проблем чрез разпоредби на Наказателния кодекс. Наблюдаващият прокурор Ангел Кънев днес не беше в съдебната зала. Повече за гледането на мярката четете  тук. Какво прие съдът Съдия Красимира Костова посочи в мотивите, с които потвърди задържането под стража, че е безспорно установено, че министър Нено Димов не е делегирал правомощия на друг служител и именно той е утвърждавал графиците за водоподаването от язовир \"Студена\", въпреки че бил уведомяван за намаляването на обема на водата от пролетта на 2019 г. Освен на документите съдът се позова и на показания на десетина свидетели. Сред имената на свидетели съдия Костова спомена директора на ВиК - Перник Иван Витанов, бившата кметица Вяра Церовска, заместник-министър Красимир Живков, ръководителката на отдел \"Управление на риска\" към Дирекция \"Управление на водите\" в МОСВ Мая Дряновска. Любопитен детайл от мотивите беше изнесеното от съдия Костова твърдение на Мая Дряновска. В показанията й, дадени на 15 януари, свидетелката съобщила, че в началото на тази година \"й се обадил по телефона мъж\" от името на Нено Димов, който й казал, че министърът наредил да се пусне вода за завод \"Стомана\" Перник. По делото няма специални разузнавателни средства, а името на мъжа, който се обадил на свидетелката, не бе съобщено. Съдът се обоснова и с иззети документи от кабинета на министъра. Сред тях били и негови доклади от септември 2019, в които се твърдяло, че всички язовири в страната имали достатъчно вода за питейни нужди. Съдът прие и доводите на обвинението по въпроса за щетата - че \"може да се предполага щета\" заради разликата в цените на водата за промишлени и питейни нужди. От всички представени в делото доказателства - свидетелски показания и писмени документи, съдът заключава, че е извършено престъплението в което е обвинен. А то е довело до тежка ситуация за голям брой хора и е създало сериозен обществен проблем. Поради тежестта на деянието можело да се предполага че може да бъде извършено и ново престъпление. Независимо че съдът приема, че в бъдеще Димов не би могъл да влияе на свидетели и на разследването, тъй като вече не заема поста министър. Двукратно съдия Костова подчерта, че определението на съда за мярката за неотклонение няма отношение към въпроса за вината на Нено Димов. Доводите на защитата, че министър Димов е утвърждавал графиците след като исканията са обработени от дирекция \"Управление на водите\" и че в делото липсват обяснителните записки на експертите от дирекцията до Димов, които по правило придружават графиците, пристигащи при министъра за подпис, не беше коментирано в определението на съда. Определението за постоянен арест на Нено Димов не подлежи на обжалване. Защитата - адвокатите Тодорова и Кутиев, отказаха коментар. Адвокат Ина Лулчева беше заета с друго дело и не присъства на четенето на определението. Министърът на околната среда Нено Димов  е в ареста от седмица (9 януари) , като първоначално беше задържан с полицейска заповед, след като беше изведен от МОСВ пред камерите на телевизиите. На другия ден прокуратурата му повдигна  обвинение за умишлена безстопанственос т и поиска от съда да му наложи арест като постоянна мярка. От ареста той подаде  оставка  като министър, а издигналата го политическа сила - ВМРО, определи действията на прокуратурата като политическо убийство. На мястото на Димов вчера депутатите гласуваха да застане  Емил Димитров-Ревизоро . Неговата кандидатура беше подкрепена от ГЕРБ и \"Обединени патриоти\".", "date": "2020.01.16", "title": "Нено Димов остава в ареста (допълнена)"}
{"url": "https://www.dnevnik.bg/sviat/2020/01/16/4017208_izrigvaneto_na_vulkana_vuv_filipinite_unishtoji/", "text": "Изригването в понеделник на вулкана Таал във Филипините доведе не само до евакуацията на близо 44 000 души, но и до унищожаването на земеделска продукция за близо 11 милиона долара, съобщават Ройтерс и CBS News. Точно преди пробуждането на вулкана местни фермери са се готвили да приберат реколтата с ананаси. Сега тропическите плодове са покрити с вулканична пепел и стоят неприбрани, а вероятно ще се наложи да бъдат унищожени. \"Не успяхме да приберем ананасите, които бяха вече узрели, и сега просто трябва да приемем, че сме на загуба\", коментира пред екип на \"Ройтерс\" фермерът Джон Империал. Гледайте във видеото как изглеждат неговите насаждения след изригването на вулкана.", "date": "2020.01.16", "title": ""}
{"url": "https://www.dnevnik.bg/morski/2020/01/16/4017223_tri_novi_mosta_shte_oblekchavat_zadrustvaniiata_vuv/", "text": "Три двуетажни мостови съоръжения на оживени пътни възли във Варна възнамерява да изгради местната администрация, а парите за проектирането им са заложени в бюджета на града за т.г. Това съобщи при представянето му кметът на града Иван Портних. Целта била \"отпушване\" на бул. \"Владислав Варненчик\", който в пиковите часове след пускането на бул. \"Левски\" се оказал тясна точка. Според Портних едва след проектирането щели да станат ясни и финансовите параметри на проекта. До момента администрацията му работеше в обратния ред, като първо залагаше финансовите рамки за изграждане на големите инфраструктурни съоръжения в града и едва след това възлагаше проектирането им. Последният подобен случай беше реконструкцията на градския бул. \"Васил Левски\", добила печална известност с ниското си качество. Най-вероятно по същата причина и бул. \"Владислав Варненчик\" се е оказал \"отеснял\" едва след приключването на работата по бул. \"Васил Левски\". Първият мост трябва да бъде изграден на изхода на Варна при кръстовището на булевардите \"Република\" и \"Вл. Варненчик\", където в пикови часове се образуват тежки задръствания. Второ съоръжение ще бъде изградено на друго кръстовище по бул. \"Вл. Варненчик\" - това с бул. \"Хр. Смирненски\". Трети мост ще замени единственото кръстовище по трасето на бул. \"Васил Левски\", регулирано със светофари. То се намира на пресечната точка с бул. \"Осми приморски полк\". Днес Портних обяви, че предстои и разширение на бул. \"Цар Освободител\" в участъка от бул. \"Васил Левски\" до летище Варна. Така ще бъде създаден алтернативен изход от града.", "date": "2020.01.16", "title": "Три нови моста ще облекчават задръстванията във Варна"}
{"url": "https://www.dnevnik.bg/sport/2020/01/16/4017152_sauditska_arabiia_moje_da_plati_rekordna_taksa_za_da/", "text": "Саудитска Арабия е близо до договор с  Формула 1 , с който да стане домакин на кръг от шампионата през 2021 г., съобщава вестник \"Таймс\". Най-голямата страна на Арабския полуостров отдавна има интерес да влезе в надпреварата и дори е готова да плаща най-голямата такса за домакин. Според \"Таймс\" собственикът на спорта \"Либърти медия\" се е споразумял със Саудитска Арабия за сума 60 млн. паунда (65 милиона долара) на година. Това е далеч повече, отколкото всеки друг домакин в момента плаща. Бахрейн и Абу Даби в момента плащат около 50 милиона долара, които са най-големите такси в шампионата. Рекордът се държи от Азербайджан, която плати около 60 млн. долара през 2016 г., когато организира кръг от Формула 1 за пръв път. Според \"Таймс\" \"Либърти медия\" ще се съгласи Формула 1 да посещава Саудитска Арабия единствено ако кралството гарантира подобряване на човешките права, достъп за жените до състезанията, както и свобода за журналистите. Планът е през 2021 г. Формула 1 да има улично състезание в Джеда, а година по-късно да бъде открита и писта, където надпреварата да се премести. В момента Формула 1 посещава шест азиатски държави – Бахрейн, Китай, Сингапур, Япония, Абу Даби и Виетнам, която  влиза в календара от новия сезон . Ако Саудитска Арабия официално влезе в календара, това ще бъде десетата страна от Азия, която ще бъде домакин на Формула 1. Между 1999 и 2017 г. Малайзия беше част от шампионата, Южна Корея прие четири старта между 2010 и 2013 г. Индия пък беше домакин през 2011, 2012 и 2013 г. Влизане във Формула 1 може да бъде поредната стъпка на Саудитска Арабия за \"отварянето\" на страната към света. Кралството прие мач за световната титла по бокс през декември между  Анди Руис и Антъни Джошуа , а освен това ще организира  ранкинг турнир по снукър  между 4 и 10 октомври 2020 г. Саудитска Арабия беше домакин още на тенис турнир, турнирът за  Суперкупата на Испания  по футбол, а също така организира стартове от Формула Е. В Саудитска Арабия се провежда и рали \"Дакар\" през 2020 г.", "date": "2020.01.16", "title": "Саудитска Арабия може да плати рекордна такса, за да приеме Формула 1"}
{"url": "https://www.dnevnik.bg/zelen/2020/01/16/4017186_spored_pravitelstvoto_zamursiavane_sus_seren_dioksid/", "text": "Днес Министерският съвет одобри националната позиция по наказателната процедура от Европа за надвишени норми на серен диоксид (SO2) в Югоизточна България (зона BG0006). Според правителството превишаване на нормите има в един-единствен пункт, който е в района на Гълъбово. Позицията на кабинета цитира официалните данни, подадени от България, от мониторинга на качеството на атмосферния въздух по замърсител серен диоксид в зона BG0006 през периода 2014 - 2018 г. България пледира, че от превишаването на нормите на серен диоксид в един пункт не може да се заключи, че е налице нарушение в цялата зона на Югоизточна България, тъй като в другите пунктове замърсяването съответствие с установените норми. С това правителството моли Съда на Европейския съюз да отхвърли предявения иск като неоснователен или да уважи иска само за района на Гълъбово. Става въпрос за иск на Европейската комисия, обявен на 25 юли 2019 г. Тогава комисията започна трета поред наказателна процедура срещу България за лошия въздух - този път заради \"трайно неспазване\" на пределно допустимите стойности на серен диоксид. Твърдението на правителството, че замърсяването в Гълъбово не е представително за систематичен проблем, идва на фона на официалните данни за превишаване на нивата на серен диоксид  през последните два дни в Перник , както и на тревожно  високото място на България по този показател  на световно ниво.", "date": "2020.01.16", "title": "Според правителството замърсяване със серен диоксид извън Гълъбово няма"}
{"url": "https://www.dnevnik.bg/evropa/2020/01/16/4017232_polsha_i_germaniia_shte_poluchat_40_ot_zeleniia_fond/", "text": "Полша и Германия ще бъдат двете най-печеливши държави в ЕС от предложения от Европейската комисия фонд от 100 млрд. евро до 2027 г., с които да се помогне преминаването към по-зелена икономика на най-зависимите от добива и горенето на въглища райони. Правителството във Варшава отказа миналия месец да подкрепи зеления преход на икономиките в ЕС в следващите 30 години. Целта е да се намали вредното въздействие на човека върху климата и ЕС да не изхвърля повече въглероден диоксид, отколкото може да задържи и съхрани. Обяснението на Полша е, че енергийните ѝ системи и икономика са прекалено зависими от кафяви и лигнитни въглища, за постигне въглеродна неутралност към 2050 г. Но документи на Европейската комисия от четвъртък показват, че поляците ще се възползват най-много от представения във вторник план за Фонд за справедлив преход, който приветстваха. От бюджета на ЕС в него ще влизат относително малко средства (7.5 млрд. евро), но идеята е за 7 години те да привлекат в пъти повече частни инвестиции. Само от бюджетните евросредства в Полша ще влязат 2 млрд. евро. Следва Германия с 877 млн. евро. Когато се добавят части от Фонда за регионално развитие, Социалния фонд и националните вноски, парите за Полша стават около 7.7 млрд. евро, а за Германия - 4.6 млрд. евро. При включване на частните инвеститори сумите за двете държави стават 27.3 млрд. и 13.4 млрд. евро от общо 100 млрд. Варшава коментира, че така структурирана, помощта признавала специалното ѝ положение. Не сме се отказали от преход към ниски емисии, просто ще постигнем въглеродна неутралност със собствено темпо, казва правителството.", "date": "2020.01.16", "title": "Полша и Германия ще получат 40% от Зеления фонд на ЕС"}
{"url": "https://www.dnevnik.bg/bulgaria/2020/01/16/4017247_kitaristut_na_sting_dominik_milur_shte_predstavi/", "text": "Доминик Милър, автор на някои от най–известните хитове на Стинг като Shape Of My Heart, La Belle Dame Sans Regrets и много други, ще гостува през март във Варна. Концертът ще бъде съпътстващо събитие при откриването на тазгодишното издание на \"София филм фест\" във Варна. Милър ще свири на сцената на Фестивален и конгресен център в града с групата си, която включва Никола Фижман – бас, Сантиаго Ариас – бандеон, Рани Криджа – перкусии, и Якоб Карлсън – клавишни. Повече от 28 г. Доминик Милър е китарист, композитор и бендлидер на групата на Стинг. Той участва и в записите на всички албуми на звездата от 1990 г. до сега. Милър е роден в Буенос Айрес в семейството на ирландка и американец. Той учи китара в престижния Бъркли колидж в Бостън, както и в Лондонската музикална школа \"Гилдхол\". Автор е на музиката и е продуцирал 15 солови албума в кариерата си. Работил е с Фил Колинс, групата Level 42, Тина Търнър, Ману Каче и други звезди. Освен във Варна Доминик Милър ще изнесе концерт и в Пловдив, за да представи последния си албум Absinthe, с който според критиката изключителният китарист добавя още един връх в соловата си дискография. За албума си \"Абсент\" Доминик Милър е вдъхновен от картините на френските импресионисти. Повлиява му и това, че в момента живее в Южна Франция, където усеща острата светлина и студените ветрове в картините им. Разбира се, абсентът е питието, което са пиели и често изобразявали в картините си. Гостуването на Доминик Милър & Band е по покана на сдружение за култура и образование \"Милчо Левиев\" в партньорство с GuitArt Fest и \"София филм фест\" във Варна. Шоуто на Доминик Милър & Band ще се състои на 13 Март от 21:00 ч.", "date": "2020.01.16", "title": "Китаристът на Стинг Доминик Милър ще представи новия си албум във Варна и Пловдив"}
{"url": "https://www.dnevnik.bg/video/deniat_s_veselin_dremdjiev/2020/01/16/4017257_do_april_triabva_da_bude_vuvedena_zelena_zona_i_v/", "text": "\"Надявам се още април да има зелена зона и в квартал \"Яворов\", заяви в предаването \"Денят с Веселин Дремджиев\" по ТV+ и TV1 кметът на столичния район \"Слатина\" Георги Илиев. Той напомни, че разширяването на зоната за платено паркиране е  по искане на живеещите в квартала . \"Става дума за онази част от квартала, която се намира между \"Цариградско шосе\", алея \"Яворов\" и бул. \"Михай Еминеску\". Там хората отдавна са казали, че искат. Проучванията са приключили преди година и половина и има доклад на предишната кметица до Столичната община. Там е трябвало отдавна да бъде въведена зелена зона, но не знам защо не е въведена. Надявам се още април месец да има зелена зона там. В \"Редута\" и \"Гео Милев\" също има хора, които искат въвеждането на зелена зона\", заяви Илиев. ", "date": "2020.01.16", "title": ""}
{"url": "https://www.dnevnik.bg/sport/2020/01/16/4017256_cska_zapochna_kontrolite_s_ubeditelna_pobeda_i_dva/", "text": "ЦСКА започна серията си зимни приятелски срещи с убедителна победа. Червените се наложиха с 4:0 срещу скромния \"Каспий\" от Казахстан. През двете полувремена треньорът Милош Крушчич използва два напълно различни състава, като и в двата беше разпределил титулярите, които ползваше през есента. През първата част два гола вкара Али Соу, а след почивката се разписаха Раул Албентоса и Греъм Кери. Червените играха атакуващо, като през по-голямата част от мача опитваха да притискат съперника си. \"Преговаряме с двама футболисти и се надявам поне единият трансфер да стане\", каза Крушчич пред \"Дарик\".  30. Витаутас Черниаускас (в), 28. Пламен Гълъбов, 4. Божидар Чорбаджийски, 11. Петър Занев (к), 18. Брадли Мазику, 6. Рубен Пинто, 15. Кристиян Малинов, 23. Едвин Джеси, 14. Вив Соломон-Отабор, 20. Тиаго Родригес, 22. Али Соу  13. Густаво Бусато (в), 19. Иван Турицов, 25. Раул Албентоса (к), 24. Нуно Томаш, 8 Греъм Кери, 26. Валентин Антов, 16. Жанио Бикел, 10. Евандро, 21. Томи Юрич, 5. Ахмед Ахмедов, 7. Денис Давидов", "date": "2020.01.16", "title": ""}
{"url": "https://www.dnevnik.bg/bulgaria/2020/01/16/4017258_advokati_predlojiha_na_prezidenta_glavniiat_prokuror/", "text": "Прокуратурата трябва да запази статута си на независимост от партийно-политическите власти, но трябва да бъде изведена от съдебната власт и да се преизгради като самостоятелна структура. Това е становището на Висшия адвокатски съвет, което днес неговите представители са застъпили пред президента Румен Радев на  дискусията за промени в конституцията , която той инициира. Според Висшия адвокатски съвет логичното място на прокуратурата е извън съдебната власт, но това няма как да се случи без свикване на Велико народно събрание. \"Съзнаваме, че в настоящия момент да се очаква свикване на Велико народно събрание е нереалистично\", се посочва в становището на адвокатския съвет, заради което те предлагат от конституцията да отпадне правомощието на главния прокурор да осъществява \"надзор за законността върху дейността на всички прокурори\" и да остане само осъществяването на методическо ръководство. По този начин главният прокурор няма да може да се намесва по дела, от чийто изход е лично заинтересован или може да е предубеден. Сред тях ще бъдат не само тези, за които той самият би бил разследван, но и случаите, в които той е пострадал от престъпление. Адвокатският съвет подкрепя идеите за въвеждане на възможността главният прокурор да бъде временно отстраняван от длъжност, ако срещу него започне разследване, както и да бъде определян специален прокурор, който да води тези дела. Според тях обаче, преди да се правят промени в конституцията, е по-добре да се обмисли дали това може да стане с поправки в Закона за съдебната власт и в Наказателно-процесуалния кодекс. Пред президента от Висшия адвокатски съвет са посочили и че подкрепят идеята да се въведе индивидуална конституционна жалба. Според тях обаче трябва да бъде създаден прецизен регламент и законът ясно да посочва кои лица имат право да подават такива жалби. Според адвокатите не трябва да се подценява рискът това право да доведе до обременителна, тромава и неефективна процедура, която би превърнала Конституционния съд в допълнителна четвърта инстанция по разглеждане на правни спорове. Нещо повече – по този начин предоставянето на защита на правата на гражданите и юридическите лица може да бъде забавено още повече и да излезе извън всякакви разумни срокове. Освен това въвеждането на индивидуалната конституционна жалба ще доведе до цялостно преструктуриране на Конституционния съд и ще е нужно назначаване на достатъчно администрация и осигуряване на значителен материален ресурс. От Висшия адвокатски съвет смятат и че те самите трябва да имат право да сезират Конституционния съд, а такова право трябва да има всеки един съд, не само Върховният касационен и Върховният административен, както е в момента. \"Темата за промени в конституцията е изключително чувствителна и понякога се приема дори болезнено от гражданите. Тези въпроси не трябва да се разглеждат емоционално, а на експертно ниво – внимателно и дори предпазливо\", призова председателят на Висшия адвокатски съвет Ралица Негенцова пред Румен Радев.", "date": "2020.01.16", "title": "Адвокати предложиха на президента главният прокурор да няма право на надзор"}
{"url": "https://www.dnevnik.bg/bulgaria/2020/01/16/4017157_v_pernik_chistiiat_vuzduh_idva_vuv_vtornik/", "text": "Съдържанието на серен диоксид във въздуха на Перник се понижава този следобед, показват данните от автоматичната измервателна станция на Регионалната инспекция по околната среда и водите (РИОСВ). При отчетени превишения в пъти на нормите по този показател през последните две денонощия и временно спиране на станцията преди обед, в 15 ч. е отчетена стойност от 100 мг на куб. м при средночасова норма от 350 мг. Дежурният синоптик в Националния институт по метеорология и хидрология Георги Цеков прогнозира, че в близките дни няма шансове за промяна на метеорологичната обстановка над града, температурната инверсия ще се задържи и мръсотията ще остане ниско над земята. Все пак се очаква в следобедните часове да има известно подобрение заради локални течения. Но през нощта и до обед замърсяването ще си остане с пикови стойности. Към вторник обаче се очаква усилване на северозападния вятър, което ще подобри ситуацията, гласи прогнозата на експерта. На въпрос на \"Дневник\" той посочи, че не може принципно да се каже колко силен трябва да е вятърът, за да се разнесе мръсотията, защото зависи какъв е релефът на конкретното място, каква е посоката на вятъра и т.н. Откъде идва мръсотията Гъста мъгла, безветрие, повишено потребление на битови горива и промишлеността в Перник са причините за замърсяването, смята директорът на РИОСВ - Перник, Жана Григорова. Проверка на екоинспекцията в ТЕЦ \"Република\", посочен и от инспекцията като потенциален източник на замърсяването, вчера не е показала нарушения - използвани са само разрешени горива, тоест въглища, сероочистващата инсталация е работела. Пред \"Дневник\" директорът на предприятието Любомир Спасов каза, че предприятието работи целогодишно, а такива замърсявания се отчитат само през зимата. Обясни, че топлофикацията осигурява отоплението на 20 хил. домакинства, а още около 30 хил. души се отопляват на твърдо гориво. И в двата случая суровината са въглища, които при изгарянето си изпускат серен диоксид. Спасов обаче подчерта, че за разлика от къщите предприятието, което оглавява, има сероочистваща инсталация, която пречиства \"97-98%\" от емисиите, изхвърляни от производството. Какво ще се прави На комбинация от промишленото производство и битовото отопление отдава това замърсяване и кметът на града Станислав Владимиров, но с уточнението, че РИОСВ трябва да провери и посочи конкретния източник. На среща с ръководството на инспекцията той е съгласувал системата за оповестяване на информация на гражданите и институциите в случай на замърсяване, за да не се стига до психоза, каквото станало сега. Пред \"Дневник\" той каза, че при това замърсяване информацията от РИОСВ е обявена със закъснение на сайта на ведомството и съответно изпратена до общината. Затова и по-късно от нужното на свой ред кметът е издал заповеди до училищата децата да не бъдат на открито. Освен това той е призовал информацията за замърсяването да се поднася от експертите на гражданите така, че те да я разбират, да се оповестят рисковете. Това безветрие се случва често в Пернишко, нормално е, когато топлофикацията е на въглища и част от населението се отоплява така, да се получават повишени стойности и не трябва да се изпада в паника. Колкото повече се подава информация на хората, толкова по-малко ще има слухове\", коментира кметът. Посочи, че се предвижда в бюджета на общината за 2020 г. да се заложи експериментално поставяне на филтри на комините на къщи, които се отопляват с въглища, за да се види ефектът, но призна, че няма финансова възможност да се поставят на всички къщи. Допълни, че ще се действа като в София. Освен това общината е \"на финалната права\" по придобиването на екоавтобуси, което се очаква също да допринесе за подобряване на ситуацията. Перник заедно с още няколко големи града е бенефициент по Оперативна програма \"Околна среда\", по която парите за ВиК проекти през пролетта бяха пренасочени от доскорошния министър Нено Димов за чистота на въздуха, след като се разбра, че няма да се усвоят навреме. Така 510 млн. лв. отидоха за справяне с мръсния въздух чрез закупуването на електрически автобуси, трамваи и тролеи, припомня \"Капитал\". ", "date": "2020.01.16", "title": "В Перник чистият въздух идва във вторник"}
{"url": "https://www.dnevnik.bg/bulgaria/2020/01/16/4017116_poglednat_ot_vuzduha_iazovir_bebresh_e_pochti_prazen/", "text": "Погледнат от въздуха, язовир \"Бебреш\" е почти празен, съобщи \"Свободна Европа\". Екипът на медията разпространи кадри, заснети от въздуха, на които се вижда какво е състоянието на основния водоизточник за Ботевград. Последните данни на  \"Напоителни системи\" ЕАД пък показват, че в язовира има вода само до март месец, ако няма никакъв приток към него.", "date": "2020.01.16", "title": ""}
{"url": "https://www.dnevnik.bg/sport/2020/01/16/4017266_pregovorite_mejdu_pulev_i_djoshua_produljavat/", "text": "Преговорите за мач за световната титла между Кубрат Пулев и Антъни Джошуа продължават, съобщи мениджърът на българина Ивайло Гоцев пред \"Дневник\". По-рано  Би Ти Ви съобщи, че е постигнато споразумение и мачът ще е в Истанбул през май . Новината беше споделена и в официалната фейсбук страница на българския боксьор. Гоцев заяви от Истанбул, че мачът все още не е потвърден. Той посочи, че преговори се водят както с Турция, така и със Саудитска Арабия, където през декември Джошуа се върна на световния връх след победа срещу Анди Руис. Преди седмици мениджърът на Джошуа Еди Хърн посочи като вариант стадиона на футболния \"Тотнъм\" в Лондон. Кубрат Пулев е официален претендент на Международната федерация по бокс (IBF). Той стига до трета възможност да се бие за световната тила. \"Смятам, че съм се развил отлично, щом съм на това ниво да съм номер едно в света. Остава последният връх на планината, тоест най-стръмното и най-трудното, което всъщност може и да се окаже най-лесното\", каза  Пулев в интервю за \"Дневник\" преди месец . Преди малко повече от пет години  българинът загуби от Владимир Кличко . През 2017 г. Пулев имаше организиран мач с Джошуа, но се оттегли заради контузия.", "date": "2020.01.16", "title": "Преговорите между Пулев и Джошуа продължават, Саудитска Арабия също е вариант"}
{"url": "https://www.dnevnik.bg/bulgaria/2020/01/16/4017241_geshev_razporedi_proverka_za_skladiran_bokluk_v/", "text": "По повод възложена от него съвместна проверка на 6 януари днес главният прокурор Иван Гешев разпореди на министъра на вътрешните работи и председателя на Държавна агенция \"Национална сигурност\" проверката да обхване и зоните на всички мини извън експлоатация на територията на България за съхранение на отпадъци. Това съобщи пресцентърът на прокуратурата. При разследване по досъдебно производство е установено, че с решение от 6 декември 2019 г. зам.-министър на околната среда и водите е дадено съгласие за трансграничен превоз на 25 000 тона отпадъци от Италия, информира още пресцентърът на прокуратурата. В текста не се споменава с решение на кой от тримата зам.-министри - Красимир Живков, Николай Кънчев или Атанаска Николова, е позволен превозът. На площадка в Плевен е открито огромно количество отпадъци, част от тях - в бали с нарушена цялост на опаковката. Изяснено е, че за тази площадка дружеството, което я използва, не разполага със съоръжения за третиране на отпадъци, обектът не е водоснабден и електроснабден, няма назначени работници по трудов договор. Главният прокурор е сезирал министъра на околната среда и водите с искане за възобновяване на производството по издаване на разрешението за трансграничен превоз. Назначената от Гешев днес проверка трябва да установи броят, местоположението и данните за последния концесионер, ползвател или рекултиватор на недействащите мини, вида и произхода на съхраняваните в тях отпадъци, както и дали са били предмет на трансграничен превоз. В обхвата на проверката са включени и действията на компетентните контролни органи. При констатирани данни за извършено престъпление от общ характер главният прокурор е разпоредил незабавно да бъдат уведомени съответните прокуратури.", "date": "2020.01.16", "title": "Зам.-министър е подписал разрешение за внос на 25 хил. тона боклук от Италия"}
{"url": "https://www.dnevnik.bg/bulgaria/2020/01/16/4017203_toma_bikov_v_bnr_ne_moje_da_se_govori_za_kontrolirana/", "text": "В Българското национално радио има плурализъм, изразяват се различни гледни точки и няма проблеми със свободата на словото. По този начин коментира председателят на временната парламентарна комисия за БНР и депутат от ГЕРБ Тома Биков трите мониторингови доклада за работата на обществената медия - този на СЕМ за плурализма в програма \"Хоризонт\", както и традиционните вътрешен и външен мониторинг на общественото радио, на заседание на комисията. По думите на Биков плурализъм е имало и в отразяването на самата криза от служители на радиото. Той каза, че са констатирани едва 3-4 нарушения по отношение на изразяване на лично мнение от страна на водещи, което не е приемливо за ефира на една обществена медия, споменавайки Силвия Великова и Петър Волгин. \"В БНР не може да се говори за контролирана среда\", констатира депутатът.  Зам.-председателят на ДПС Йордан Цонев му опонира с аргумента, че водещите не са неутрални. \"Пристрастеността в една обществена медия не мисля, че е въпрос, който трябва да бъде толериран\", заяви той и отбеляза, че е изпитал това \"на собствената си кожа\". \"Такъв тип предавания и такъв тип журналистика заслужават и по-малко от 111-о място\", каза той, припомняйки, че  България е на 111 място по свобода на словото от 180 държави в класацията на \"Репортери без граници\" за 2019 г.,  в който преди България са Ангола и Етиопия, а веднага след нея - Мали, Никарагуа, Боливия и Габон. В същото време обаче Цонев изрази подозрение към подобни \"измислени класации\".  За депутата от БСП Иван Ченчев най-важният въпрос е дали е имало натиск върху БНР, както и кой е спрял сигнала на програма \"Хоризонт\". \"Умишлено ли е или това е технически гаф\", попита той. Комисията реши на следващото си заседание да изслуша действащите лица в конфликта в БНР - бившия генерален директор Светослав Костов, журналиста Силвия Великова и представители на синдикатите. Междувременно бюджетната комисия удължи срока на Сметната палата за възложения й одит на БНР до 10 март. Одитът обхваща периода от 1 януари 2017 г. до 30 септември 2019 г. и беше възложен по предложение на ГЕРБ след  безпрецедентното спиране на излъчването на сигнала на програма \"Хоризонт\"  за пет часа на 13 септември миналата година.", "date": "2020.01.16", "title": "Тома Биков: В БНР не може да се говори за \"контролирана среда\""}
{"url": "https://www.dnevnik.bg/bulgaria/2020/01/16/4017288_karakachanov_prez_2019_g_v_studena_ne_e_postupila/", "text": "Вицепремиерът и министър на отбраната Красимир Каракачанов обяви пред Би Ти Ви, че през 2019 г. в яз. \"Студена\" \"не е постъпила и грам вода\". Това според него може да се дължи на отклоняване или източване на водата. По думите му именно към това трябва да се насочат усилията на прокуратурата при търсенето на виновника за водната криза в Перник. Днес  съдът остави за постоянно в ареста  вече бившия екоминистър Нено Димов, който е единственият обвиняем по казуса. Той е обвинен в умишлена безстопанственост, довела до загуби за държавата в размер на милиони левове. Димов беше министър от квотата на партията на Каракачанов ВМРО, като на негово място вчера парламентът гласува Емил Димитров-Ревизоро, който е бил предложен от министъра на отбраната. Каракачанов обясни, че през април и май \"Студена\" се пълни с около 8-10 млн. куб.м вода след снеготопенето. Тази година обаче в язовира не е постъпила никаква вода, като дори в този период обемът му е намалял с още 1 млн. куб.м. \"Да не би тази вода да е отклонявана нанякъде, да не би да е изпускана? Тука трябва да се изостри вниманието. Ремонтът на язовирната стена приключи в края на миналата година. Жителите на Студена твърдят, че е имало изпускане на вода\", каза още Каракачанов, припомняйки, че ремонтът е трябвало да бъде извършен, без да се налага изпускането на вода. Той добави, че Нено Димов е бил нарочен за изкупителна жертва, но отказа да отговори на въпроса от кого. \"Проблеми, натрупвани с десетилетия, с ареста на един човек няма да се решат\", уточни вицепремиерът, като на няколко пъти стовари вината за водната криза в Перник на местното ВиК дружество.", "date": "2020.01.16", "title": "Каракачанов: През 2019 г. в \"Студена\" не е постъпила никаква вода, явно е отклонена"}
{"url": "https://www.dnevnik.bg/citat_na_deniia/2020/01/16/4017278_citat_na_denia_v_obshtestvenite_medii_imat_ne_svoboda/", "text": "                         Това каза зам.-председателят на ДПС Йордан Цонев по време на днешното заседание на временната комисия за БНР, на което  бяха разгледани три мониторингови доклада за обществената медия , включително този на Съвета за електронни медии за плурализъм. Според Цонев в БНР няма плурализъм и не било тайна, че водещите там често не задавали безпристрастни въпроси, а той бил изпитал всичко това на \"собствената си кожа\". По негови думи работа на членовете на комисията и на депутатите е в обществената медия \"да шества пълна неутралност по отношение на позициите\". Цонев подчерта, че медиите постоянно \"дрънкат\" за свободата на словото и класации като тази на \"Репортери без граници\" от 2019 г., според която  България е на 111-о място по свобода на словото , са \"измислени\". \"Такъв тип журналистика заслужава по-малко от 111-ото място\", каза той. Цонев подчерта, че на ДПС не пречи изразяването на лично мнение, а претенцията на някои журналисти да представят истината като последна инстанция. \"И второ, да говориш за липса на свобода на словото, когато можеш да говориш, е арогантност\", завърши той.", "date": "2020.01.16", "title": "Цитат на деня: В обществените медии имат не свобода, а пълна свободия"}
{"url": "https://www.dnevnik.bg/sport/2020/01/16/4017107_shavi_otkazah_na_barselona_zashtoto_ne_sum_gotov_da/", "text": "Бившият капитан на \"Барселона\" и рекордьор по мачове за каталунците Шави Ернандес е отказал да стане треньор на тима. Това призна бившият халф в разговор с \"Ел Мундо депортиво\" дни след като Кике Сетиен беше обявен за нов наставник на \"Барселона\". Шави обяснява решението си с факта, че е \"прекалено рано\" да бъде треньор на толкова голям клуб. През миналата седмица  Шави се е срещнал  със спортния директор на каталунците Ерик Абидал и изпълнителния директор Оскар Грау в Катар. Това се случи само ден след като \"Барселона\" загуби от \"Атлетико\" (Мадрид) в полуфинален мач за Суперкупата на Испания, когато столът на Ернесто Валверде се разклати. Два дни по-късно той  беше уволнен . \"Да, получих предложение от \"Барселона\" на среща с Ерик Абидал и Оскар Грау, но не го приех. По-конкретно, защото е прекалено рано да водя \"Барселона\", но това остава моя мечта, в бъдеще искам да съм треньор на тима\", обясни Шави. Бившият халф добави, че много харесва начина, по който работи новият треньор Кике Сетиен, и му желае успехи на \"Камп ноу\". \"Първо казах на моето семейство, а след това и на играчите ми в \"Ал Сад\", защото те следяха ситуацията. За три дни не бях изцяло фокусиран, но сега концентрацията ми е изцяло върху отбора ми\", каза още бившият футболист. Шави игра на \"Камп ноу\" между 1998 и 2015 г., като записа 767 мача за първия тим. Той е треньор на \"Ал Сад\" от миналата година и има договор до 2021 г.", "date": "2020.01.16", "title": "Шави: Отказах на \"Барселона\", защото не съм готов да водя отбора"}
{"url": "https://www.dnevnik.bg/sviat/2020/01/16/4017054_nai-goliamoto_sukrovishte_na_britanskiia_kralski_dvor/", "text": "                         Елизабет Втора задава нови стандарти. Макар и вече на 93 години, тя все още демонстрира достатъчно гъвкавост, за да може да модернизира британската монархия и да я приведе в съзвучие с новото време. Така кралицата за пореден път доказва, че е истинска благословия за просъществуването на британския двор. Елизабет вече не настоява на онзи модел, който въведе още след коронясването си преди близо 70 години: цялото семейство да се включва в изпълнението на дворцовите задължения. С други думи, кралското семейство бе трансформирано в нещо като фирма, която колективно движи делата на короната. \"Фирмата\" Години наред този модел имаше много предимства. Кралските особи бяха едва ли не навсякъде. Едни обикаляха из страните от Британската общност и поддържаха отношенията на Лондон с държавите от бившата империя, а други режеха у дома лентичките на нови мостове и гари, като успоредно с това придаваха дворцов блясък на многобройни благотворителни организации, докато в същото време консервативните правителства орязваха социалния бюджет. По този начин монархията успяваше поне донякъде да опази единството на една страна, която все по-сериозно е заплашена от вътрешно разцепление. В същото време тази монархия се опитваше да запази и специалната роля на  Великобритания в световен мащаб  - или поне илюзията за такава роля. Днес британският кралски двор е марка, която се цени както по света, така и на национално и местно равнище. Но ет че в момента този модел достига своите предели. Модел, според който на строгите правила на двора се подчинява не само кралицата (или кралят), но и цялото семейство. Още  принцеса Даяна  имаше навремето големи трудности с този модел. В неговите рамки гафовете на  принц Андрю  вече няма как да се игнорират като \"частен проблем\". Колкото до принц Хари: още преди да се ожени за Меган, той вече страдаше от факта, че днес е почти невъзможно да се намери млада жена, която в името на двора да е готова да се откаже от своята независимост и правото си на самоопределение. А на всичкото отгоре да бъде подлагана от медиите на безмилостно постоянно наблюдение. Напред към новото време Тъкмо по тези причини престолонаследникът  принц Чарлз  преди време разработи идеи за това как кралският двор да свали излишните килограми, а членовете на семейството да получат малко повече свобода. Идеи, прицелени към бъдещето, когато сам ще се възкачи на трона. Но сегашната решителна стъпка на Хари и Меган неочаквано ускорява промените в британския кралски двор. И ето че занапред те ще могат да водят свободен живот, без да са вързани през цялото време за Бъкингамския дворец. Решителните им действия причиниха и много болка, най-вече за главата на кралското семейство. И чест прави на кралицата, че не се остави да я води тъкмо причинената болка, а за пореден път постави на първо място своя дълг към монархията и към страната. Вместо да прокуди  принц Хари и съпругата му Меган  от кралското семейство, тя се погрижи за обновлението на прастария британски двор. Така, макар и на преклонна възраст, Елизабет Втора отново доказа, че е най-голямото съкровище на британското кралско семейство.", "date": "2020.01.16", "title": "Най-голямото съкровище на британския кралски двор"}
{"url": "https://www.dnevnik.bg/sviat/2020/01/16/4017122_ukraina_ogranichi_ruskiia_ezik_v_uchilishte_no_napravi/", "text": "Украинският парламент прие закон за средното образование, с който постепенно намаляват часовете, в които се преподава на езиците на национални малцинства в училище. Сред силно засегнатите езици е руският, промени има и за езици на малцинства от държави от Европейския съюз, но с известни облекчения, след като предишна версия на законопроекта ядоса Унгария и притесни България. С подкрепата на 327 депутати (при необходими 226 гласа) се въвеждат и други промени като премахване на конкурсния принцип за записване в начални училища и гимназии и разделяне на отделните образователни етапи на \"адаптационен\" и \"базов\" или \"профилен\". Сериозната промяна, която засяга малцинствата обаче, е друга - въвеждат се три модела за изучаване на държавен език. Първата е свързана с \"коренни народи\", за които украинската езикова среда е чужда и \"нямат държава, която би защитила и развивала този език\". Имат се предвид основно кримските татари, които ще имат възможност за обучение на майчиния си език, но с \"обстойно обучение на украински\". Вторият модел засяга училищата на националните малцинства, говорещи на езиците на Европейския съюз. В този случай обучението ще е изцяло на майчиния език (но с изучаване на украински) в началното училище. В пети клас не по-малко от 20% от годишния обем на учебното време трябва да е с преподаване на украински. До 9-и клас трябва да се увеличи до 40%, а след това да стане не по-малко от 60 на сто. Третият модел засяга основно руския, тъй като формално е за национални малцинства, чийто език е родствен на украинския. В началния етап образованието ще е на майчиния език с изучаване на украински, но от 5 клас 80% от учебното време трябва да преминава на украински. Предишният формат на закона, който намаляваше много по-рязко дела на преподаване на майчини езици дори при малцинства на държави от ЕС, предизвика критики в Съвета на Европа, бе критикуван и от неговата Венецианска комисия. Румъния, България, Гърция, Унгария и Полша реагираха на промените, включващи и пълно преминаване към украински в горния гимназиален етап, гневна реакция имаше и от страни извън ЕС като Русия и Молдова. Тогава Украйна увери България, че промяната няма да засегне българското малцинство или такива от други държави на запад от нея. Повече за старата версия на законопроекта  четете тук .", "date": "2020.01.16", "title": "Украйна ограничи руския език в училище, но направи отстъпки за малцинства от ЕС"}
{"url": "https://www.dnevnik.bg/bulgaria/2020/01/16/4017299_neno_dimov_ne_e_mnogo_vinoven_za_vodnata_kriza_smiata/", "text": "Зам.-председателят на парламента Валери Симеонов видя \"не лична, а механична вина\" в действията на Нено Димов, който е единственият обвинен от прокуратурата за водната криза в Перник. Пред БНТ той добави, че вече бившият екоминистър \"не е много виновен или има малка част от вината\". Думите му идват само няколко часа след като съдът остави за постоянно в ареста Димов. Той е с обвинение за умишлена безстопанственост, довела до загуби за държавата за няколко милиона лева. Според Симеонов днешното решение на съда било по вече установения метод за удовлетворяване на общественото мнение. И направи паралел с древен Рим. \"Най-низките страсти на обществото са удовлетворени. Намерен е виновник. Това е като в древен Рим, където виновните са ги хвърляли на арената да ги разкъсват животните за радост на тълпата. Много скоро няма да има хора за министри и заместник-министри. Търси се изкупителна жертва, а не се прави анализ на ситуацията\", каза Симеонов. Той добави, че решението на Специализирания съд е продиктувано от обществен натиск и те го признавали с мотива, че казусът засяга много хора. \"Нека тогава улицата да раздава правосъдие\", допълни Симеонов. Лидерът на НФСБ и съпредседател на \"Обединени патриоти\" уточни, че до разваляне на коалиционното споразумение с ГЕРБ трудно може да се стигне, тъй като трябва да се спазва програмата, под която са се подписали. \"Патриотите\" обаче имали сериозни забележки по изпълнението ѝ и именно заради това все още не е взето официално решение дали ще подкрепят или не вота на недоверие към правителството, внесен от БСП.", "date": "2020.01.16", "title": "Нено Димов не е много виновен за водната криза, смята Валери Симеонов"}
