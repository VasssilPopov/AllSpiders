{"url": "https://www.dnevnik.bg/sport/2018/08/12/3295200_maurides_spasi_perfektnata_seriia_na_cska_v_derbito/", "text": "ЦСКА беше близо до първата си грешка в шампионата, но запази перфектната си серия от началото на сезона. Червените взеха трите точки в дербито със \"Славия\" след 2:1 в инфарктен мач и победне гол на Мауридес в първата минута на добавеното време. Бразилският нападател вкара и двата гола, а точен за \"Славия\" беше Янис Карабельов. Мауридес вкара осмия си гол в седем мача за червените. Нападателят се разписа пред погледа на своя брат Майкон, който е част от \"Галатасарай\" и беше на трибуните. Червените все още нямат загуба, като има 12 точки и се върна на върха в класирането. \"Славия\" има четири точки. \"Славия\" беше отборът, който можеше да нанесе първи удар, но не се възползва. Контраатака на белите изведе на отлична позиция Милчо Ангелов, той влезе в наказателното поле и стреля, но не успя да преодолее Черниаускас. След този момент ЦСКА диктуваше случващото се на терена и имаше тотално надмощие срещу \"Славия\". Футболистите на Нестор Ел Маестро действаха със самочувствие, но така и не успяваха да стигнат до голови положения. Играта на ЦСКА се свеждаше до пробиви по фланговете и центрирания, но те не затрудняваха защитата на белите. Положението на \"Славия\" стана още по-тежко, след като в 21-ата минута Георги Йомов беше сменен заради контузия. Офанзивният халф получи удар в коляното и беше сменен от Славчо Шоколаров. В средата на първата част централният защитник на белите Александър Милосавлевич повали откъсващия се Кирил Десподов, но съдията Волен Чинков му показа само жълт картон. В ситуацията Десподов се устремяваше срещу вратата на белите, а зад сърбина нямаше други футболисти на \"Славия\". При изпълнения свободен удар от Десподов топката срещна гредата зад Антонис Стергиакис, отби се в гърба на вратаря и след това отново се спря в страничния стълб. По-агресивните действия на белите продължиха и след тази ситуация, като основната цел на белите беше именно Десподов. В края на първата част той беше свален и от Гамаков, след което не издържа и изблъска дефанзивния халф на \"Славия\". За ситуацията и двамата получиха жълти картони. В добавеното време на първата част ЦСКА все пак стигна до гол, който беше дело на Мауридес. Бразилецът засече центриране на Десподов отдясно, разписвайки се с глава. Второто полувреме започна с лоши новини за ЦСКА, след като Жоржиньо не успя да продължи. Крилото на домакините беше грубо фаулиран от Шоколаров в центъра на терена, който застъпи глезена му. Десният крак на Жоржиньо се огъна и той не успя да продължи двубоя. Шоколаров пък не получи картон в ситуацията. След почивката футболистите на Златомир Загорчич излязоха по-напред и се впуснаха в атаки за разлика от първата част. Темпото, с което ЦСКА действаше също спадна и това помогна на белите. В 67-ата минута при една ситуация от статично положение \"Славия\" успя да изравни. Левият бек Димитър Велковски центрира от пряк свободен удар, а Янис Карабельов беше оставен непокрит, като успя да засече топката с глава и да изравни. В минутите до края и двата отбора имаха своите възможности, но вратарите Стергиакис и Черниаускас се проявиха с добри намеси. Все пак в последната минута ЦСКА стигна до победата с точен изстрел на Мауридес. Бразилецът вкара с глава, засичайки центриране от десния фланг.", "date": "2018.08.12", "title": "Мауридес спаси перфектната серия на ЦСКА в дербито със \"Славия\""}
{"url": "https://www.dnevnik.bg/bulgaria/2018/08/12/3295124_tancyorite_nagazili_v_rilskite_ezera_i_shte_budat/", "text": "Дирекция \"Национален парк Рила\" е започнала процедура за налагане на административни наказания и санкции за неспазване на режимите в защитената територия, съобщиха от министерството на околната среда и водите (МОСВ). В опит за поставяне на световен рекорд на Гинес за най-голямото планинско хоро в събота, част от участниците нагазиха в едно от Седемте рилски езера. Дирекцията е издала разрешение за заснемане на сцени от филм в събота, в района на циркуса на Седемте рилски езера. Заповедта обаче не е била спазена, извършени са нарушения на Закона за защитените територии, плана за управление на парка и установените режими и норми в парка. На организаторите на събитието – Фондация \"Нашият дом е България\", ще бъде потърсена административно-наказателна отговорност за неспазване на поставените условия по издадената съгласувателна заповед на директора на парка. От екоминистерството уточняват, че глоби ще има и за навлезлите нерегламентирано в езерото Близнака, след като бъде установена самоличността им. От министерството уточняват, че за юридически лица Законът за защитените територии предвижда налагане на имуществена санкция от 1000 до 10 000 лв., а на физически лица – глоба, като минималната е в размер от 5 до 100 лв., а максималната от 500 до 5000 лв.", "date": "2018.08.12", "title": "Танцувалите в едно от Седемте рилски езера ще бъдат глобени"}
{"url": "https://www.dnevnik.bg/kultura/2018/08/12/3292512_otkus_ot_vuzpominanie_za_manastira_na_joze_saramago/", "text": "Излиза \"Възпоминание за манастира\" от Нобеловия лауреат за литература Жозе Сарамаго. Един блестящ, опияняващ роман, издаден в стотици хиляди екземпляри! \"Възпоминание за манастира\" умело преплита исторически факти, художествена измислица и елементи на фантастика. В началото на XVIII век португалският крал Жоао V дава обет пред Бога, че ще построи манастир в Мафра, ако кралицата го дари с наследник. Започва невиждан по мащабност градеж, свързан с огромни усилия и жертви, в който участват хиляди поданици от цялата страна. В същото време Балтазар Седем Слънца, еднорък войник, и Блимунда Седем Луни, жена с необикновена дарба, помагат на отец Бартоломеу Гужмао в строежа на летателна машина Редуват се епизоди, показващи битието и обичаите на обикновените хора, религиозни процесии и аутодафета, важни моменти от живота на кралското семейство. И на този пъстър фон се разгръща чистата и пламенна любов между Балтазар и Блимунда. През 1984 г. \"Възпоминание за манастира\" е удостоен с Голямата награда на Португалския ПЕН-клуб. Сравняват го с \"Името на розата\" на Умберто Еко и с творчеството на Маркес. Самият Фелини вижда в него потенциал за кинематографично претворяване. Романът вдъхва живот на операта \"Балтазар и Блимунда\" на италианския композитор Азио Корги, поставена през 1990 г. в \"Ла Скала\". Жозе Сарамаго (1922-2010) е роден в малко крайречно селце близо до Лисабон. Сам възпитава и развива вкуса си към четенето, работи като журналист, пише поезия, но талантът му се проявява ярко в романите му – блестящи алегории и антиутопии. През 1991 г. консервативното португалско правителство налага цензура върху \"Евангелието по Исуса Христа\" и го изтегля от конкурса за Европейска литературна награда. През 1998 г. Сарамаго печели Нобеловата награда за литература заради това, че с \"с притчи, изтъкани от въображение, състрадание и ирония, ни дава все нови и нови шансове да уловим убягващата действителност\". Сред най-влиятелните му творби се нареждат \"Слепота\", \"Проглеждане\", \"Приумиците на смъртта\", \"Пътуването на слона\", \"Възпоминание за манастира\". \"Каин\" е стряскащо провокативна и иронична книга, своеобразен \"римейк\" на част от Стария завет. превод Здравка Найденова Дон Жоао, петият носител на това име в списъка на португалските крале, ще отиде тази нощ в покоите на своята жена, дона Мария Ана Жозефа, която преди около две години пристигна от Австрия, за да дари с инфанти португалската корона, но и до днес все още не е заченала. В двора и извън него вече се шушука, че утробата на кралицата вероятно е суха – подмятане, пазено грижливо от издайнически уши и уста и споделяно само между най-близки хора. Дума да не става вината да е у краля, първо, защото безплодието не е беда на мъжете, а на жените, та нали затова ги парясват толкова често, и второ, материално доказателство, ако изобщо такова е нужно, е наличието в кралството на множество незаконородени от кралско семе и това е само началото. Пък и кой моли до изнемога небето за син, кралят ли? Не, кралицата, и също по две причини. Първата от тях е, че един крал, при това португалски, не моли за нещо, което само той има власт да даде, а втората, че жената, бидейки по природа приемащ съд, естествено, трябва да се моли както по време на редовните служби, така и насаме. Но нито постоянството на краля, който освен при каноническа възбрана или физиологична пречка два пъти седмично изпълнява твърдо своя кралски и съпружески дълг, нито търпението и покорството на кралицата, дето освен на молитви се обрича и на пълна неподвижност, щом съпругът се оттегли от нея и от ложето, за да не смути оплодяващата среща на общите им секрети – нейните оскъдни по липса на насърчение, време и поради най-християнско нравствено въздържание, а на суверена обилни, както и се полага за мъж, ненавършил още двайсет и две години, – нищо не изду до днес корема на дона Мария Ана. Но Бог е велик! Велика почти колкото Бога е и римската базилика \"Свети Петър\", която кралят строи сега. При този строеж няма изкопи, нито основи, негова опора е повърхността на масата и съвсем не е нужно тя да е кой знае колко солидна за товара, дето носи – миниатюра на базиликата, състояща се от сглобяеми според старата система \"мъжки\" и \"женски\" елементи, изваждани почтително от четирима дежурни царедворци. Сандъкът, откъдето ги вземат, ухае на тамян, а пурпурното кадифе, в което са завити поотделно, за да не се издраскат лицата на статуите в ръбовете на колоните, припламва на светлината на грамадните факли. Строежът е напреднал. Всички стени вече са здраво закрепени, виждат се изправените колони под корниза, обточен с латински букви, възвестяващи името и сана на Павел V Боргезе и които кралят отдавна е престанал да чете, макар че очите му все съзерцават поредния номер на този папа заради съвпадението с неговия собствен. За крал скромността би била недостатък. Той подрежда в отворите при горната част на корниза фигурите на пророците и светците и на всяка от тях царедворецът се покланя, когато отдръпва скъпоценните дипли на кадифето и поднася статуетката на дланта си – пророк, проснат по корем, светец с краката нагоре, но никой не обръща внимание на тази неволна непочтителност, още повече че кралят незабавно възстановява реда и тържествеността, подобаващи на свещените неща, изправя и поставя по местата им бдящите личности. Онова, което те виждат от висотата на корниза, не е площад \"Свети Петър\", а кралят на Португалия и прислужващите му царедворци. Виждат пода на балкона с решетките, който гледа към вътрешността на кралския параклис, а утре в часа на първата служба, ако междувременно не са се завърнали при кадифето в сандъка, ще видят краля набожно да следи светата литургия, придружен от своята свита, но в нея вече няма да бъдат днешните благородници, защото седмицата свършва и други постъпват на служба. Под балкона има друг, и той закрит с решетки, но без въпросния строеж. Наподобява параклис или постница и от него кралицата отделно присъства на службата, но дори това свято място не ѝ помага да зачене. Сега остава само да се постави куполът на Микеланджело, каменната грамада, която тук е копие. Поради прекомерните си размери той се пази в отделен сандък и тъй като с него завършва строежът, полагането му е особено тържествено, тоест всички помагат на краля, а \"мъжките\" и \"женските\" елементи влизат с пукот в съответните сглобки и базиликата е готова. Ако мощният ек, който изпълва цялата църква, е успял да стигне през залите и дългите коридори до спалнята или покоите, където кралицата чака, то нека знае тя, че съпругът ѝ тръгва натам. Да чака. Засега кралят все още се приготвя за нощта. Придворните го събличат, обличат го в подходяща за случая и в духа на модата одежда, предавайки дрехите от ръка на ръка толкова почтително, сякаш са мощи на светици, напуснали този свят като девици, и всичко това става в присъствието на други прислужници и пажове – този отваря чекмеджето, онзи отдръпва завесата, един повдига светлината, друг наглася силата ѝ, двама стоят, без да мърдат, още двама правят същото, още толкова не се знае какво правят, нито защо са там. Накрая с общи усилия кралят е готов, един от благородниците оправя последната гънка, друг – бродираната яка, само миг и дон Жоао V ще се запъти към спалнята на кралицата. Стомната очаква извора. Но ето че влиза дон Нунo да Куня, епископът инквизитор, и води със себе си възрастен францисканец. От появата им до предаването на посланието се занизват сложни поклони, извивки, пристъпване, спиране и отстъпване, такъв е ритуалът на влизането в досег с краля, но всичко това ние ще приемем, че е сторено и описано, тъй като епископът бърза, а и заради вдъхновения трепет, обхванал монаха. Дон Жоао V и инквизиторът се отдръпват настрана и инквизиторът казва, На този монах, брат Антонио де Сао Жозе, разказах за мъката на Ваше Величество, задето кралицата, нашата господарка, не ви дарява с деца, и го помолих да се застъпи за вас пред Бога, та да ви даде потомство, а той ми отговори, че Ваше Величество ще има деца, стига да пожелае, и тогава го запитах какво иска да каже с тези толкова заплетени слова, тъй като се знае, че деца Ваше Величество желае, и той ми отговори, и то доста ясно, че ако дадете обет да издигнете манастир в градчето Мафра, Бог ще ви дари с наследници. И като изрече това, дон Нуно млъкна и кимна на арабидчанина да се приближи. Запита кралят, Истина ли е това, което току-що ми каза Негово Високопреосвещенство, че ако дам обет да издигна манастир в Мафра, ще имам деца, и монахът отговори, Истина е, господарю, обаче само ако манастирът е францискански, а кралят отново запита, Откъде знаете, а брат Антонио каза, Знам, но как научих не знам, аз съм само устата, чрез която говори истината, на вярата не ѝ остава нищо друго, освен да откликне, постройте, Ваше Величество, манастира и скоро ще имате потомство, не го стройте и Бог ще решава. Махна кралят с ръка на арабидчанина да се оттегли, а след това запита дон Нуно да Куня, Добродетелен ли е този монах, и епископът отговори, По-добродетелен от него в ордена няма. Тогава дон Жоао, петият носител на това име в списъка на португалските крале, получил уверение, че може да се обвърже с обета, издигна глас, за да го чуят ясно всички присъстващи и да го научат на другия ден градът и кралството, Давам кралската си дума, че ще заповядам да се построи манастир на францисканците в градчето Мафра, ако кралицата ме дари с дете в срок до една година, смятано от днес, и всички казаха, Бог да чуе Ваше Величество, и никой не знаеше кой ще бъде подложен на изпитание, дали сам Бог, дали добродетелността на брат Антонио, дали мъжествеността на краля или най-сетне плодовитостта на кралицата. Дона Мария Ана разговаря със своята главна португалска придворна дама, маркизата Де Уняо. Вече са обсъдили благочестивите дела през изтеклия ден, направеното посещение в манастира \"Непорочното зачатие\" на Ордена на босите кармелитки в Кардайш и деветдневната служба в чест на свети Франциск Ксаверий, която ще започне утре в църквата \"Свети Рок\" – обичаен разговор между кралица и маркиза, многословен и в същото време сълзлив, когато произнасят имена на светци, скръбен, стане ли дума за мъченици или за особени покаяния на монаси и монахини, били те просто умъртвяване на плътта с пост или тайно бичуване с власеница. Но кралят вече е пратил вест и идва с пламнал дух, насърчен от мистичното съчетание на плътския дълг и обета, който даде на Бога с посредничеството на брат Антонио де Сао Жозе. Заедно с краля влизат двама царедворци, които го освобождават от излишните дрехи, маркизата пък, подпомогната от друга, не по-малко високопоставена придворна дама, графиня, пристигнала от Австрия, съблича кралицата, нали е жена. Спалнята прилича на същинска заседателна зала, техни величества си разменят поклони, церемониалът няма край, найсетне придворните се оттеглят през една врата, дамите през друга и остават в преддверията – придворните ще изчакат края на мисията, за да придружат краля до неговите покои, принадлежали на майка му, кралицата, по време на управлението на баща му, а дамите ще влязат да завият дона Мария под пухения юрган, който тя е донесла от Австрия и без него не може да спи ни зиме, ни лете. А тъкмо заради този юрган, под който е задушно дори през студения февруари, дон Жоао V не прекарва цялата нощ при кралицата, е, да, в началото оставаше, но тогава новостта надделяваше над неудобството, а то съвсем не беше малко – да чувства как се къпе в своята и чуждата пот заедно с кралицата, завита презглава, сред миризми и секрети. Дона Мария Ана не идва от топла страна и не понася климата на Португалия. Тя цялата се покрива с огромния предебел юрган и остава така, свита като къртица, която е срещнала по пътя си камък и се чуди от коя страна да продължи да копае своята галерия. Кралицата и кралят са облечени в дълги нощници, които се влачат по пода, нощницата на краля е избродирана само по края, а бродерията на кралицата е повече от педя, за да не се види дори връхчето на крачето ѝ, нито палецът, нито някой друг пръст, от всички известни безсрамия може би това е най-дръзкото. Дон Жоао V води дона Мария Ана към леглото, води я за ръка, както на бал кавалерът води своята дама, и преди да изкачат стъпалцата, всеки от своята страна, коленичат и казват необходимите предпазни молитви, за да не умрат без изповед в момента на плътския акт и за да даде този нов опит плодове, а в това отношение дон Жоао V има двойно основание да се надява: упованието му в Бога и в неговата собствена сила, затова с удвоена вяра моли самия Бог за потомство. Що се отнася до дона Мария Ана, естествено е да се предполага, че и тя се моли за същата милост, освен ако случайно има особени съображения, които я освобождават от това задължение, но те са тайна на изповедта", "date": "2018.08.12", "title": "Откъс от \"Възпоминание за манастира\" на Жозе Сарамаго"}
{"url": "https://www.dnevnik.bg/sviat/2018/08/12/3294527_kak_sicilianskite_fermeri_zapochnaha_da_otglejdat/", "text": "Преди 11 години сицилианският фермер Росолини Палацоло започнал да отглежда  папая , а съседите му дори не знаели какъв е този плод. Сега островът е пълен с екзотични плодове, по традиция отглеждани в тропическите региони – папая, банани, манго. 39-годишният мъж е част от новото поколение фермери, които са заложили на тези растения заради нарасналото търсене и  промените в климата . \"Повишаването на температурите беше от полза за нас, за тези плодове\", казва той пред фондация \"Томсън Ройтерс\", разрязвайки маракуя. От помощ е и фактът, че потребителите са научили повече за полезните качества на свежите, отгледани на място плодове. \"Прочели в интернет за витамините и започнаха да ги купуват. Това беше\", разказва той. Подобна е историята и на семейството на Летиция Марсено, което се занимава със селско стопанство от седем поколения и е започнало да отглежда  банани  преди осем години. Сега във фермата на Марсено има 1200 бананови дървета, които растат и до традиционните сицилиански растения. Добили смелост от успеха на бананите, наскоро са засадили  авокадо и манго. Възходът на тези плодове се дължи и на евтиния внос на традиционните култури. Но макар да носят повече пари, тропическите растения са и по-скъпи за отглеждане, защото искат повече вода. А докато температурите се покачват, дъждовете намаляват. Средните температури в Сицилия са се повишили с 1.5 градуса в последния век, казва изследователят на климата Франческо Виола. Очаква се тази тенденция да продължи. Недостигът на вода  вече е голям проблем за малките стопанства, казва Франческо Сотиле от Департамента по селско стопанство в Университета на Палермо. Сега той работи заедно с фермери, въвеждайки отново старите техники, забравени след масово въвеждане на капковото напояване. \"Във вътрешната част на Сицилия има силна традиция и много знания за това как домати, дини, патладжани, чушки да се отглеждат с малко вода\", казва той. Той гледа с оптимизъм към бъдещето на Сицилия, където младежката безработица през 2017 г. бе почти 60%, а 55% от населението живее под границата на бедността. \"Имам много студенти по селско стопанство. След като завършат, те се връщат на село и това ме вдъхновява.\" Така се е случило с Андреа Пасаниси, който е завършил право, но сега отглежда авокадо в подножието на вулкана Етна, където богатата почва и чистата вода предоставят идеални условия. Той е обединил в една марка и останалите производители и изнася плодове за Франция и Полша, като една трета от продажбите му са онлайн. А Палацоло вече обмисля следващото си начинание – да стане първият производител на кафе в Италия. \"Човек не знае как се прави, но никой от околните също не знае\", казва той.", "date": "2018.08.12", "title": "Как сицилианските фермери започнаха да отглеждат манго, папая и авокадо"}
{"url": "https://www.dnevnik.bg/sport/2018/08/12/3295102_manchestur_junaited_planira_naznachavaneto_na_sporten/", "text": "Манчестър юнайтед\" е на път да назначи спортен директор за пръв път в своята 140-годишна история, съобщава \"Гардиън\". Рекордьорът по титли във Висшата лига започва преструктуриране, което ще промени йерархията на стадион \"Олд Трафорд\". Все още не е ясно как ще реагира на очертаващата се новина мениджърът на \"червените дяволи\"  Жозе Моуриньо . Според изданието ходът на борда на директорите на \"Юнайтед\" е, за да се изпълнява по-целенасочена политика. Назначаването на спортен директор ще трябва и да намали буфера между треньорския щаб и ръководителите на клуба. Очаква се обаче и след този ход основна тежест за трансферите да има изпълнителният вицепрезидент на клуба Ед Уудуърд. През лятото мениджърът на \"червените дяволи\" Жозе Моуриньо се оплака от липсата на активност на трансферния пазар. \"Юнайтед\" купи Фред от \"Шахтьор\" и Диого Далот от \"Порто\", но португалецът искаше и централен защитник. Според \"Гардиън\" именно заради критиките на Моуриньо от клуба са взели решение да назначат спортен директор. След първия мач за новия сезон с  \"Лестър\" (2:1) . Моуриньо разкри, че ролята му в клуба вече е просто на треньор. \"Тук говорим за футболен мениджмънт и ролята на мениджърите се променя много. Мисля, че в бъдеще трябва да ни наричат старши треньори. Ще чакаме до края на ноември, за да знаем дали можем да се борим за титлата\", каза Моуриньо. \"Юнайтед\" няма да бъде първият отбор с подобна структура, след като от години \"Манчестър сити\" има мениджър и спортен директор. При \"гражданите\" тази роля изпълнява Чики Бегиристайн, който имаше основна заслуга Пеп Гуардиола да подпише с отбора през 2016 г. В историята си \"Юнайтед\" никога не е имал спортен директор. В продължение на 26 години и половина начело на отбора беше сър Алекс Фъргюсън, а след оттеглянето му през 2013 г., Дейвид Мойс беше назначен с шестгодишен договор. В крайна сметка шотландецът беше уволнен бързо, а на негово място дойде Луис ван Гаал. От 2016 г. начело на \"Юнайтед\" е именно Моуриньо. В момента клубът разширява тренировъчната си база в Карингтън заради сформирането на женски отбор. След завършване на проекта се очаква да бъде назначен и спортен директор.", "date": "2018.08.12", "title": "\"Манчестър юнайтед\" планира назначаването на спортен директор"}
{"url": "https://www.dnevnik.bg/bulgaria/2018/08/12/3295126_tri_deca_izcheznaha_v_moreto_krai_durankulak/", "text": "Три деца изчезнаха вчера във водите на Черно море в района на Дуранкулак. Днес по обяд телата им изплуваха на брега, съобщава БНР. Предстои телата да бъдат идентифицирани. Инцидентът стана на неохраняван плаж до село Крапец. Трите момчета са от шабленското село Спасово. Децата са на възраст между 12 и 15 години. По-рано днес пък беше открито тялото на мъж в района на северния бургаски плаж. Той е на видима възраст между 50 и 60 години, като най-вероятно се е удавил.", "date": "2018.08.12", "title": "Три деца се удавиха край Дуранкулак (обновена)"}
{"url": "https://www.dnevnik.bg/photos/2018/08/12/3295096_fotogaleriia_mejdunarodnite_voenni_igri_v_rusiia/", "text": "Международните игри на армията са руско военно спортно събитие, организирано от Министерството на отбраната на Русия (МО). Ежегодните Международни военни игри, които се проведоха за пръв път август 2015 г., включват около 30 държави, които се състезават в него в различни дисциплини в продължение на две седмици, за да докажат коя нация има най-голяма военна сила. Игрите обикновено се наричат военни олимпийски игри.", "date": "2018.08.12", "title": "Фотогалерия: Международните \"Военни игри\" в Русия"}
{"url": "https://www.dnevnik.bg/sport/2018/08/12/3295100_slaviia_prodade_oshte_edin_futbolist_v_chujbina/", "text": "Славия\" реализира трети изходящ трансфер през лятото, след като продаде халфа Емил Мартинов в \"Сабаил\". Отборът завърши на седмо място в първенството на Азербайджан през миналия сезон. Мартинов е третият, който напуска \"Славия\" през лятото, след като преди това Ивайло Димитров премина в арменския \"Арарат\", а преди няколко дни централният защитник  Стефан Велков премина в холандския \"Ден Бош\" . \"ПФК \"Славия\" благодари на сърцатия халф за себераздаването с белия екип и му пожелава бъдещи успехи в професионален и личен план. Завинаги един от нас\", съобщиха от клуба. Мартинов изигра 82 мача за \"Славия\", като той е юноша на клуба и беше един от лидерите на състава заедно с Георги Петков и Галин Иванов.", "date": "2018.08.12", "title": "\"Славия\" продаде още един футболист в чужбина"}
{"url": "https://www.dnevnik.bg/politika/2018/08/12/3295130_prezidentut_opitvat_se_da_prishiiat_mityo_ochite_na/", "text": "Тече кампания, която по най-нагъл начин се опитва да пришие Митьо Очите на служебното правителство. Това каза във Варна президентът Румен Радев, след като участва в церемонията по повод 139-aта годишнина на Военноморските сили. Според него се прави пореден опит да се прехвърли проблемът от болната на здравата глава. \"Вече провериха отчетите в Сметната палата и такова име Бенчо Бенчев не фигурира в моята кампания. Нито го познавам, нито съм бил на гости у тях\", каза Радев, цитиран от \"Фокус\". Коментарът му дойде след появилата се информация, че задържаният заедно с Димитър Желязков зам.-председател на Общинския съвет в Бургас е финансирал президентската му кампания. Радев отбеляза, че Митьо Очите е в криминалните хроники от години, а това няма как да стане без чадър от властта. Той говори и за обвиненията, че назначеният от него служебен кабинет е сключил договор за охрана с фирма на Желязков, който все още се намира в арест в Истанбул. \"Тук се прави внушение, че само няколко дни след като встъпва в длъжност, служебното правителство сключва този договор, но на практика назначените от ГЕРБ чиновници в митниците, които служебното правителство остави непокътнати, те лично подписват договори и нека не си правим илюзии - за да има договор, има си законови процедури и срокове, които трябва да се изпълнят. Това означава, че цялата процедура - от обявление до класиране и решение, е извършена от тези назначени от ГЕРБ чиновници по времето на кабинета \"Борисов 2\". Те сключват и договор. Вие помните какъв вой се надигна, че служебното правителство освобождава високопоставени чиновници в някои ведомства. Сега излиза, че единственият грях на служебното правителство е, че е оставило всички останали. Изводът е ясен - следващия път, ако има такъв, всички вън\", заяви държавният глава. Радев чака реално извинение от Заев Радев нападна премиера Бойко Борисов и правителството заради действията им след изказването на премиера на Македония Зоран Заев, че Илинденско-Преображенското въстание е македонско. \"Недопустимо е за мен и неприемливо евроатлантическата перспектива на Македония да става за сметка на българската история, идентичност и суверенитет\", заяви Радев. \"Когато дойде време България да изкаже своето становище за присъединяване на Македония към ЕС, ще си спомни тези думи и ще вземе своето решение\",  беше коментарът на Бойко Борисов на учението Platinum Lion . \"Македония и България искрено градят изгубено за десетилетия приятелство, а Скопие благодари на София за помощта по пътя към ЕС\",  написа Заев във  \"Фейсбук\".  \"Вие чухте ли, че има извинение, аз не чух. Това във Фейсбук не е извинение\", коментира държавният глава извинението на Заев. \"Той посочи за грешка, но не коригира думите си, а за мен е необходимо. Българското правителство не реагира така, както трябва\", смята президентът. Той добави, че не може дългосрочните интереси на България да стават жертва на мимолетен политически ПР. \"Очаквам от българското правителство ясно заложени параметри и откровено споделяне по формален начин на нашите отношения с Македония. Имаме всички основания за добросъседство и за включване на клаузите от този договор, разбира се, разширени в глава 35-а от преговорния процес на република Македония в Европейския съюз\", добави Радев.", "date": "2018.08.12", "title": "Радев намеси висши чиновници от ГЕРБ и изключи служебния кабинет от скандала с Митьо Очите"}
{"url": "https://www.dnevnik.bg/video/2018/08/12/3295128_video_kak_praznuvat_v_zemen/", "text": "Вчера жителите на Земен отбелязаха празника на града. По традиция всяка година в първата събота на август има празненства. От 1974 г. Земен е обявен за град и сега е териториално-административен център на Земенска община, област Перник. Днес името на Земен се свързва основно с известния Земенски манастир, който е национален паметник на културата и една от предпочитаните туристически дестинации у нас. За празника на площад \"Клинка\" в града концерт изнесе ансамбъл \"Българе\".", "date": "2018.08.12", "title": "Видео: Как празнуват в Земен"}
{"url": "https://www.dnevnik.bg/sport/2018/08/12/3295098_jerar_pike_obiavi_otkazvaneto_si_ot_nacionalniia_otbor/", "text": "След девет години и 102 мача с националния отбор на Испания Жерар Пике обяви, че слага край на международната си кариера. Централният защитник повече няма да играе за \"Фурия роха\", с която стана световен шампион през 2010 г., а две години по-късно вдигна и европейската титла. Футболистът на \"Барселона\" отбеляза пет гола в мачовете си за Испания. В последните години Пике често беше освиркван от сънародниците си, след като изрази категоричната си позиция в подкрепа на искащата независимост Каталуня. Роденият в Барселона защитник искаше да се откаже още през 2016 г., когато беше призован да го направи от феновете на Испания след един квалификационен мач. Заради категоричната си позиция Пике често беше критикуван от редица клубове. Съперникът на \"Барселона\" \"Реал\" (Мадрид) пък веднъж дори го нарече сепаратист. \"Говорих с Луис Енрике преди няколко дни. Той ми се обади, за да провери дали ще продължавам да играя за отбора, но говорихме много честно и директно\", каза Пике. Централният защитник описа времето си в испанския отбор като красиво приключение. Пике е на 31 години и иска да се насочи изцяло към изявите си с екипа на \"Барселона\". \"Щастлив съм, че имах шанс да спечеля европейската и световната титла. Това е мечта за всеки играч, но сега е време да се фокусирам изцяло върху \"Барселона\". Имам още няколко години във футбола и смятам да им се насладя напълно\", завърши защитникът.", "date": "2018.08.12", "title": "Жерар Пике обяви отказването си от националния отбор на Испания"}
{"url": "https://www.dnevnik.bg/sviat/2018/08/12/3294672_zashto_desetki_avstraliici_poiskaha_ot_deputatite/", "text": "Десетки австралийци търсят портрети на британската кралица  Елизабет Втора , след като списание им припомни, че местните политици са длъжни да ги снабдят безплатно с такива по старо правило. Историята започна в сп. \"Вайс\", което написа по-рано тази седмица, че избирателите имат право да получат \"материали за нацията\" - знамена, записи на химна и  портрет на кралицата,  от депутатите от своя избирателен район. Австралия е конституционна монархия, чийто държавен глава е  кралицата . През 1999 г. австралийците отхвърлиха на референдум предложението държавата да стане република. \"Преди това да бъде публикувано, никой не ми беше искал портрети на  Нейно величество кралица Елизабет \", каза депутатът Тим Уотс пред телевизия Ей Би Си. \"В последните 24 часа получих около четиридесет молби. Мисля, че 99% бяха на майтап.\" Други депутати също съобщиха, че са получили десетки обаждания в рамките на часове.", "date": "2018.08.12", "title": "Защо десетки австралийци поискаха от депутатите безплатни портрети на кралицата"}
{"url": "https://www.dnevnik.bg/bulgaria/2018/08/12/3295133_deputatite_ot_komisiiata_za_nikolai_kolev_-_bosiia/", "text": "Парламентарната временна комисия, която бе създадена за да разглежда сигналите за корупция при издаването на шофьорски книжки, подадени от Николай Колев-Босия, ще се събере във вторник. Това се разбира от съобщения на сайта на парламента. Депутатите в комисията ще прекъснат ваканцията си, която е до края на август. Те са 5, по един от всяка представена в парламента партия. Николай Колев-Босия е в гладна стачка вече около 60 дни – от 13 юни. Той поиска оставката на транспортния министър Ивайло Московски заради корупция в издаването на шофьорски книжки и паралелно с това - разпускане на парламента. Досега комисията се е събирала два пъти. На последното заседание бяха докладвани събраните данни от прокуратурата и транспортното министерство. Основното твърдение беше, че данните на Колев са стари - от 2015 г. Един от експертите, помагащи на Колев - Кънчо Димитров, обаче опроверга депутатите. Още повече че в изложението имаше информация за миналогодишните арести през юни в ДАИ. След атака от гражданите, присъстващи на заседанието на комисията, мненията на членовете ѝ се разцепиха. Двама депутати - от БСП и \"Воля\", поискаха да се изслуша транспортният министър. \"Това, струва ми се, вече не е от кой знае какво значение - дали и кога ще заседават пак. Освен това Босия няма да спре да гладува и след оставка на Ивайло Московски\",  каза пред \"Дневник\" преди дни  общественикът Пламен Даракчиев, който е във връзка с гладуващия поет. Самият Колев каза, че няма намерение да ходи в болницата и не се е срещал с никого от управляващите. Такава среща би била самоубийствена за представителите на властта и заради това не очаквал нищо подобно. Обикновено човек може да издържи без храна между 20 и 30 дни. Смята се, че най-продължителната гладна стачка е на ирландски политически затворник Терънс Максъни, чиято 74-дневна стачка завърши със смъртта му през 1920 г. Режисьорът Олег Сенцов, който  бе признат за виновен по обвинение  в организиране на \"терористична група\" в Крим с цел да възстанови украинската власт над полуострова гладува вече 90 дни - от 14 май.", "date": "2018.08.12", "title": "Депутатите от комисията за Николай Колев-Босия прекъсват ваканцията си"}
{"url": "https://www.dnevnik.bg/sport/2018/08/12/3295121_pol_pogba_zagatna_che_ne_e_shtastliv_v_manchestur/", "text": "Манчестър юнайтед\" започна сезона във Висшата лига с  победа 2:1 над \"Лестър\" , но не всичко на \"Олд Трафорд\" е идеално. Една от звездите на отбора заяви, че трябва да се чувства щастлив, за да дава максимума от себе си. Френският халф вкара първият гол за новия сезон, а след това получи и похвали от мениджъра си Жозе Моуриньо. След двубоя Погба загатна, че не се чувства щастлив. \"Ако не си щастлив, няма как да даваш максимума от себе си. Има неща, които не мога да кажа, защото иначе ще ме глобят. Все още изпитвам удоволствие, когато играя, но ако всичко ти е наред и си уверен, ще играеш много по-лесно\", каза Погба. Французинът започна новия сезон като капитан на отбора си и добави, че за него е чест да играе за \"Юнайтед\". \"Минал съм през академията и обичам клуба. Искам да се представим възможно най-силно.\" Погба се завърна в тима през 2016 г., когато беше купен от \"Ювентус\" за 89 милиона паунда. Според много анализатори обаче той не показва едно и също ниво на \"Олд Трафорд\" и в националния тим на Франция. Бившият му съотборник Рио Фърдинанд призова Жозе Моуриньо да \"отключи\" потенциала на звездата си. \"Той трябва да разбере защо Погба беше толкова добър на световното първенство, особено във втората му фаза. Нужно е да видим същия Погба и в \"Юнайтед\", каза Фърдинанд. Според Фърдинан в съблекалнята на \"червените дяволи\" има проблеми. Той заяви, че \"не всички в отбора и треньорите са на една и съща вълна\".", "date": "2018.08.12", "title": "Пол Погба загатна, че не е щастлив в \"Манчестър юнайтед\""}
{"url": "https://www.dnevnik.bg/bulgaria/2018/08/12/3295156_chetirima_udaveni_v_oblast_burgas_za_tri_dni/", "text": "Четири случаи на удавени мъже са констатирали полицаите в Бургас от 10 до 12 август. Първият случай е от 10 август. Тогава е открито тялото на мъж на плажа до пост №6 в Слънчев бряг-юг. Полицейския оглед не е показал данни за насилствена смърт, а самоличността на мъжа все още не установена. Той е на видима възраст 50-60 години, облечен с тъмен бански, със светла къса коса, без белези от наранявания и татуировки. Същият ден в Приморско е получен сигнал, че в морето на плаж ММЦ се дави младеж. Приятели на 24-годишния молдовски турист разказали, че видяли, че се дави, но докато се организират да му помогнат, той изчезнал от очите им. Тялото му е открито тази сутрин. Вчера следобед е получено съобщение за инцидент в близост до пост №4 на Южния плаж в Приморско, при който в морето се удавил 27-годишен мъж от Пловдив. Водните спасители забелязали в морето двама давещи се, успели да извадят единия от тях, но втория е завлечен от мъртвото вълнение навътре в морето. Тялото му е изхвърлено от морето малко по-късно. Тази сутрин пък е намерен труп на мъж на плажната ивица на Северния бургаски плаж. Самоличността му все още не установена. Три деца пък изчезнаха вчера във водите на Черно море в района на Дуранкулак. Днес по обяд телата им изплуваха на брега.  Инцидентът стана на неохраняван плаж до село Крапец. ", "date": "2018.08.12", "title": "Четирима се удавиха в Бургаско за три дни"}
{"url": "https://www.dnevnik.bg/sport/2018/08/12/3295157_brazilecut_ronaldo_e_priet_v_bolnica_s_pnevmoniia/", "text": "Бразилецът Роналдо е бил приет в болница в Ибиса с пневмония, съобщиха медиите в Испания. Легендарният нападател се намира в интензивното отделение на частната поликлиника \"Нуестра Сеньора дел Росарио\". Бившият футболист на \"Реал\" (Мадрид), \"Барселона\", \"Интер\" и \"Милан\" е бил на почивка в испанския остров. 41-годишният бразилец е бил откаран в местната болница в петък вечерта. Роналдо продължава да е в интензивното отделение, но възстановяването му върви добре, твърди Diario de Ibiza, като се позовава на свой източник. От болницата на този етап няма коментар, предаде \"Ройтерс\". \"Вече съм добре, просто се оказа че сериозно съм настинал. Още утре (в понеделник) ме изписват и се прибирам вкъщи\", написа бившият нападател в социалните мрежи. Бразилецът благодари на всички фенове за подкрепата, която е получил.", "date": "2018.08.12", "title": "Бразилецът Роналдо е приет в болница с пневмония"}
{"url": "https://www.dnevnik.bg/sport/2018/08/12/3291216_iliiana_stoilova_uindsurfist_iskam_da_tancuvam_s/", "text": "- Когато бях на шестгодишна възраст, а сестра ми беше на осем, баща ни постоянно ни караше да сме във водата и се качвахме на дъската. Моите родители ме запалиха и цялото ми семейство кара уиндсърф по един или друг начин. Всички са свързани с морето, въпреки че сме от София. - Спокойствие и изключително облекчение. Когато съм по-навътре в морето и по-далече от сушата, се чувствам много спокойно и на мястото си. Водата има промиваща функция. Тя помага на съзнанието, да спра, да се съсредоточа и да се успокоя душевно. Изпитвам голяма хармония, докато карам. - Трябва много упоритост, тъй като този спорт изисква повече време за занимания, за да усетиш адреналина. За да можеш да караш бързо и да си уверен, трябва изключителна упоритост и да си малко инат. Инатът обаче взима превес в спорта, защото има много мъкнене на материали. Общо взето си има хамалогия, подобно на ските. - Усещането, че мога да направя още нещо. В този спорт ученето е безкрайно. В момента искам да се науча да правя трикове и да карам на вълни по-добре. Вече мога да карам слаломно, но искам да мога да правя трикове. Има поле, накъдето човек да се развива и всеки малък напредък на моето ниво е много важен, но и бавен. Това, което ме кара да продължавам, е, че е изключително красив спорт. Искам просто да мога да танцувам с вятъра красиво. - В глобален мащаб навлиза уиндфойлингът. Той е една финка (вид пластина), която може да се монтира на различни видове сърфове. При него реално целият борд излиза над водата и планираш над водата, като само финката, която е вид на крило, седи във водата и се издигаш над повърхността. Фойлингът навлиза във всички водни спортове и е една стъпка нагоре в развитието им. Водата остава елемент, но вече сърфът е над водата. Това е навлязло от 3-4 години вече, но в България е известно отскоро. Уиндсърфингът е доста развит навсякъде в Европа в държави като Германия, Полша, Англия, Испания и др. В България е по-спокойно, като спортът се практикува предимно през лятото. Той е по-популярен като хоби, а не като спорт. Много малко хора се занимават по-сериозно, но пък много деца биха участвали в нещо подобно, ако се популяризира. - Не мога да го нарека хоби. Това въобще не ми е хоби, въпреки че не ми плащат да карам сърф и да се състезавам, като съм бивш състезател, защото все още се възстановявам от травма. Не мога да го определя еднозначно - той е просто част от мен. Това е начинът, по който живея и не си представям живота си без този спорт.  - Той е изключително различен от футбола, волейбола и баскетбола, защото теренът, на който караме, се променя постоянно, т.е. не е константен. Всеки един ден, в който караш през целия си живот, е различен от предния. Никога вятърът не е с абсолютно същата скорост, никога вълните не са абсолютно същите, различни са местата, където се провеждат състезанията и тренировките в зависимост от релефа. Може да се практикува в езера, морета и океани. Солеността на водата е различна, което се отразява на плаваемостта. Най-специфичното е, че тренираш и се състезаваш в условия, които никога не са еднакви. Тук идва моментът на адаптивност и доколко уиндсърфът развива усета към природните стихии и стратегическото мислене. - В България спонсорството е нещо много относително. Създадох сърфучилище, което ми позволява да преподавам на хора и се опитваме да развием школа, която да насочва децата не само да се занимават с уиндсърфинга като хоби, но и да се опитаме да ги насочим към състезателно каране в България. Сърфучилището ми помага да се издържам и по този начин успявам да практикувам нещо любимо, да го предам на другите и в същото време ми остава време да тренирам. Решила съм си проблема без спонсори и по-скоро гледам да разчитам изцяло на себе си и уменията ми. - В нашето училище има деца с аутизъм, като водата им действа успокояващо. Те изразходват тази излишна енергия, която имат. Някои са доста активни, докато други са по-затворени. Водата им помага да влязат в този канал на действителността. На моменти аутистите успяват да се съсредоточат, когато практикуваме. Може да е за секунди, но това е изключително важно за тях. Имаме деца с двигателни увреждания, които се опитват да докосват водата, защото тя ги радва. Действа им изцерително според наблюденията ми. Имахме лагер за деца с увреждания през миналия месец, а сега идват допълнително деца на море, за да се обучават. Виждам, че водата им помага двигателно да упражняват някои от движенията като изпъване на ръцете. Дори при гребане само на дъска се научават да координират ръцете и краката. Всичко се случва доста бавно, но за тях е огромен напредък. В същото време водата ги предизвиква. Когато има повече вятър, те се страхуват, но преодоляват страховете си. Това ги кара да бъдат по-пълноценни и да видят, че и те могат, въпреки че са парализирани или имат някакво увреждане. В разговори с тях казват, че водата просто им дава сила. - Това е прекосяване на българската част на Черно море от Дуранкулак до Резово. От много време исках да се случи и тази година в зависимост от прогнозата за времето, ще го направим през септември или началото на октомври. Надяваме се да имаме добри условия, за да се осъществи. Триста километра е дистанцията по крива линия. Ще караме по 5 км на една страна, след което ще сменяме ръцете, за да не се уморяваме толкова много. Смятаме да го направим на две части по 150 км на ден. Посоката и началната точка, от която ще тръгнем, зависи много от вятъра. Всичко е относително заради природата. - Очаквам екипите в лодките да не се чувстват много добре заради дългото плаване. Също ще има трудности, свързани с метеорологичните условия, промяна при ветровете, Надявам се вятърът да бъде постоянен. Една част от дистанцията при Бургаския залив е най-рискова, защото е най-далече от брега. В тази зона няма да се приближаваме до брега и ще сме доста навътре в морето. Но ще имаме осигурителни лодки до нас. Целият екип е доста сплотен и смятам, че можем да разчитаме един на друг всичко да бъде безопасно и да мине добре.  Екипът, който ще бъде във водата, освен осигурителен, е и научен. Това предизвикателство застава зад каузата \"Черно море – свободно от пластмаса\", като по време на изпитанието ще се взимат проби от водата. Те ще дадат резултат под вид на екологично състояние на водата в рамките на тези два дни. Изследването не е правено досега и ще допълни картината от миналогодишните изследвания за микропластмаса в Черно Море. Опитваме се да допълним една липса на информация, за да може да има по-ясна представа за състоянието на водата в Черно море и замърсяването й. Така че освен нашия осигурителен екип, ще има и двама морски пилоти, които ще наблюдават също морските бозайници като трите вида делфини. Всичко, което можем да дадем като научна информация през тези два дни, ще бъде записано. - Миналата година се доказа, че Черно море е също толкова замърсено с микропластмаса, колкото всички останали океани и морета. Три тона пластмаса се изхвърлят дневно във водите на Черно море и това е притеснително. Освен това 80% от тази пластмаса, която навлиза във водите, идва от сушата. Реално използването на пластмаса за еднократна употреба е нещото, което смятам, че хората трябва да започнем да съблюдаваме и да намаляваме. Да направим превенция за използването на пластмаса за еднократна употреба. Съвсем скоро изследванията ще бъдат публикувани, за да видят хората какви неща са изследвани миналата година. - Този проблем е изключително важен за нашето здраве. Пластмасата, която попада във водите на световния океан, се разгражда до микропластмаса. Тя попада в хранителната верига на морските обитатели и птиците и всичко, което консумираме като морски деликатеси, е засегнато от замърсяването. Това непосредствено влиза в нашата хранителна система. Все още учените не могат да докажат с абсолютна точност влиянието върху човешкия организъм. Дали тези частици се капсулират в нашия организъм или не, но те със сигурност имат влияние. Въпрос на време е да се докаже, но всяко нещо, което не е естествено за нашата хранителна верига, със сигурност не е полезно.  Има доста изследвания за влиянието на пластмасата върху човешкия организъм с видовете бифеноли и то е абсолютно негативно. Ако погледнем от чисто човешка гледна точка, то пластмасата влияе върху нашето здраве, след като замърсява околната среда. Хората трябва да осъзнаят, че за дълъг период от време това ще се отрази на тяхното здраве. То не е нещо, което ще те заболи веднага, а след примерно 10-20 години. Доказано е, че до 2050 г., ако човек продължава да консумира със същото темпо пластмасата за еднократна употреба, количеството на пластмасата ще бъде повече, отколкото количеството на морските обитатели, което е шокиращо. Реално световният океан и в частност Черно море е нещо, което ни дава прехрана. Не е просто място за забавление и ние наистина трябва да го опазваме. - Още сега се наблюдава положителна промяна. Когато човек има информация, той е много по-адекватен и вече има възможност да взима по-рационални и мъдри решения. Надяваме се с информацията, която даваме на хората и с ентусиазма, който имаме, да опазваме околната среда и водите на Черно море. Така да се каже сме яхнали вълната срещу пластмасата. Хората се присъединяват и наистина започват да мислят. Например идват приятели на гости и ни носят нещо за пиене в бутилка, която е стъклена. Не използваме пластмасови бутилки за вода, а имаме кана с филтър. Също си носим прибори за многократна употреба. Дори разбрах, че в заведение на къмпинг \"Градина\" ти правят отстъпка, ако носиш съдове. На някои места по Черноморието и в София се случват такива малки стъпки за намаляване на пластмасовия отпадък, което е заразително. Има голям позитивизъм. Когато има повече такива примери, те влияят и хората вече го приемат за модерно. А когато нещо е модерно, то става доста популярно. Колкото по-модерно и комерсиално е, толкова по-добре в нашия случай. Тепърва всичко ще се развива. Това, което стартирахме тази година, е първата крачка. Следващата година ще започнем да мислим за създаването на неправителствена организация, което да се занимава само с проблемите на Черно море. - От следващата година се надяваме това прекосяване да стане етапна регата с много участници със спортен аспект. Първо обаче искам да направим тази малка стъпка, като прекосим тези 300 километра. Искаме да обединим все повече хора от сърфкултурата. Така се създава един колектив, който наистина много обича морето. Не само плажа, но и водите, защото там практикуваме любимия си спорт.", "date": "2018.08.12", "title": "Илияна Стоилова, уиндсърфист: Искам да танцувам с вятъра в море без пластмаса"}
{"url": "https://www.dnevnik.bg/sviat/2018/08/12/3288441_kak_tumnata_strana_na_lunata_stana_novoto_izkushenie/", "text": "Наслаждавайте се на Кървавата Луна, докато можете. Доналд Тръмп има планове за нея,\" написа миналия месец Филип Бол в  коментар за в. \"Гардиън\" . Освен това \"с тази скорост може един ден да се взираме в земя, притежавана от Илон Мъск или \"Фейсбук\",\" написа още журналистът на страниците на издание, известно с критиките си към действащия президент на САЩ. Всъщност изпълнените с патос коментари на Тръмп за завръщането на Луната далеч не са плашещи, сравнени с тези на ръководителя на китайската програма за изследване на Луната Йе Пейнджян. \"Вселената е океан, Луната са островите Дяою, Марс е остров Хуангян,\"  каза той  две седмици по-рано, имайки предвид оспорвани от Пекин територии в Южнокитайско море. \"Ако не отидем там сега, макар да сме способни, тогава предшествениците ни ще ни обвиняват. Ако отидат други, те ще превземат и няма да можете да отидете, дори да искате.\" Юли бе месецът, когато международните медии си спомниха, че тази година Китай, Индия и Израел се приготвят да изпратят мисии на Луната. При това Индия твърди, че търси път към  бъдеща индустрия за трилиони долари . Все повече частни компании и държави говорят и се готвят за добив на ресурси от Луната в следващото десетилетие. \"Лунната надпревара\", каквато изглежда тя, видяна в медиите и през очите на лидерите на редица държави, обещава пробив и ново влияние на онези, които стигнат най-далеч  в космическия \"Див Запад\" . . Хората, които ще им отворят пътя към новите хоризонти в космическата индустрия, невинаги мислят така. \"Дневник\" разговаря с някои от тях, за да разбере какво ще се търси на Луната и за какво всъщност ще може да се използва. \"Петролът в космоса\"  Луната е едва на 3 дни път от Земята. По-лесно достъпна е и от повечето астероиди и несравнимо по-достъпна от Марс. Лесно е да се изпробват нови системи и технологии, чрез постоянно човешко присъствие операциите може да се контролират на място. \"Освен това 45% от Луната е кислород - намира се в скалите. Има и силиций за индустрията на полупроводниците, всички използвани от нас метали като желязо, никел, титан и алуминий, редки земни метали за нуждите на телефоните и възобновяемата енергия,\" обяснява Анхел Абуд-Мадрид - директор на програмата за космически ресурси в Минното училище на Колорадо. На южния полюс - намиращ се от \"тъмната\", невидима от Земята страна на Луната - е и най-значимата концентрация на един от най-важните, ако не най-важния, ресурс за бъдещата космическа индустрия. Логиката на космическите ресурси е различна от тази на земните. Най-ценният от тях поне в началото ще се окаже не някой рядък земен метал, а полярният лед. Той може да се използва както за нужди като извличане на кислород, така и (решаващо за космическите мисии) като съставка за пропелант, който би могъл да задвижва летателните апарати. Около 85% от товара на ракетата е гориво, нужно само за извеждането ѝ в орбита. Това изправя концепции като мисиите до Марс пред огромно логистично предизвикателство. Появи ли се възможност за презареждане в орбита, картината се променя. \"Изведнъж се оказва, че корабът, който сте изстреляли, е много по-малък и не толкова скъп,\" казва Анхел Абуд-Мадрид. По оценки на различни агенции, за да се пренесе бутилка вода в космоса, в момента са нужни 3000 долара. \"Според изследванията това е ресурсът от потенциално най-голям интерес и нашето задължение е да го изследваме и разберем. Нужни са сондажни мисии, за да се разбере колко от него има и къде е,\" добавя Джеймс Карпентър, изследовател на Луната от Европейската космическа агенция (ЕКА). Смята се обаче, че по-големите количества от него са на най-студените и невидими места от земята – полюсите. \"Водата е петролът в космоса,\" изтъква Анхел Абуд-Мадрид. \"Това е най-зареденият с енергия известен пропелант. И щом го имате, не само до повърхността на Луната.. можете да презареждате всякакъв космически апарат. Дори (при полети) до Марс. Ако искате да имате достъп до Космоса, за повече страни и компании, първото нещо, което ви трябва, е да намалите разходите за транспорт. Именно това ни спъва от десетилетия.\" Време да се изследва, време да се добива На пръв поглед времето, в което небесни тела (дори непосредствената цел) могат да се използват за добив, е сравнително далеч. \"Мисля, че искаме да докажем, че е технически възможно, до средата на идното десетилетие,\" обяснява Джеймс Карпентър. \"Тогава ще искаме да използваме за пръв път в мисия потенциално около 2030 г., по-мащабно ще влязат в употреба може би в края на същото десетилетие.\" Според Анхел Абуд-Мадрид ще трябват поне между 5 и 7 г., за да се оценят количествата на ресурсите, а паралелно с това може постепенно да влезе в употреба технологията за добив и използване. За устремилите се към космоса обаче този хоризонт е кратък - те искат да са готови още отсега. И далеч не става дума само за космическите агенции. \"При нас кандидатстват всякакви хора – завършили, 23-годишни, дори 95-годишни,\" разказва за \"Дневник\" Абуд-Мадрид. Миналата година, на 31 юли, той започна първата в света програма за обучение в космическите ресурси ( News Space Resources Graduate Program ). Програмата започва с пилотни курсове с 12 души и заради интереса от 3 континента продължава онлайн. В последните два семестъра студентите вече са няколко десетки – бакалаври, учени, предприемачи, хора от средите на космическата политика политиката. Те изучават всичко, свързано с ресурсите в космоса – от разпознаването, добива и обработката им до използването, въпроси на космическото инженерство и правото. \"Обмисляхме (да направим курса) преди години и мислехме, че не е дошъл моментът, но през последните 6 г. нещата се промениха.\" С времето космически агенции показват интерес, правят го и частни компании. Абуд-Мадрид и съмишлениците му осъзнават, че начинът, по който се действа в Космоса, е остарял – измислен преди 60 г. \"Всяка мисия, която извършваме в Слънчевата система, носи всичко, което и трябва, и това е скъпо. Така че дойде и осъзнаването, че ако космическите агенции искат да увеличат обхвата си, ще им трябват повече ресурси от космоса. Това ще увеличи дела на търговската дейност. Това привлече компании, които търсят печалба... и вече интересът е почти като нова космическа надпревара.\" Редом със \"Спейс Екс\", изстреляла редица сателити и капсули в околоземната орбита, или \"Блу ориджин\" на Джеф Безос, се появиха и нови играчи на пазара. Компании като Deep Space Industry и преименуваната Planetary Resources работят специално за изследване на космическите ресурси. Пробив в тази насока бе и промяната в законодателството - първо в САЩ, а после и в  Люксембург  - с която двете правителства позволиха на частни компании да добиват ресурси в космоса, въпреки че според Договора за Космоса от 1967 г. той е \"ничия земя\". Идилията свършва тук Да започне добив на ресурси в космоса, няма да е лесно. Няколко възможни причини:  \"Технологично всичко е възможно... Най-голямото предизвикателство е липсата на клиент, който може да ги купи. Днес няма пазар,\" а за да се създаде, трябва модел, който не разчита изцяло на агенции и правителства и парите им, обяснява Джеймс Карпентър. Иначе казано, в момента човек не би заложил на лунни ресурси като основен компонент за мисията като пропелант от лед или други. \"За да се промени това, трябва да направим преход между възможността да използвате ресурси в мисията и предположението, че ще ги използвате Работата за нас е да разберем по-добре какви са възможностите и рисковете и да започнем да правим инвестициите.\" . \"Когато гледат в космоса за ресурси, хората си казват - малък астероид колкото училището ми има толкова платина, колкото цялата земя. Това е ценно, защото на земята платината е ценна, \" казва Абуд-Мадрид. \"Но когато говорите за икономика, няма смисъл да носите неща от космоса. Трябва да обясните - ако отида в Космоса и използвам ресурсите там, ще е по-евтино. Всичко, което може да използавме по пътя, е по-добре, отколкото да го носим.\" Разбира се, не всички заинтересовани от бъдещата космическа индустрия споделят тези възгледи.  Първата работа в тази дейност – проучвателната – трябва да е на агенциите и правителствата заради значимите разходи. Започнат ли компаниите дългоочаквания добив, ще трябва да работят заедно, а и с агенциите, за да се развие бизнес моделът, смята Анхел Абуд-Мадрид. Последните могат да си купуват ресурси, например пропелант, добит от компаниите, за собствените си изследователски проекти в космоса. В свят, чиято история е пълна с войни за ресурси и в който все повече доминират популистки правителства, а големите корпорации влизат в остра и често мръсна конкуренция, такава идилична картина повдига въпроси. Космическите тела са \"ничии\" и няма страна, която да може да ги притежава; а това значи, че компании и държави може да се окажат в положение, в което взаимно оспорват правото си да са на определено място. \"Трябва да сме много внимателни как използваме ресурсите - не просто как влияем на средата, но как ще се замесят страните ни. Трябва в даден момент да дадем равен шанс на всички, а не просто пътуващите в космоса държави да превземат цялата операция,\" продължава Абуд-Мадрид. Добавя, оптимистично, че експерти от цял свят работят по новото законодателство и то е въпрос на време. За хелий-3, изотоп, наричан допреди няколко години \"гориво на бъдещето\", сега говори предимно Индия. Ползите от него смело се изтъкват от ръководителя на индийската космическа агенция К. Сиван, който каза, че страната му иска да ръководи \"преноса\" на материала към Земята. Хелий-3 е изотоп, който съществува в много малки количества на Земята и в малко по-големи – на Луната. ЕКА е предпазлива: тя приветства възможността за изследването му, но между редовете се прокрадва съмнението, че  ползата от него, поне на Луната , може да е само хипотеза. Думите на Джеймс Карпентър потвърждават това усещане. \"В момента няма пазар, няма технология за използване на хелий-3 (термоядрен синтез; използваната от човечеството за производство на атомна енергия в момента е ядрено делене - бел. ред)... За да разберете значението на Хелий-3, вероятно ще трябва да изкопаете значим обем почва. Трябва да се свърши много работа, преди да се разработи бизнес модел... Може да е по-концентриран на места, на които не сме били. Може да има пазар някой ден, но мисля, че това е далеч.\" От друга страна, разработи ли се технологията за термоядрен синтез, хелий-3 ще е атрактивен, защото не оставя никакви радиоактивни отпадъци, казва Анхел Абуд-Мадрид, но предупреждава: \"За захранване на голям град в САЩ за година хелий-3 трябва да е целият полезен товар на совалката, после да го сложите в термоядрен реактор, какъвто още не съществува, и там да получите горивото. За да добиете такова количество, трябва да изкопаете площ с размер около 400 футболни полета в Европа, около 3 м дълбоки. Това не е обосновано в близкото бъдеще. Къде е Европа Западните държави по-скоро отсъстват от календара за изстрелване на луноходи и други апарати в следващите 12 месеца. НАСА, успешно изпратила човек на Луната за пръв път в историята за пръв път преди почти половин век, се отказа от проучвателната си мисия през април, за да работи с частния сектор и да търси мястото си в бъдещия модел на космическата индустрия, без това да ѝ излезе твърде скъпо. Европа обаче не стои встрани. Заедно с НАСА, \"Роскосмос\" и агенциите на Япония и Канада тя работи по проекта Lunar Gateway - станция в лунната орбита, която ще бъде отворена архитектура за международни изследвания и ще е тренировка за мисии на повърхността и дори постоянно присъствие. \"Интересуват ни технологиите за устойчивост на мисиите. Ако искате да отидете на Луната, можете да го направите в стил \"Аполо\" - да се приземите, да извършите малко научна дейност и да си тръгнете,\" обяснява Джеймс Карпентър от ЕКА. \"А може да мислите и за дългосрочна устойчивост - как да направите присъствието си постоянно.\" По-рано тази година ЕКА обяви и че готви мисия до 2025 г., с която да покаже как ключови от нея технологии се използват за ресурси на повърхността на Луната.  Тя призова космическия бизнес  да предложи идеи за партньорства за изграждане на изследователския апарат и други аспекти от мисията. С други думи - Европа всъщност отива на Луната, но няма да го направи сама и ще търси възможно най-голяма полза както за европейците, така и за останалия свят. Джеймс Карпентър се съгласява. По думите му вече е получена информация от фирми, които биха доставили апаратура и технологии. \"Всичко, което правим, е с международно сътрудничество. Това е част от модела ни в Европа - да събираме страните.\" Докато се разработват нужните технологии за Луната, ще има ползи и за Земята, добавя той. \"Виждаме интерес от земните индустрии да участват в това - не заради фантастичните възможности след 20 и 30 г., макар че тях ги има, а по-скоро за да разберат как технологичните предизвикателства за лунни ресурси могат да създават иновации за наземната индустрия.\" Ако правителствата и всички въвлечени в бъдещата космическа индустрия приемат този поглед за пътя към Луната, прогнозата на \"Гардиън\" може и никога да не стане реалност.", "date": "2018.08.12", "title": "Как \"тъмната страна\" на Луната стана новото изкушение за космическата индустрия"}
{"url": "https://www.dnevnik.bg/razvlechenie/2018/08/12/3293588_tazi_nosht_se_ochakva_pikut_na_perseidite/", "text": "От 11 до 13 август е пиковият момента тази година, в който ще може да се наблюдава метеорният поток Персеиди. Астрономическото събитие ще може да се види най-добре тази вечер след 22 ч. При ясно време ще могат да се наблюдават между 150 и 200 падащи звезди на час. Метеорният поток е светлинно явление, причинено от малки частици, които навлизат в земната атмосфера. Повечето от частиците не са по-големи от песъчинки. В зависимост от химичния си състав метеорните частици изгарят в атмосферата с различен цвят. Средно всички метеорни частици изгарят на 100 километра над земната повърхност. Метеорният поток Персеиди е бърз, движи се с около 60 километра в секунда. Персеиди е наречен така, тъй като при наблюдение мислените продължения на следите от метеорите се пресичат в една точка и като че ли излизат от тази точка, в която се намира съзвездието Персей. Астрономите препоръчват, че метеорният поток може да се наблюдава извън населените места или високо в планината, където светлините от населените места не пречат на гледката.", "date": "2018.08.12", "title": "Днес е пикът на Персеидите"}
{"url": "https://www.dnevnik.bg/evropa/2018/08/12/3294108_brjuksel_sreshtu_brjuksel_za_mestnite_evroinstituciite/", "text": "Попитайте жителите на Брюксел какво мислят за района, в който се помещават на евроинституциите, и по всяка вероятност ще извъртят очи с раздразнение. Белгийците, живеещи в столицата, се оплакват, че безкрайните ремонтни дейности, съчетани с обичайните нарушения на трафика  при пристигането на лидерите за срещите на върха на ЕС , правят града по-неприятен, пише \"Политико\". Според много от тях кварталът, приютяващ институциите на ЕС, е шумно гето за своеволни, бели, високоплатени и освободени от данъци бюрократи, които проявяват слаб интерес към страната. Разочарованието е двустранно. Служителите на ЕС се оплакват от объркващата белгийска бюрокрация, комбинирана с не особено ентусиазираното обслужване. Но макар някои хора от двете страни на психологическата бариера да са доволни от мястото си и само тихичко да мърморят срещу другите, има и такива, които работят за един по-хармоничен Брюксел. Градът се превърна във временно седалище на Европейската икономическа общност през 1958 г. и получи статут на официално седалище на европейските институции през 1992 г. (НАТО се премести там през 1967 г.) Като такова Брюксел прие шест евроинституции, включително Европейската комисия и Съвета, 42 междуправителствени организации и 5400 дипломати – повече от който и да е друг град по света, показва доклад на местната администрация. Всичко това даде на Брюксел световно влияние, на което който и да е друг средно голям град с 1.2 милиона жители трудно може да се надява. Международното му присъствие създава около 121 хил. работни места (16.7% от заетостта), а самата Комисия директно наема повече от 5 хил. белгийци. За жителите, които не работят с институциите обаче, се създава усещането за негостоприемен град в града. Градска травма Един от проблемите според критиците е гладният, но лишен от визия експанзионизъм на ЕС, който е превърнал района \"Леополд\" от елегантен квартал в бездушно и хаотично средище на градски пътища и сиви офиси. Един от най-старите спорове датира още от 60-те години, когато много жители били принудително изгонени от местните власти, а домовете им били сринати, за да се освободи място за седалището на Европейската комисия. Според вицепрезидента на асоциация, защитаваща правата на гражданите от областта Юкел, експанзията на евроинституциите е създала \"един град на две скорости с две проектирани по различен начин пространства, които взаимно се игнорират\". Кули \"Отношенията с европейските институции винаги са били сложни\", казва Марко Шмит, архитект и председател на \"Quartier Léopold\", асоциация, която защитава гражданите в района. Според него много от строителните проекти на ЕС са \"недалновидни\" и \"водени от рентабилността\". Това, по думите му, е довело до отсъствие на визия за градско планиране в района и до липса на креативност. За него най-яркото доказателство за безконтролния апетит за сгради на институциите е проектът \"Urbain Loi\", подписан от регионалните власти през 2008 г., за да \"внесе нова енергия в европейския квартал\", с повече офиси, сгради и обществени места. Шмид описва строителството на 94-метровата кула \"The One\", която е част от плана, като \"катастрофа за пейзажа\" в града. \"Колкото повече тези институции взимат мерки, които са неразбираеми за жителите на Брюксел, толкова по-контрапродуктивни ще са техните мерки за европейските граждани\", смята той.", "date": "2018.08.12", "title": "Брюксел срещу Брюксел: за местните евроинституциите създават неприятен град в града"}
{"url": "https://www.dnevnik.bg/sport/2018/08/12/3295070_ivet_lalova_predi_mesec_lejah_kontuzena_a_sega_stignah/", "text": "Ивет Лалова определи участието си на европейското първенство по лека атлетика като успешно. Българската спринтьорка се  класира пета във финала на 200 метра , след като съсредоточи участието си само в дългия спринт. \"Доволна съм от това участие. То беше лична победа на мен и моя екип, които изживяха с мен в последния месец един истински кошмар. Планът беше да дойда тук и да бягам около 22 секунди и да спечеля медал, но точно преди месец лежах на ехография и ми казаха, че не само съм разтегнала, но има опасност и да скъсам бедрен мускул. И като че ли в този момент Берлин ми се изпари някъде в далечината\", каза Лалова след бягането. Тя обясни, че се е замислила дали не трябва да се откаже и от участие в 200-те метра,  както го направи с късия спринт . \"Ако трябва да съм честна в полуфинала всичко беше по-добре. Сега не направих добре технически бягането си. Мисля, че бях прекалено бърза в първата част. Сега ще видя как треньорът ми е хванал времената. Но съм щастлива, радвам се, че стигнах до тук и, че участвах\", добави лекоатлетката. Лалова обясни още, че е намалила до минимум тренировките в последния месец заради контузията. Именно промяната в тренировъчния план не ѝ е позволила да се подготви максимално добре. \"Европейското ниво се вдига изключително много. За медалите на 100 метра трябваха резултати под 11 секунди и това не ме учудва. Знаех, че Дина Ашър-Смит е способна да слезе под 22 сек на 200 метра, така че европейското стана едно световно\", добави Лалова. Българската спринтьорка все още не си прави планове за световното първенство догодина. \"Сега ми се стрива много далеч, но аз и миналата година не се виждах тук, пък ето, че съм пета. Затова не се заричам вече, не казвам нищо. Искам да правя нещата докато ми се получават и докато ги обичам и докато ме търпят хората около мен\".", "date": "2018.08.12", "title": "Ивет Лалова: Преди месец лежах контузена, а сега стигнах до петото място"}
{"url": "https://www.dnevnik.bg/sport/2018/08/12/3294838_fotogaleriia_bulgarskite_lekoatleti_na_evropeiskoto_v/", "text": "Мирела Демирева завърши с най-добро представяне от българския отбор на европейското първенство по лека атлетика в Берлин. Тя спечели сребърен медал в скока на височина, като до последно беше в битката за златото.", "date": "2018.08.12", "title": "Фотогалерия: Българските лекоатлети на европейското в Берлин"}
{"url": "https://www.dnevnik.bg/sviat/2018/08/12/3294770_putin_i_chetirima_lideri_shte_podeliat_vodite_na/", "text": "Президентите на Азербайджан, Иран, Казахстан, Русия и Туркменистан се събират на брега на Каспийско море, за да подпишат сделка, подготвяна от 20 години. С нея петте страни, които имат излаз на Каспийско море, ще решат спор, който започна още при разпадането на Съветския съюз и който създаваше трудности в множество сфери на живота - от енергетиката и риболова до научноизследователската дейност. Руският президент Владимир Путин одобри проектодокумента през юли. Той предвижда дъното и недрата на морето да се разделят на сектори, а акваторията - на вътрешни и териториални води, риболовни зони и общо водно пространство. Всяка страна ще получи правото на териториални води, не по-широки от 15 морски мили, и риболовна зона с ширина 10 морски мили в рамките на териториалните води. Какво още предвижда документът,  можете да прочетете тук . \"Каспийско море ще има особен правен статут,\" каза заместник-външният министър на Русия Григорий Карасин  в интервю за \"Комерсант\" , публикувано по-рано тази седмица. Коментарът му е в отговор на въпрос дали съгласно постигнатите договорености Каспийско море действително е море, или се третира като езеро. \"Нито едното, нито другото\", обяснява той и добавя, че това е \"вътрешноконтинентален водоем, който няма пряко връзка със Световния океан и не може да се разглежда като море... но с размерите и състава си не може да се счита и за езеро.\" Срещата за подписване на Каспийската конвенция има силен символичен заряд и се провежда на обявения от петте страни за ден на Каспийско море 12 август, каза още Карасин. Според него споразумението ще подпомогне икономическото сътрудничество и ще укрепи всички страни от \"каспийската петорка\". \"Много интересни идеи\" Попитан дали срещата в Актау ще е последният форум на върха за петимата лидери, заместник-министърът обяснява: \"В никакъв случай. Има разбирането, че темпът (на срещите) няма да намалее, но може и да се увеличи.\" След като съобщи, че ще се подпишат още 6 междундържавни споразумения, той каза, че каспийският формат се очаква забележимо да укрепне след пиремането на конвенцията. \"Назря въпросът за формиране на постоянно действаща консултационна площадка.\" Попитан за какво става дума и дали това е формиране на нова регионална структура, той отговаря: \"На срещата ще бъдат озвучени много интересни идеи. Да изчакаме неделя.\"", "date": "2018.08.12", "title": "Путин и четирима лидери ще поделят водите на Каспийско море"}
{"url": "https://www.dnevnik.bg/sport/2018/08/12/3295075_trenyorut_na_levski_se_nadiava_selekciiata_da/", "text": "Бързият изравнителен гол се е оказал ключов за победата на \"Левски\" над \"Дунав\" като гост смята треньорът на сините Славиша Стоянович.  Столичният отбор стигна до успех с 2:1 в Русе , въпреки че изоставаше в резултата. \"Беше тежко, но не загубихме главите си, когато ни вкараха. Бързо успяхме да изравним, после не спряхме да търсим и втория гол. Важното е, че успяхме да променим резултата и честитя на отбора за този развой\", каза Стоянович. Според него бързият изравнителен гол е позволил на футболистите на \"Левски\" да задържат концентрацията си и в същото време е изиграл психологическа роля за съперника. Стоянович очаква скоро да се реши и въпроса със селекцията. При пристигането си в София словенският треньор поиска нови играчи. \"Има развръзка, поставили са се някакви параметри за селекцията, надявам се скоро да се привърши и с това, за да окомплектоваме отбора. Надявам се до края на следващата седмица всичко да приключи. Ще сме спокойни, когато това се случи. Много работим, за да показваме все по-добри игри\", добави Стоянович.", "date": "2018.08.12", "title": "Треньорът на \"Левски\" се надява селекцията да приключи до седмица"}
{"url": "https://www.dnevnik.bg/sviat/2018/08/12/3294809_tehnologiiata_na_bitkoin_moje_da_stane_chast_ot/", "text": "Блокчейн технологията, използвана при криптовалутите, влиза в употреба със съвмем различно приложение в американския щат Западна Вирджиния - за гласуване, докато изборните власти търсят начини да увеличат сигурността преди междинните избори. Това  разказва \"Блумбърг\"  в репортаж за метода, въведен с пилотна програма през май. Тази технология дава възможност да се гласува със смартфон и е шанс за хора като американските военни в чужбина. С блокчейн технологията, проследяваща и записваща всяко движение като \"счетоводна книга\", се съхраняват по безопасен начин дигитални гласове, смятат щатските власти в момент на засилени притеснения от възможна намеса в изборите и манипулации през различни популярни платформи. Специално приложение, което използва лицево разпознаване за потвърждаване на самоличността (съгласно щатските закони), е създадено за целта. Гласовете се \"отключват\" и събират чрез биометрична идентификация - това е изпробвано на първичните избори в щата на 8 май. Така експериментът на Западна Вирджиния ще помогне да се разбере дали блокчейн, използван при криптовалутите, има място в изборната сигурност. Не всички са съгласни, че това би подобрило сигурността - според някои мобилното гласуване може да е и опасно. Например прехвърлянето на гласове от телефони, заразени със съфтуер, и запазването на анонимност са все още нерешени въпроси. Струва си случаят да се изследва, но може да минат десетилетия, преди това да е безопасно, казва Дж. Алекс Халдърман, професор по компютърни науки в Университета в Мичиган. Друг проблем е, че пълната липса на хартия при тези мобилни системи затруднява контрола на преброяването на резултатите.", "date": "2018.08.12", "title": "Може ли технологията зад криптовалутите да се използва в електронното гласуване"}
{"url": "https://www.dnevnik.bg/sviat/2018/08/12/3295104_poredniiat_protest_v_rumuniia_premina_bez_incidenti/", "text": "Хиляди румънци протестираха за втори пореден ден вчера в Букурещ и други големи градове. Недоволството им е срещу корупцията в страната, като се настоя за оставка на правителството. Демонстрациите преминаха без инциденти, съобщава БТА. По данни на местни медии повече от 25 хил. души са участвали в протеста пред сградата на правителството на столичния площад \"Виктория\". Според \"Ройтерс\" демонстрантите са били около 40 хил., което е значително по-малко от 100-те хиляди от предишната вечер. Хората протестираха срещу политиката на левоцентристкото правителство на Социалдемократическата партия и Алианса на демократите и либералите, настоявайки за неговата оставка и предсрочни избори. Протестиращите носеха румънски знамена и знамена на Европейския съюз, надуваха вувузели и скандираха: \"Оставка!\", \"СДП - червена чума\", \"Румъния събуди се!\" и \"Няма да си тръгнем!\". На площада бяха разположени подразделения на жандармерията и пролицията, както и линейки. Автомобилното движение в района беше ограничено. Хиляди румънци, недоволни от опитите на политиците да декриминализират корупционни престъпления, протестираха вчера и в градовете Клуж, Сибиу и Брашов в Трансилвания, в Тимишоара на границата със Сърбия и в източния град Яш.", "date": "2018.08.12", "title": "Поредният протест в Румъния премина без инциденти"}
{"url": "https://www.dnevnik.bg/photos/2018/08/12/3295050_fotogaleriia_nebesniiat_tanc_na_perseidite/", "text": "През тази и утрешната нощ е пикът на метеорния поток Персеиди. Това е богат метеорен поток, който идва от кометата Суифт-Тътъл.", "date": "2018.08.12", "title": "Фотогалерия: Небесният танц на Персеидите"}
{"url": "https://www.dnevnik.bg/bulgaria/2018/08/12/3295105_trima_dushi_zaginaha_v_katastrofa_mejdu_kola_i_traktor/", "text": "Трима мъже загинаха при катастрофа на пътя между Първомай и Хасково. Сигналът за инцидента е подаден малко след 5:30 ч. тази сутрин, съобщиха от полицията. По първоначални данни лек автомобил е настигнал и се блъснал отзад в ремарке на трактор. На място са загинали трима мъже, пътували в колата. Все още не е установена самоличността им. На местопроизшествието се извършва оглед. Движението е ограничено и се отбива по обходни маршрути през първомайския кв. \"Дебър\" и през село Бяла река.", "date": "2018.08.12", "title": "Трима души загинаха в катастрофа между кола и трактор"}
{"url": "https://www.dnevnik.bg/sport/2018/08/12/3295076_cicipas_pobedi_chetvurti_igrach_ot_top_10_i_stigna/", "text": "Гръцкият тенисист  Стефанос Циципас  стигна финала в турнира от сериите \"Мастърс\" в Торонто след победа в три сета над Кевин Андерсън, която дойде след обрат. Срещата беше изключително драматична и завърши при резултат 6:7 (4), 6:4, 7:6 (7). Циципас, който е №27 в световната ранглиста постигна четвърта поредна победа над играч от Топ 10 в турнира, след като преди това се справи с Доминик Тийм,  Новак Джокович  и Александър Зверев. Успехът над Андерсън му позволи да се класира за своя първи финал в турнир от \"Мастърс\" сериите, където ще срещне световният №1 Рафаел Надал. Срещата с испанеца ще бъде и подарък за 20-годишния рожден ден на гръцкият тенисист. По-рано през годината Циципас игра именно срещу  Надал във финала в Барселона  на червени кортове, където отстъпи с 2:6, 1:6. \"Никога не става по-лесно, просто ти ставаш по-добър\", написа Циципас на камерата след мача, давайки автограф. Той показа много стабилна игра и не позволи да бъде пробит нито веднъж от Андерсън. Циципас завърши със седем аса и две двойни грешки, като беше стабилен и при точките в своите подавания. С класирането си на финал Циципас със сигурност влиза сред първите 20 в световната ранглиста, като в понеделник може да бъде №15. Гръцкият тенисист започна годината под №91. Съперникът му във финала Надал се нуждаеше само от 1.51 часа, за да се справи с Хачанов, правейки го в два сета – 7:6 (3), 6:4. Испанецът беше пробит веднъж в началото на първия сет, но това не се оказа решаващо за изхода на мача. Надал преследва пета титла през 2018 г., след като дотук триумфира в две от надпреварите в \"Мастърс\" сериите – Монте Карло и Барселона, \"Ролан Гарос\", както и турнирът от категория 500 в Барселона. Титла в Торонто ще бъде под №80 в кариерата на испанеца. Дотук през 2018 г. Надал няма загубен финал, а балансът му през сезона е 35 побед и само три поражения.", "date": "2018.08.12", "title": "Циципас победи четвърти играч от Топ 10 и стигна финала в Торонто"}
{"url": "https://www.dnevnik.bg/sviat/2018/08/12/3295106_nai-malko_10_dushi_sa_postradali_pri_strelba_v/", "text": "Най-малко 10 души бяха ранени при стрелба в английския град Манчестър, съобщава БТА. Инцидентът е станал тази нощ в квартал \"Мос Сайд\". Пострадалите, които са били хоспитализирани, са с различна степен на нараняване. Инцидентът станал няколко часа след края на Карибския карнавал в квартала. Други подробности за произшествието засега са неизвестни, започнало е разследване. По първоначални данни стрелбата не е свързана с тероризъм.", "date": "2018.08.12", "title": "Най-малко 10 души са пострадали при стрелба в Манчестър"}
{"url": "https://www.dnevnik.bg/tehnologii/2018/08/12/3295108_nasa_izstrelia_sonda_kum_slunceto_i_dade_nachalo_na/", "text": "Американската аерокосмическа агенция НАСА изстреля сондата \"Паркър\", с което даде началото на едно от най-амбициозните си изследвания - на Слънцето. Стартът от Кейп Канаверъл в щата Флорида беше планиран за вчера, но заради атмосферни проблеми беше отложен за днес. Сондата трябва да премине покрай Венера през септември преди да се гмурне през ноември във фотосферата на Слънцето - тази част от звездата, която остава да се вижда от Земята при пълно слънчево затъмнение. Първите данни от мисията се очакват през декември. \"Паркър\" е с големината на семеен автомобил, но за да стигне до Слънцето е нужна стартова енергия 55 пъти по-голяма от необходимата при мисия до Марс. Ракетата носител Delta IV Heavy е заредена с над 600 тона гориво. Това трябва да осигури на сондата най-високата скорост, с която тяло, създавано от човек, е било изпращано в космоса - над 69 000 км/ч. Апаратът ще се доближи на около 6.4 млн. км от видимата повърхност на Слънцето и е планирано да направи подобни обиколки 24 пъти. Макар да е на милиони километри от звездата, \"Паркър\" ще премине през слънчевата корона, където температурите достигат 3 милиона градуса по Целзий. Защитата се осигурява от 12 см дебел термощит, който ще се нажежи до 1400 градуса, а минимално излизане на сондата от неговата \"сянка\", ще го унищожи за секунди. Целта на сондата е да изследва как енергията и топлината се движат през слънчевата корона, както и да проучи какво ускорява слънчевите енергийни частици. Очаква се от събраните данни прогнозите за големи изригвания на Слънцето и последвалите от това метеорологични изменения, които влияят на живота на Земята, както и на сателитите и астронавтите в Космоса, да са още по-точни.", "date": "2018.08.12", "title": "НАСА изстреля сонда към Слънцето и даде начало на една от най-амбициозните си мисии"}
{"url": "https://www.dnevnik.bg/v_pamet/2018/08/12/3295114_bivsh_zam-ministur_na_vutreshnite_raboti_se_samoubi/", "text": "Бившият зам.-министър на вътрешните работи Румен Андреев се е самоубил късно снощи. Той е използвал пистолет, като е сложил край на живота си във вила край София, съобщава БНР. Към момента от МВР не коментират случая. Мястото е било посетено от екипи на полицията. Няма информация каква е причината за решението на Андреев. Предполага се, че става въпрос за личен мотив. Румен Андреев беше зам.-министър на МВР по времето на управлението на Тройната коалиция, когато начело на ведомството беше Румен Петков.", "date": "2018.08.12", "title": "Бивш зам.-министър на вътрешните работи се самоуби"}
{"url": "https://www.dnevnik.bg/politika/2018/08/12/3295117_prezidentut_kum_kursantite_triabva_da_reshavate_slojni/", "text": "Ако и тази година се повтори сценарият от миналата година - гръмки обещания, заделяне на бюджет и после блокиране на проектите, ще се потвърди тезата, че всъщност модернизацията на армията е благороден предлог, за да се задели бюджет и после да се трансформира в излишък. Да се генерира излишък, който отново да се похарчи по неясни механизми и критерии\". Това заяви във Варна президентът Румен Радев след церемонията за 139-aта годишнина на Военноморските сили, цитиран от \"Фокус\". Според Радев властта действа все още мудно и нерационално по отношение на модернизацията на флота и въоръжените сили. Непрекъснато нараства значението на Черноморския регион, в който се преплитат много и често конфронтиращи се геополитически и икономически интереси, каза Радев по време на церемонията. Вчера премиерът Бойко Борисов също говори за Черноморския регион. \"Дунав и Черно море стават зона на изключителен конфликт и много усилия трябва да полагаме - българските политици на всички нива, да не се допуснат в Черно море военни действия\",  заяви Борисов.  Президентът каза на курсантите, че трябва да решават задача в сложна обстановка, със стара техника, в условията на остър дефицит на материални ресурси. \"На вашето поколение се пада една от най-важните мисии - да въведете, да внедрите и да разгърнете пълните възможности на новата техника, която нашите Военноморски сили заслужават и която трябва да постъпи на въоръжение в най-скоро време. Всичко друго могат да ви отнемат, но вашата офицерска чест и достойнство можете само и единствено вие да предадете\", каза още държавният глава. След ритуала по присвояване на първо офицерско звание военнослужещи от Военноморските сили представиха елементи от операция по морска сигурност. Румен Радев разговаря с курсантите на борда на фрегатата \"Дръзки\", откъдето наблюдава демонстрациите.", "date": "2018.08.12", "title": "Президентът заподозря, че модернизацията на армията е предлог за заделяне на пари"}
{"url": "https://www.dnevnik.bg/skorost/2018/08/12/3287770_fotorazkaz_podobrenata_shkoda_oktaviia/", "text": "Преди малко повече от 20 години \"Шкода\" пусна модела \"Октавия\", който бързо намери почитатели и към днешна дата е продаден в над 5 млн. екземпляра. В България това е най-търсената \"Шкода\". В последната си версия - почти две години след фейслифта на третото поколение, автомобилът е освежен визуално и технологично.", "date": "2018.08.12", "title": "Фоторазказ: Подобрената \"Шкода Октавия\""}
{"url": "https://www.dnevnik.bg/sport/2018/08/12/3295119_sevilia_zaplashi_da_boikotira_macha_za_superkupata_na/", "text": "Севиля\" може да не излезе в мача за Суперкупата на Испания срещу \"Барселона\" заради решение на Испанската футболна федерация, което беше определено като спорно. Андалусийците обявиха, че ако съперникът им има повече от трима футболисти с националност извън Европейския съюз, няма да играят. В срещите от  Ла Лига  е разрешено отборите да използват трима, които са с паспорти извън ЕС. Испанската федерация обаче обяви двубоят за Суперкупата като неофициален и в него няма да важат ограничения. \"Футболен клуб \"Севиля\" остана изненадан от решението на Испанската футболна федерация (RFEF) при това само 24 часа преди двубоя за Суперкупата. При последното съобщение за сезон 2018-19 беше обявено, че ще важат правилата с ограничения на играчите с чуждестранни паспорти\", съобщиха финалистите за Купата на краля. От \"Севиля\" добавиха, че правният отдел на клуба проучва възможността да бъде пусната жалба. Андалусийците съобщиха още, че се обсъжда бойкотиране на срещата. В момента \"Барселона\" има четирима футболисти с паспорти извън ЕС – бразилците Марлон, Малкъм и Артур, както и чилиецът Артуро Видал. Наскоро пък Филипе Коутиньо получи португалски паспорт, след като съпругата му е родом от там. Другите звезди на каталунците Лионел Меси и Луис Суарес пък са с испански паспорти. Двубоят за Суперкупата на Испания е в неделя от 23 часа и ще се играе на  стадиона в Танжер, Мароко .", "date": "2018.08.12", "title": "\"Севиля\" заплаши да бойкотира мача за Суперкупата на Испания срещу \"Барселона\""}
{"url": "https://www.dnevnik.bg/photos/2018/08/12/3293436_fotogaleriia_edin_po-cveten_kvartal_na_sofiia/", "text": "Хаджи Димитър\" е един от най-старите квартали в София. В него могат да се видят и старо и ново строителство. Старото включва еднофамилни къщи, ниски тухлени и панелни блокове, построени през социализма. Именно сивотата и еднообразието са подтикнали творческия екип на Urban Creatures да преобрази фасадите на панелките с графити. NASIMO | URBAN CREATURES 2016", "date": "2018.08.12", "title": "Фотогалерия: Един по-цветен квартал на София"}
{"url": "https://www.dnevnik.bg/photos/2018/08/12/3295071_fotogaleriia_muzika_tanci_i_shareni_kostjumi_na_parad/", "text": "Стрийт парадът в Цюрих е едно от най-посещаваните събития в света на техномузиката. Той се провежда в швейцарския град всяка година и е най-голямото подобно събитие в него. Целта на парада е да демонстрира свобода, любов и толерантност. Фестивалът се посещава средно от около 1 милион души.", "date": "2018.08.12", "title": "Фотогалерия: Музика, танци и шарени костюми на парад в Цюрих"}
{"url": "https://www.dnevnik.bg/sviat/2018/08/12/3295159_pet_durjavi_si_podeliha_kaspiisko_more_putin_prizova/", "text": "Лидерите на петте страни, разположени около Каспийско море, подписаха днес в казахстанския град Актау конвенция, дефинираща правния статут на стратегическия воден обект, в който има значителни залежи на петрол и газ. Документът беше парафиран от президентите на Русия, Казахстан, Иран, Азербайджан и Туркменистан, съобщава БТА. Каспийско море вече получава определен статут, какъвто нямаше от разпадането на Съветския съюз. Преди церемонията по подписването домакинът, казахстанският президент Нурсултан Назарбаев, определи събитието като историческо. \"Можем да кажем, че консенсусът за статута на морето беше постигнат трудно и отне време. Преговорите продължиха 20 години и изискваха големи и общи усилия от страна на заинтересованите държави\", отбеляза той. Руският държавен глава Владимир Путин каза, че и той, и колегите му смятат, че каспийската среща на върха е имала \"епохално значение\", и призова за по-голямо военно сътрудничество между каспийските страни. Путин подчерта, че Конвенцията за правния статут на Каспийско море утвърждава изключителното право и отговорност на държавите за съдбата му, като установява ясни правила за колективното му използване. Иранският президент Хасан Рохани посочи, че конвенцията не установява окончателните разделителни линии в морето и че преговорите по този въпрос трябва да продължат. Казахстанският лидер заяви, че в дейността си страните ще се придържат към основни принципи - превръщането на Каспийско море в зона на мир и добросъседство, използването му за мирни цели, зачитане на суверенитета и териториалната цялост, неприсъствие в морето на въоръжени сили, които не са на петте страни. Назарбаев отбеляза, че на срещата е постигнато съгласие по разделянето на акваторията на Каспийско море на зони с различен режим. \"Определихме териториални води от 15 морски мили, като външните им граници придобиват статут на държавни. Към териториалните води се добавя риболовна зона от 10 мили, където всяка страна има изключителни търговски права. За да се запазят уникалните биологични ресурси, риболовът в цялата акватория ще се осъществява на принципа на съгласувани национални квоти\", подчерта той. Подписването на конвенцията ще съдейства за успокояване на продължило с десетилетия напрежение в този богат на изкопаеми горива район - залежите от петрол в него се изчисляват на близо 50 милиарда барела. Днешната среща на върха е петата от 2002 г., макар че след разпадането на СССР, когато около морето се появиха четири нови държави, са били свикани над 50 министерски и технически срещи. В Актау бяха подписани документи за сътрудничество в сфери като сигурността и борбата с тероризма, както и търговско-икономически споразумения.", "date": "2018.08.12", "title": "Пет държави си поделиха Каспийско море, Путин призова за по-голямо военно сътрудничество"}
{"url": "https://www.dnevnik.bg/sport/2018/08/12/3295160_livurpul_zapochna_sezona_s_razgrom_nad_uest_hem/", "text": "Ливърпул\" започна новия сезон с разгромна победа с 4:0 над \"Уест хем\". Тимът на Юрген Клоп показа много уверена игра и даде ясен знак за шампионските си амбиции. Голмайсторът на Висшата лига Мохамед Салах даде тон за убедителния успех на мърсисайдци. Садио Мане добави две попадения, а резервата Даниел Стъридж оформи крайния резултат само 24 секунди след появата си в игра. \"Ливърпул\" записа своята победа №500 във Висшата лига. Червените са четвъртият отбор, достигнал тази граница, след \"Челси\" (538), \"Арсенал\" (544) и \"Манчестър юнайтед\" (630). \"Ливърпул\" очаквано започна мача много агресивно. Домакините пресираха дълбоко в половината на съперника, разиграваха бързо топката и търсеха подавания зад защитата. \"Уест хем\" реши да използва изкуствени засада, за да се справят със скоростта на нападателите на съперника. В началото това даваше резултат, но мърсисайдци много бързо се ориентираха към този план на гостите. Салах, който миналия сезон счупи рекорда за най-много попадения в сезон с 38 кръг, имаше нужда от 19 минути, за да открие головата си сметка за новия шампионат. Наби Кейта получи в центъра, напредна към наказателното поле и пусна чудесен пас за Анди Робъртсън. Левият бранител центрира топката по земя към далечната греда, където на метър от голлинията Салах спокойно я насочи в опразнената врата. \"Ливърпул\" продължи да натиска и след няколко пропуснати положени стигна до втори гол в добавеното време на първата част. Робъртсън центрира топката към далечния край на вратарското поле, където защита проспа включване на Джеймс Милнър. Той върна топката от аутлинията към Мане, който отблизо не сбърка на празна врата. Мениджърът на \"Уест хем\" Мануел Пелегрини потърси промяна на почивката с включването на Роберт Снодграс. \"Ливърпул\" обаче много бързо уби интригата в мача. В 53-ата минута Роберто Фирмино беше оставен да се разходи пред наказателното поле с топката в крака. Последва подаване към Мане, който се завъртя и с отличен удар намери долния десен ъгъл на Лукаш Фабиански. Повторенията показа, че сенегалецът е бил в засада, но попадението беше зачетено. След третото попадение темпото на игра спадна. Юрген Клоп последователно смени трите си звезди в атака - Фирмино, Мане и Салах, а вместо тях се появиха Джордан Хендерсън, Джердан Шакири и Даниел Стъридж. Последният се появи в игра в 88-ата минута и 24 секунди по-късно оформи крайния резултат. След центриране от корнер защитник на \"Уест хем\" продължи топката с глава към далечната греда, а Стъридж отблизо я изпрати в мрежата с първото си докосване в мача.", "date": "2018.08.12", "title": "\"Ливърпул\" започна сезона с разгром над \"Уест хем\""}
{"url": "https://www.dnevnik.bg/politika/2018/08/12/3295168_goranov_predpoloji_che_prezidentut_vodi_politicheska/", "text": "Ако президентът е решил да води политическа война с партия ГЕРБ, това е негово право, друг е въпросът какъв дивидент би имал. Това каза във Варна министърът на финансите Владислав Горанов, цитиран от \"Фокус\". Така той отговори задочно на президента Румен Радев, който обвини по-рано днес  \"висши чиновници от ГЕРБ\" за спечелване на обществената поръчка  за охрана на Агенция \"Митници\" от фирма, свързана с Димитър Желязков – Митьо Очите. Договорът по поръчката е сключен по време на служебния кабинет, назначен от Радев. Горанов припомни, че поръчката е обявена от митницата в Бургас през март 2016 година и приключила през февруари 2017 г. \"Цитираната напоследък фирма печели три от обособените позиции, свързани с охрана на две почивни бази и едно митническо бюро в Ямбол на обща стойност 2520 лева за две години за охрана с технически способ. В случая въобще не намирам мотиви за толкова остра реакция от страна на държавния глава\", каза Горанов и добави, че независимо, че неговата политическа позиция йерархично е доста по-надолу от тази на президента, той е длъжен да защити колегите си от Министерството на финансите. През последните над 25 години във ведомството са назначавани и са работили само експерти, каза Горанов, които според него, не само през последните години, но и през цялото време на прехода гарантирали финансовата стабилност на държавата. \", попита риторично Горанов и си отговори: \"Не трябва да го казвам, защото държавните служители в България служат на цялото общество, те не са на ГЕРБ, на БСП или на президента\". Според него началникът на отдела за обществени поръчки е добър служител, който работи в агенцията повече от 20 години. За обществените поръчки отговоря дирекция \"Финанси, управление на собствеността и обществени поръчки\" в Агенция \"Митници\", която се ръководи от Ирена Стаменова, която е сестра на депутата от БСП Драгомир Стойнев. , след като президентът заподозря, че модернизацията на армията е предлог за заделяне на пари в бюджета, тъй като правителството няма намерение да изпълнява проектите. \"Ние сме първото правителство, което задели ресурс от милиарди левове за модернизацията на армията\", отговори финансовият министър. Според него това, че в края на миналата година компанията, която щеше да строи кораби за флота, се отказа в последния момент, всъщност води до забавяне в изпълнението на проекта. Успешните реализации в борбата с контрабандата показват, че сътрудничеството между институциите в страната е много добро, допълни Горанов. Той припомни, че 2017 г. е приключила с 6 млрд. лв. повече в сравнение с 2014 г. Настоящата година пък върви с близо 2 милиарда лева повече спрямо 2017 г., допълни Горанов. По думите му това показва, че в администрациите работят професионалисти и има политическа воля за справяне с проблемите като контрабандата и сивата икономика.", "date": "2018.08.12", "title": "Горанов защити ГЕРБ от президента и намеси сестрата на политик от БСП в скандала с Митьо Очите (допълнена)"}
{"url": "https://www.dnevnik.bg/bulgaria/2018/08/12/3295169_sedem_ot_deset_deca_v_bulgariia_sa_jertva_na_nasilie_v/", "text": "Седем от десет деца в България са жертва на насилие в семействата си. 60% от това насилие се дължи на претенции на родителите към поведението им и оценките в училище. Данните са от изследване, проведено от Синдиката на българските учители и МВР, съобщава \"Фокус\". Председателят на учителския синдикат Янка Такева обясни, че един от основните проблеми е, че родителите не приемат начина, по който децата им се отнасят към ученето. Насилието вкъщи се пренасяло и върху учителите. \"45% от преподавателите търпят насилие от страна на родителите. Около 2/3 от учителите са били подлагани на различен вид натиск\", каза още Такева.", "date": "2018.08.12", "title": "Седем от десет деца в България са жертва на насилие в семействата си"}
{"url": "https://www.dnevnik.bg/bulgaria/2018/08/12/3295189_dans_i_mvr_sa_uvedomeni_za_problema_s_turgovskiia/", "text": "Министърът на правосъдието е уведомен и незабавно е сезирал прокуратурата, ДАНС и МВР заради техническия проблем на Търговския регистър, съобщиха от Агенцията по вписвания. От няколко дни е преустановен достъпът до сайта на Търговския регистър и регистъра на юридическите лица с нестопанска цел, като в момента се работи по отстраняването на проблема. За спирането Агенцията по вписванията съобщи на 10 август. Приложен е авариен план за действие за възстановяване на пълната функционалност на регистъра. \"За отстраняването на проблема незабавно са ангажирани и работят денонощно екипи на всички поддържащи фирми, IT експерти от Агенция по вписванията, както и от други държавни ведомства. Всички останали регистри на Агенция по вписванията са достъпни и функционират нормално\", се казва в съобщението на агенцията.", "date": "2018.08.12", "title": "ДАНС и МВР са уведомени за проблема с Търговския регистър"}
{"url": "https://www.dnevnik.bg/sport/2018/08/12/3295190_siti_startira_zashtitata_na_titlata_s_pobeda_nad/", "text": "Шампионът във Висшата лига \"Манчестър сити\" постигна победа на старта на новия сезон като гост на \"Арсенал\". \"Гражданите\" спечелиха с 2:0 след попадения на Рахийм Стърлинг и Бернардо Силва. Дебютът на новия наставник на \"артилеристите\" Унай Емери не беше успешен, след като тимът от Лондон не показа никак убедителна игра. Единственото ново попълнение на \"гражданите\" Рияд Марез стартира като титуляр. На пейката останаха Кевин Де Бройне, Лерой Сане, Габриел Жезуш, Николас Отаменди и Венсан Компани. За \"Арсенал\" пък Унай Емери не можеше да разчита на контузените Сеад Колашинац, Лоран Косчелни и Начо Монреал. Той пусна от първата минута двама от новите – Сократис Папастатопулос и Гендузи. Шампионите стартираха по-уверено и още в деветата минута, но защитата на \"Арсенал\" се справи и топката излезе в корнер. Все пак пет минути по-късно \"Сити\" вече беше напред в резултата. Бенжамен Менди подаде към Стърлинг, той задържа около границата на наказателното поле и финтира двама защитници, след което със силен удар с десния крак не остави шансове на Петър Чех – 0:1. Нападателят на \"гражданите\" вкара своя 50-и гол във Висшата лига. От всички тях едва три са с удари извън наказателното поле. Неуверената игра на \"Арсенал\" продължи и след ранния гол за \"Сити\" и в 22-ата минута можеше да се стигне до нелеп автогол на Чех. Той получи топката от Сократис и опита с едно докосване да я подаде към Мустафи, но вместо това беше близо да я прати в собствената си мрежа, след като топката мина близо до страничния стълб. До края на първата част \"Сити\" продължи да диктува случващото се на терена. \"Гражданите\" имаха още един добър шанс чрез Марез, докато проблемите за \"Арсенал\" продължиха. Емери трябваше да прави и промяна, след като Мейдланд-Найлс се контузи и вместо него влезе новото попълнение Щефан Лихтщайнер. През втората част \"Арсенал\" опита да отговори и на терена се появи Александър Лаказет. Той замени Аарън Рамзи, а \"артилеристите\" заиграха по-офанзивно, като французинът поведе атаката, а Обамеянг заигра на левия фланг. Именно пред Лаказет се откри добър шанс, но №9 на \"Арсенал\" не успя да се възползва. В 63-ата минута Серхио Агуеро можеше да удвои аванса на шампионите, но останал очи в очи с Петър Чех, не успя да го преодолее. Само минута по-късно \"гражданите\" стигнаха до втори гол. Отново Менди влезе в ролята на асистент, като подаде към Бернардо Силва, а от движение португалецът се разписа с много хубав изстрел. До края на двубоя \"Арсенал\" опита да отговори и имаше няколко голови положения. Попадение на Обамеянг пък беше отменено заради засада.", "date": "2018.08.12", "title": "\"Сити\" стартира защитата на титлата с победа над \"Арсенал\""}
{"url": "https://www.dnevnik.bg/tehnologii/2018/08/12/3294162_toploizolaciiata_na_jilishtata_ogranichava_signala_na/", "text": "Поставянето на топлоизолация на жилището ограничава сигнала на мобилните телефони в него. До този извод са стигнали учени от университета в датския град Олборг и Queen's University в Белфаст. След редица изследвания те са установили, че изолацията с фолио може да забави сериозно сигнала на мобилното устройство. Съчетанието с алуминиева и PVC дограма отслабва сигнала още повече. Според проучването радиосигналите могат да намалеят с от 20 до 60 децибела. Досега се знаеше, че тухлените стени пречат най-много на сигнала. За да се избегне този проблем, учените от двата университета съветват да се използва връзката от безжичния интернет в жилищата при опити да се проведат разговори. В новото строителство обаче се използват все повече строително ефективни материали, които не пречат на сигнала към мобилните телефони.", "date": "2018.08.12", "title": "Топлоизолацията на жилищата ограничава сигнала на мобилните телефони, показва проучване"}
{"url": "https://www.dnevnik.bg/sport/2018/08/12/3295194_ludogorec_prechupi_vitosha_s_golove_prez_vtoroto/", "text": "Шампионът \"Лудогорец\" постигна втора победа през сезона в Първа лига, след като надигра като гост \"Витоша\" (Бистрица) с 2:0. Успехът за футболистите на Пауло Аутуори обаче не дойде никак лесно, след като и двете попадения паднаха в последните 25 минути на срещата. Върджил Мисиджан откри в 65-ата минута, а десет минути по-късно се разписа и Клаудиу Кешеру. Главният мениджър на шампионите Пауло Аутуори даде почивка на някои играчи, като започна двубоя с Антон Недялков, Цветомир Панов, Яцек Горалски, Густаво Кампаняро и Жоао Пауло, а на пейката бяха Марселиньо, Вандерсон, Натанаел и Кешеру. В първия четвърт час гостите от Разград пропуснаха няколко добри шанса чрез Мисиджан и Жоао Пауло. След това Джоди Лукоки направи зрелищен пробив и изскочи срещу вратаря на \"Витоша\", но не успя да го преодолее. Един от малкото шансове за домакините от Бистрица беше в 26-ата минута, когато Стефан Христов отправи опасен удар към вратата на Ренан, но топката мина встрани от целта. След почивкаа \"Лудогорец\" продължи да доминира, но гол така и не падаше. Заради това Аутуори се видя принуден да пусна и основните си играчи, като Натанаел замени Панов, а след това Марселиньо и Кешеру се появиха вместо Дяков и Жоао Пауло. В 65-ата минута шампионите успяха да открият резултата след невероятно изпълнение на Върджил Мисиджан. Нападателят получи топката отляво, напредна и с параболичен удар в далечния ъгъл на Николай Георгиев не остави шансове на младия вратар. Попадението на холандеца разби всички планове за водене на мача на \"Витоша\". Домакините така и не успяха да си върнат самочувствието, а \"Лудогорец\" се възползва много бързо. Десет минути след първия гол шампионите удвоиха чрез Кешеру и по този начин затвориха двубоя. След четири мача \"Лудогорец\" има седем точки и се изкачи на четвърто място в класирането. Съставът на Пауло Аутуори има важен мач реванш със \"Зрински\" (Мостар) след няколко дни в Лига Европа.", "date": "2018.08.12", "title": "\"Лудогорец\" пречупи \"Витоша\" с голове през второто полувреме"}
{"url": "https://www.dnevnik.bg/razvlechenie/2018/08/12/3295134_nai-komentiraneto_v_dnevnik_mitata_na_sasht_i_srivut/", "text": "1.  Тръмп удвои митата за стомана и алуминий от Турция  - 370 коментара 2.  САЩ санкционираха Русия и за \"Новичок\", в Москва се усетиха, че идат още по-тежки мерки  - 270 коментара 3.  Турската лира рухна с 12%, ЕЦБ следи европейски банки с връзки с Турция  - 263 коментара 4.  Учени от БАН питат дали занапред всеки проект за равенство между половете ще бъде спиран   - 240 коментара 5.  Турция попадна в първата си модерна валутна криза, докато е в остър спор със САЩ   - 235 коментара 6.  Президентът на Венецуела остана невредим при опит за покушение по време на реч   - 229 коментара 7.  Китай отвърна на САЩ с 25-процентни мита върху стоки за 16 млрд. долара  - 214 коментара 8.  Тръмп призна, че синът му се е срещал с рускиня, предложила компромати за Клинтън  - 203 коментара 9.  Десетки хиляди румънци от чужбина протестираха в Букурещ, стотици са ранени от полицията  - 195 коментара 10.  Защо в България повярваха на тези лъжи  - 183 коментара", "date": "2018.08.12", "title": "Най-коментираното в \"Дневник\": Митата на САЩ и сривът на турската лира"}
{"url": "https://www.dnevnik.bg/photos/2018/08/12/3295152_fotogaleriia_svetovnite_snimki_na_denia_11-12_avgust/", "text": "Кадър от Европейското първенство по триатлон в Глазгоу, Великобритания.", "date": "2018.08.12", "title": "Фотогалерия: Световните снимки на деня 11-12 август 2018 г."}
{"url": "https://www.dnevnik.bg/sviat/2018/08/12/3295203_turskata_lira_produlji_burzo_da_potuva/", "text": "В неделя държавният глава каза, че слабостта на националната валута не отразява икономическите реалности в Турция. На митинг пред съмишленици в Трабзон той заяви, че страната не е във финансова криза като тази в Азия през 1998 г. и попари надеждите за повишаване на лихвите. \"Лихвите са инструмент за експлоатация, който прави богатите по-богати, а бедните - по-бедни. Никой е бива да се опитва да ни вкарва в този капан, няма да ни подлъжат с този заговор, никой не бива да се впечатлява\", цитира думите му \"Ройтерс\". Инвеститори и анализатори се опасяват именно от такава позиция на Ердоган, защото според тях тя тласка Турция към \"твърдо приземяване\" на икономиката. Той обаче повтори за пореден ред днес тезата си: \"Каква е причината за цялата тази бура в чаша чай? Няма икономически причини за случващото се... Това се нарича провеждане на операция срещу Турция\". В петък лирата изгуби 17% от обменната си стойност спрямо долара, но Ердоган продължи да повтаря призива си турците да обърнат валута и злато в лири като проява на патриотизъм и \"народна борба\". В неделя той се обърна и към бизнеса: \"Специално призовавам нашите производители да не се втурват към банките и да купуват долари. Не заемайте позицията :\"Банкрутирахме, свършени сме, трябва да се подсигурим\". Ако го сторите, ще сгрешите. Трябва да знаете, че да крепим страната си гордо изправена е дълг и на бизнесмените\". В събота президентът заяви, че Турция има намерение да ограничи използването на долари, като премине към плащания в национални валути с търговски партньори като Русия, Китай, Иран и Украйна и не изключи да се договори за същото с еврозоната и Европейския съюз - основният партньор на турската икономика. \"Турция никога няма да приеме ред, в който се обявява война на целия свят\" чрез заплахи и санкции, каза още той без да посочва поименно кого има предвид. В неделя Ердоган повтори тази позиция и повтори заплахата си от статията си в \"Ню Йорк таймс\" в събота - че страната \"ще се обърне към нови пазари, нови партньори и нови съюзи\". Както той, така и председателят на парламента и доскорошен премиер Бинали Йълдъръм наричат случващото се \"икономическа война\" - същият израз, който тази седмица употреби руският премиер Дмитрий Медведев по повод американските санкции срещу Русия. \"Разпознахме вашата игра и ѝ отправяме предизвикателство\", добави днес Ердоган, отбелязвайки, че целта на САЩ била \"да завземат Турция във всички области - от финансите до политиката\". Спорът със САЩ е в няколко сфери, но вече се олицетворява от искането на Ердоган да му предадат Фехтуллах Гюлен и настояването на Вашингтон да бъде освободен американският пастор Андрю Брънсън. В сряда турска делегация имаше преговори в САЩ с администрацията на президента Доналд Тръмп, но се прибра в четвъртък без резултати. Сега Ердоган казва, че именно въпросната сряда била крайният срок, който Вашингтон бил поставил на Анкара да освободи Брънсън. \"В противен случай ще ни санкционират... И какво стана? Незабавно и ние наложихме санкции на техни министри\", заяви президентът.", "date": "2018.08.12", "title": "Турската лира продължи бързо да потъва, за Ердоган това е \"заговор и специална операция\""}
