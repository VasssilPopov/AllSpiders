{"url": "https://www.dnevnik.bg/sport/2018/01/10/3110330_chelsi_i_arsenal_ostaviha_razvruzkata_otvorena_sled/", "text": "Челси\" и \"Арсенал\" не успяха да се победят в първия полуфинал в турнира за Купата на лигата след 0:0 на \"Стамфорд бридж\" и ще решат всичко на реванша в Северен Лондон на 24 януари. Домакините от \"Челси\" доминираха изцяло в срещата, но не успяха да реализират положенията си, след като отправиха общо 21 удара. За четвърти пореден път двубой между двата тима завърши наравно от август месец насам. През лятото срещата за трофея \"Къмюнити шийлд\" беше 1:1, двубоят за първенство в Западен Лондон 0:0, а  последната среща на \"Емиратс\" – 2:2 . За разлика от дербито преди седмица, този път нямаше подобно зрелище, най-вече заради играта на \"Арсенал\". \"Артилеристите\" бяха предпазливи и не поемаха никакви рискове, играейки просто, за да не загубят срещата. С равенството на \"Стамфорд бридж\" тимът от Северен Лондон сложи край на серията от четири загуби от \"Челси\" в турнира за Купата на лигата. Арсен Венгер  заложи на почти същата защита и вратар, които играха при срамното поражение с 2:4 от \"Нотингам\" през уикенда, довело до отпадането на тима му от ФА къп. Единствено Шкодран Мустафи замени Пер Мертезакер. Гостите бяха и без големите си звезди Месут Йозил и Алексис Санчес Първият е с контузия, а чилиецът остана на пейката. Антонио Конте пусна девет от играчите, които направиха 2:2 с \"Арсенал\" преди седмица за първенство, а двете промени бяха включването на Дани Дринкуотър и Антонио Рюдигер вместо Гари Кейхил и Тимуе Бакайоко. През първата част Давид Оспина беше вратарят, който имаше повече работа. Колумбиецът трябваше да се намесва при удари на Моузес и Фабрегас, но не допусна гол в мрежата си. \"Арсенал\" не успя да спечели центъра и срещаше големи проблеми да се справи едновременно с Фабрегас, Дринкуотър и Н’Голо Канте. Преди почивката реферът Мартин Аткинсън трябваше да се допитва два пъти и до видеоасистентът, след като за първи път в турнира технологията за видеоповторения беше използвана. Той използва помощ за сблъсък между Сесар Аспиликуета и Калъм Чембърс при корнер, както и при претенции на \"Арсенал\" за дузпа срещу Мейдланд-Найлс. И при двете положения последствия нямаше. Втората част започна с още по-сериозен натиск на домакините, които изпълниха няколко последователни корнера, които доведоха до смут в полето на \"артилеристите\". Всяко статично положение вещаеше опасност за гостите от Северен Лондон, които имаха и изоставаха сериозно ръстово. След поредицата от корнери Алваро Мората имаше два шанса, но при първия от тях Оспина се намеси добре, а при втория испанецът не успя да уцели вратата от малък ъгъл.  Положението на \"Арсенал\" стана още по-лошо, след като Джак Уилшър напусна терена заради травма в глезена. По-късно на терена се появи Санчес, но играта на \"артилеристите\" не се промени към по-добро. В много редки случаи футболистите на Арсен Венгер въобще минаваха центъра, за да организират опасна атака. До края на срещата \"Челси\" беше по-настоятелният тим, а в 88-ата минута имаше и претенции за дузпа. Тогава Фабрегас беше изблъскан в наказателното поле, но след нова консултация с видеоасистента, реферът Аткинсън остави играта да продължи. \"Арсенал\" изпълни целта си с дефанзивен подход и непривлекателна игра, след като отправи едва три точни удара към вратата на Тибо Куртоа. \"Артилеристите\" извършиха 15 нарушения, стремейки се да рушат играта на съперника си. Серията от четири поредни равенства между \"Арсенал\" и \"Челси\" е първа между елитни тимове на Острова от сезон 2002-03. За последно това се беше случило между \"Блекбърн\" и \"Съндърланд\" преди 15 години.", "date": "2018.01.10", "title": "\"Челси\" и \"Арсенал\" оставиха развръзката отворена след равенство в първия полуфинал"}
{"url": "https://www.dnevnik.bg/biznes/2018/01/10/3110166_benzinostanciia_s_datchici_otcheli_otricatelni/", "text": "Данъчни инспектори запечатаха бензиностанция в София, защото показанията на колонките се фалшифицирали със специални устройства, съобщи пресслужбата на териториалната дирекция на Националната агенция за приходите.", "date": "2018.01.10", "title": "Бензиностанция с датчици, отчели отрицателни стойности, е запечатана"}
{"url": "https://www.dnevnik.bg/biznes/2018/01/10/3110150_ot_ponedelnik_raiuner_vuvejda_novi_pravila_za_bagaja/", "text": "Най-големият нискобюджетен превозвач в Европа \"Райънер\" (Ryanair) напомня, че от понеделник, 15 януари влизат в сила нови правила за качвания на борда багаж. Само пътниците, платили за качване с предимство (включително купили услуги Plus, Flexi Plus и Family Plus) ще могат да се качат с два броя ръчен багаж. Всички останали ще имат право на 1 чанта, а втората - по-голяма, трябва да се качи в багажното отделение. Това ще става безплатно и багажът ще се качва от изхода за съответния полет. От компанията твърдят, че са пратили напомнящ мейл на всички, които ще летят от 15-и нататък и са си купили билети. Освен това новите бордни карти са с дизайн, който ясно показва статута на съответния билет, посочва превозвачът. На всички изходи на полети пък са поставени рамки, по които пътниците могат да се ориентират за това допустим ли е багажът им според изискванията за размера. В допълнение от понеделник опцията за приоритетно качване на борда ще мога да се купуват до 30 минути преди полета от мобилното приложение на превозвача. Компанията вече представи и новите си такси за багаж, които според нея са по-евтини за чекирания багаж. Така от есента чекираният багаж може да е 20 вместо 15 кг, а таксата за него е намалена от 35 на 25 евро.     Ръководството на компанията обявява, че е получило добри отзиви от клиентите за тези нови правила и че те ще улеснят качването на борда.", "date": "2018.01.10", "title": "От понеделник \"Райънер\" въвежда нови правила за багажа"}
{"url": "https://www.dnevnik.bg/intervju/2018/01/10/3110177_neviarno_klishe_e_che_bulgariia_e_nai-bedna_i/", "text": "- България е великолепно подготвена, правителството дори създаде специално министерство за европредседателството. Ръководителката на това министерство Лиляна Павлова, както и премиерът Бойко Борисов са отлично подготвени. С участието и на еврокомисарката Мария Габриел, която върши особено добра работа в моята комисия, България може да спомогне за значителен прогрес на Европа, убеден съм в това. Защото страната изцяло и без уговорки стои зад европейския дневен ред и поставя в центъра на вниманието именно онези теми, които са от особено значение за европейците: най-вече миграцията, дигиталния пазар, европейския отбранителен съюз и европейското бъдеще на държавите от Западните Балкани. Буквата \"Б\" символизира не само България, но и бъдещето. Като председател на Европейския съвет България ще води важния дебат за бъдещето на Европа. А през 2018 ние ще извършим промени, които ще бъдат важни основи за бъдещето: като се започне със задълбочаването на нашия икономически и валутен съюз, мине се през бъдещото изграждане на нашата система за даване на политическо убежище и се стигне до бъдещия бюджет на ЕС. Като един почтен посредник, България ще играе важна роля във всичко това, намирайки консенсус между държавите членки. - Когато чуя подобни клишета, първо проверявам фактите. А фактите изглеждат другояче, при това – още отпреди да започне българското европредседателство. Миналата година българската икономика отбеляза ръст от 3.9 процента, трудовият пазар се развива положително, а България великолепно държи бюджета си под контрол. Държавният дълг е под 30 процента – много ниско равнище, включително и в сравнение с държави, които вече са въвели еврото. Лично аз много добре познавам България – та нали преди години като министър-председател на Люксембург, по време на люксембургското председателство аз подпечатах приемането ѝ в ЕС. Оттогава насам България постигна огромен напредък, включително и в икономиката. Освен това България е една от най-проевропейските страни, т.е. налице е силна воля за действие, за да се намерят общи решения. Поради всичко това моите очаквания са много положителни – не само за европредседателството, но и за необходимите действия за борба срещу корупцията. По този въпрос ние работим в тясно взаимодействие с България в рамките на така наречения Механизъм за сътрудничество и наблюдение и много внимателно следим напредъка в борбата срещу корупцията. - България правилно избра Западните Балкани за един от приоритетите на своето европредседателство. Страните от Западните Балкани заслужават да им се даде перспектива за членство в ЕС. Да, това няма да се случи в рамките на моя мандат, но ние отсега трябва да положим основите, а самите страни трябва да се захванат с необходимите реформи, така че това да може да стане в скоро време. Благодарение на българското правителство вече бяха направени важни крачки в тази посока: срещата на ЕС на високо равнище за Западните Балкани, насрочена от министър-председателя Борисов за 17 май в София, е важен крайъгълен камък в това отношение. България притежава всички необходими предпоставки, за да прехвърли мостове към Западните Балкани, защото познава региона, културата и езиците и защото сама успешно мина през процеса, водещ до приемането в ЕС. - България може да играе важна роля за едно ново задълбочаване на отношенията. Ние във всички случаи имаме интерес да работим с Турция като с близък партньор. От друга страна, самата Турция сякаш се отдалечава, тъй че от нея самата зависи да се сближи отново с Европа. Като неин съсед България може да използва своята особено близка връзка с Турция, за да се оживи диалогът, тя може да действа като посредник и преводач. Винаги е по-добре да говорим едни с други, отколкото едни за други.", "date": "2018.01.10", "title": "Невярно клише е, че България е най-бедна и най-корумпирана, заяви Юнкер"}
{"url": "https://www.dnevnik.bg/sport/2018/01/10/3110196_valeri_bojinov_e_pred_dogovor_s_lidera_v_kipurskoto/", "text": "Нападателят Валери Божинов може да увеличи бройката на български футболисти, които играят в Кипър, след като е пред договор с \"Анортозис\" (Фамагуста). Съставът, който е лидер в местната първа дивизия, иска 31-годишният футболист в редиците си, съобщава изданието kerkida.net. Божинов е провел първоначални разговори с тима от Кипър. Той е без отбор от 4 октомври, когато беше освободен от швейцарския \"Лозана\". Той  издържа в тима едва 97 дни , а преди това беше около четири месеца в китайския \"Мейджоу хака\". В следващите два дни ще бъде ясно дали нападателят ще подпише с \"Анортозис\", след като треньорът Рони Леви иска да се увери във физическото състояние на Божинов. В \"Анортозис\" играе друг българин – Владимир Гаджев, който има 14 мача и един гол от началото на сезона. В началото на 2018 г. пък стана ясно, че Иван Бандаловски ще бъде освободен. В Кипър от почти две години играе защитникът Живко Миланов, който е в шампиона АПОЕЛ (Никозия), а наскоро друг тим от града - \"Омония\", беше поет от  треньора Ивайло Петев , след което в състава беше привлечен вратарят  Николай Михайлов . В кипърското първенство играят още двама българи – Димитър Макриев е в \"Неа Саламина\", а Борислав Стойчев в \"Етникос\" (Ахна). Ако подпише с \"Анортозис\", Божинов ще играе в 15-и клуб в кариерата си. До момента той се е състезавал в седем различни страни: Италия, Англия, Португалия, Сърбия, Швейцария, България и Китай.", "date": "2018.01.10", "title": "Валери Божинов е пред договор с лидера в кипърското първенство"}
{"url": "https://www.dnevnik.bg/evropa/2018/01/10/3110195_zapadnite_balkani_otstupvat_ot_demokraciiata_zaiaviha/", "text": "Напредъкът към постигането на пълна демокрация и ангажиментът за спазване на върховенството на закона на Западните Балкани или са в застой, или вървят назад на фона на отслабващото влияние на Великобритания в региона, се казва в доклад на комисия в горната камара на Британския парламент, цитиран от \"Гардиън\". Руското и крайното ислямско влияние се разширяват, а подкрепата за членството в Европейския съюз намалява, заявява комисията по международни отношения. Според нея някои лидери националисти посочват планираното излизане на Великобритания от ЕС като знак, че европейските ценности вече не са релевантни. След като Великобритания гласува да напусне ЕС, дългогодишното застъпничество за еврочленството на балканските страни става не просто парадоксално, но и несъстоятелно в очите на много хора, продължава текстът. Решението за Брекзит освен това лишава Балканите от техните основни защитници в Брюксел. Според доклада Великобритания трябва да гарантира, че срещата на върха за Западните Балкани, която ще се проведе по-късно тази година в Лондон, ще изработи дългосрочен ангажимент в областта на сигурността и политиката в региона в съгласие с ЕС. В него освен това се настоява Великобритания да действа като застъпник на балканските държави като Македония за присъединяването им към НАТО. Балканската среща е смятана за възможност Лондон да покаже, че ще остане ангажиран с региона и след Брекзит. Външният министър Алън Дънкан изрази надежда, че тя може да доведе до разхлабване на британския визов режим. Комисията, която включва едни от най-високопоставените външнополитически експерти в горната камара на парламента, отбелязва, че някои политически лидери на Балканите отправят опасни и дестабилизиращи призиви за прекрояване на националните граници и за отцепване. Тези политици преследват непостигнати цели от гражданските войни през 90-те години. Според експертите руската мека сила се е разширила отчасти чрез разполагането на голям брой кореспонденти на \"Спутник\" в региона, които обслужват водещите медии. \"Основният източник на новини, особено в Сърбия, но също в Република Сръбска или Черна гора, е \"Спутник\". Макар да е възможно руското влияние да е преувеличено и въпреки завръщането на Би Би Си в региона, ефектът от влиянието на Москва бе да се забави напредъка към доброто управление, продължава докладът. Британското външно министерство предупреди за все по-голямо отстъпване от свободата на изразяване в някои държави от региона заради политическа намеса в работата на обществените медии, липса на прозрачно публично финансиране на медиите и заплахи към журналистите. Москва успя да запълни вакуума, създаден отчасти заради безполезни изказвания като това на председателя на Европейската комисия Жан-Клод Юнкер, че еврочленството е извън дневния ред за Балканите до някой далечен момент в бъдещето. Социологически проучвания показват, че много повече сръбски граждани подкрепят съюз с Русия (67.2% срещу 18.8% против) вместо присъединяване към ЕС (50.9% срещу 38.8%). Комисията отбелязва, че спадът в подкрепата за ЕС не е в интерес на Великобритания, защото \"еврочленството е най-надеждният път за страните от Западните Балкани да постигнат сигурност, стабилност и просперитет\".", "date": "2018.01.10", "title": "Западните Балкани отстъпват от демокрацията, заявиха британски експерти"}
{"url": "https://www.dnevnik.bg/bulgaria/2018/01/10/3110197_gerb_dps_i_patriotite_preodoliaha_vetoto_na_prezidenta/", "text": "Ветото  на президента Румен Радев върху антикорупционния закон беше преодоляно от правната комисия. Това се случи с гласовете на ГЕРБ, ДПС и \"Обединени патриоти\". Само БСП подкрепиха връщането на закона. В комисията не присъстваха депутатите от \"Воля\". По-рано през седмицата  председателят на правната комисия Данаил Кирилов предположи , че до края на седмицата парламентът ще разгледа ветото на държавния глава и обяви, че управляващите имали убедителни аргументи срещу него. Президентът Радев заяви, цитиран от \"Фокус\", че решението на комисията показва, че няма воля за борба с корупцията. Комисията се събра на извънредно заседание днес, а официалното начало на новия сезон в парламента е утре - четвъртък, 11 януари. На заседанието присъства и Емилия Друмева, секретар по правните въпроси към президента, която обяви, че мотивите към ветото са били изготвени \"добронамерено\". Още преди да бъде окончателно гласуван антикорупционният закон,  държавният глава обяви , че ще върне проекта. Ветото може да бъде преодоляно, ако законът бъде приет отново с мнозинство от поне 121 гласа. Към момента ГЕРБ и \"Обединени патриоти\" имат точно толкова депутати, но предстои парламентарната група на ГЕРБ да бъде попълнена с един народен представител. Какви за мотивите на президента да наложи вето вижте  тук . Корупцията била социално явление, новият орган не бил нов В правната комисия дебатът не се отличаваше от този, който беше проведен при гласуването на проекта. В началото Филип Попов от БСП обърна внимание, че първо връщането на закона е трябвало да бъде обявено от председателя на парламента и разглеждането му в комисия преди това нарушава правилника на Народното събрание. Според председателя на правната комисия Данаил Кирилов ветото било наложено между двете сесии и обществото било запознато с мотивите на държавния глава. Затова и той не виждал проблем за разглеждането на ветото преди официалното начало на новия парламентарен сезон. Пред комисията говори и заместник-министърът на правосъдието Евгени Стоянов, според когото президентът имал друга концепция за борба с корупцията, а че според ведомството, които са и автори на проекта, корупцията е \"едно социално явление\" с много проявления. Според депутата от БСП Крум Зарков, новият орган нямало да се бори срещу корупцията, защото не е разследващ. По думите му звеното, което трябва да обедини Комисиите за конфликт на интереси и за отнемане на имущество, БОРКОР и отдел от ДАНС, не е всъщност нов орган, защото \" 95%, да не кажа 99% от разпоредбите в него съществуват и досега.\" Обсъждането приключи за около час.", "date": "2018.01.10", "title": "ГЕРБ, ДПС и Патриотите преодоляха ветото на президента върху антикорупционния закон (обновена)"}
{"url": "https://www.dnevnik.bg/bulgaria/2018/01/10/3110153_motivut_za_ubiistvoto_v_novi_iskur_bil_smesen_-/", "text": "Мотивът за шесторното убийство в Нови Искър бил смесен - емоционален и финансов. Това обяви заместник главният прокурор Борислав Сарафов на брифинг по случая. Според данните на разследването обвиненият Росен Ангелов, който  в неделя беше открит мъртъв , е помагал на една от жертвите - Кети Кюхова, \"която е чистила къщи на заможни българи\". Ангелов искал от нея достъп до домовете, за да ги ограби. Тази информация разследващите научили от свидетели. \"Разривът на емоционалната връзка е именно този. Ангелов е искал достъп, за да може да ограби тези жилища. Кети е разбрала, че любовта му не е била съвсем безкористна, не съвсем искрена, не съвсем сърдечна, а той е имал други намерения. Това е и причината той да иска тя да бъде затрита от лицето на земята\", обяви още Сарафов. Брифингът на прокуратурата бе свикан, за да разсее всички съмнения около доказателствата, да отговори на всички въпроси и \"теории на конспирациите\", обясни Сарафов, който бе \"синтезирал въпросите от всички медийни публикации по случая\". Синтезираният му списък вървеше дословно по текста на \"Дневник\", който можете да видите  тук . Зам.-главният прокурор обясни още, че досега не били описали \"целия мотив\" на Ангелов, защото той все още е бил издирван, когато миналата седмица са говорили пред медиите Ангелов беше обявен за издирване на 3 януари, а според експертизата по разследването той се е самоубил на 5-ти.  Тялото му беше открито на 7-ми януари, а експертизите по делото потвърждавали, че става дума за самоубийство. По тялото му нямало следи от борба преди смъртта му. Нямало кръвонасядания или охлузвания по горните му крайници, имало по долните, но те били с давност от 10-15 дни. В тялото му не са установени алкохол и наркотици. \"По категоричен начин се доказва, че Росен Ангелов се е самоубил\", заяви зам.-главният прокурор. Непоклатимата убеденост на разследващите, че именно Ангелов е извършител на убийствата, се основава на установеното, че Другото основание за убедеността е ДНК-анализът. Той бил направен след като първо по оперативен път МВР е стигнало до името на Ангелов, за когото имало ДНК-данни от 2007 г. след трите му присъди. Сравнението е направено с материал от негов панталон, намерен в обитаваната от него вила до село Луково, по който е имало негова кръв, както и на Кети Кюхова и Неделчо Юнаков. По думите на градския прокурор на София Емилия Русинова по време на убийствата Ангелов е носил раница с резервни дрехи, които е преоблякъл, а изцапаните оставил във вилата след престъплението и преди да започне полицията да го издирва. Бързината на изработката на ДНК-анализа се дължала на факта, че това било приоритетна задача, за която са работили всички в полицията. Освен това 48 часа било абсолютно достатъчно време за това, обясни Сарафов. Въпреки че според изнесеното по-рано от МВР в медиите по време на разследването анализът бил готов за 24 часа. Сарафов се опита да обясни и защо Ангелов, след като първо е убил Кюхова, с която е имал отношения, е умъртвил още петима души. И повтори тезата на разследващите от миналата седмица - искал е да прикрие нейното убийство. Освен това близките ѝ знаели за връзката им и щели да се насочат към него. След уточнението, че видно от информацията, която полицията изнася по случая, и други хора са знаели за връзката им, Сарафов обясни, че те били близки на Ангелов и нямали интерес да го издадат и затова той тях не ги е убил. Той направи уговорката, че няма как разследващите да знаят на 100 % всичко случило се около инцидента. Както и да \"вникнем в неговото съзнание (на Ангелов - бел.ред.), да видим разумните и емоционалните му мотиви да убие още петима души\". Защото той бил тежък социопат и не разсъждавал като разумен човек в нормална обстановка. Към психолозите насочи въпроса как ще си обясни, че осъден и разследван за педофилия мъж, който е гледал детско порно на телефона си, се е влюбил и ревнувал жена на средна възраст. Според тях Кюхова е убита след 19.30 ч на 31 декември в района на къщата, където е живяло семейството ѝ. Тя е разхождала кучето като не стана известно как след това е било убито в къщата, заедно с другите петима. Те са умъртвени в диапазона между 23 ч. и 00.05 ч. През това време тялото на Кюхова е стояло, където е била убита и едва след като Ангелов е застрелял другите петима и кучето, е закарал нейното тяло до кладенеца, където бе открито от полицията. Не стана ясно защо извършителят е преместил само нейното тяло, нито как. Не стана ясно и къде са я търсили нейни близки в нощта на инцидента - по думите на Сарафов. съобщи Сарафов. Ангелов използвал схема от интернет за направата му от автомобилен маслен филтър. Остана неясно защо за сомоубийството е използван заглушител. От брифинга се разбра, че разследващите не знаят какво е правил Ангелов между 3 януари, когато е започнало издирването му, до 5-ти, когато се твърди, че се е самоубил. На въпроса - след като тялото му е открито на 500 м от вилата, която е обитавал, защо не е било открито от полицейските кучета или засечен от термокамерите, Сарафов отговори - фактът, че тялото не е установено преди 7 януари натрапвал отговора, че то не е могло да бъде установено от тях /от кучетата - бел. ред./ Дори насочи журналистите да питат кучетата. \"Положихме всички усилия да го намерим бързо\", обобщи Сарафов.  Полицията е използвала специални разузнавателни средства, за да намерят Ангелов, който е имал телефон и таблет. Не стана известно дали това е дало резултат. Сарафов обясни, че Ангелов се е сдобил с телефон чрез свой познат. В обитаваната от него вила, която била незаконна постройка, е крадял ток и ползвал интернет от \"бисквитка\", придобита отново чрез негов познат. Последната активност на телефона на Ангелов е била от 4 януари, като хронологията била изтрита. На телефона Ангелов посещавал \"изключително гнусни сайтове с детско порно\", обясни Сарафов.", "date": "2018.01.10", "title": "Мотивът за убийството в Нови Искър бил смесен - емоционален и финансов (допълнена)"}
{"url": "https://www.dnevnik.bg/politika/2018/01/10/3110211_bsp_iska_izslushvane_na_borisov_v_parlamenta_zaradi/", "text": "В първия работен ден след зимната ваканция депутатите от \"БСП за България\" ще поискат премиерът Бойко Борисов да бъде изслушан в Народното събрание. Поводът - ситуацията в страната и убийствата от началото на годината. \"Има нещо по-важно от европредседателството и това е сигурността на българските граждани. Убийства, отвличания, взривове, иначе според ГЕРБ опозицията разваля имиджа на страната по време на председателството. Смятам, че всичко онова, което се случва в последните месеци и дни, няма как да не изложи управляващите\", обяви зам.-председателят на БСП Кирил Добрев днес. Той каза, че за шесторното убийство се твърди, че е от битов характер, но има нещо притеснително - осем години човек с влязла присъда, какъвто е заподозреният за убийството Росен Ангелов, не е влязъл в затвора.", "date": "2018.01.10", "title": "БСП иска изслушване на Борисов в парламента заради убийствата"}
{"url": "https://www.dnevnik.bg/evropa/2018/01/10/3110216_v_moldova_vleze_v_sila_zakon_sreshtu_dezinformaciiata/", "text": "Законодателни промени с цел противодействие срещу \"дезинформацията и манипулацията на информация от чужбина\" влязоха в сила днес в Молдова, предаде ДПА. Законопроектът бе подписан от председателя на парламента Андриан Канду, след като Конституционният съд  бе лишил временно от правомощия проруския президент Игор Додон . Държавният глава отказваше да подпише промените в закона за телевизия и радио, както и да утвърди назначенията на нови министри. След това висшите магистрати го лишиха временно от пълномощия, които представиха на парламентарния шеф. Руската информационна агенция \"Новости\" заклейми промените в закона за електронни медии като фактическа забрана за разпространяването на сигнала на радио- и телевизионни станции от Русия. В подписания днес закон Русия не е спомената изрично, отбеляза ДПА. Президентът Додон каза днес, че неговото временно отстраняване от длъжност е незаконно и че назначените днес министри са нелегитимни, съобщи ТАСС. Той обвини управляващата Демократическа партия на Молдова, че държи властта \"единствено с груби нарушения на принципите на демокрацията и правовата държава\". Додон заплаши, че ще организира масови антиправителствени протести. Промените в Закона за телевизия и радио предвиждат забрана за ретранслация в Молдова на информационни, информационно-аналитични, политически и военни предавания от страни, които не са страна по Европейската конвенция за трангранична телевизия. Русия не е ратифицирала тази конвенция, отбеляза ТАСС. По-рано руският заместник-министър на външните работи Григорий Карасин заяви, че забраната за излъчване на новинарски предавания от Русия е информационна блокада върху населението на Молдова./БТА", "date": "2018.01.10", "title": "В Молдова влезе в сила закон срещу дезинформацията от чужбина"}
{"url": "https://www.dnevnik.bg/evropa/zemedelie/2018/01/10/3110248_nad_700_mln_lv_direktni_subsidii_za_fermerite_shte/", "text": "Земеделското министерство планира да изплати над 700 млн. лв. директни субсидии на фермерите от кампания 2017 г. до юни, като най-много плащания ще бъдат фокусирани в месеците март и април. Това става ясно от индикативен график за осъществяване на преводите, който ведомството публикува в сряда. До края на 2017 г. по кампанията бяха платени над 785 млн. лв., основната част от които бяха за базово плащане на площ - 636 млн. лв., както и авансови суми по схеми за животновъдния сектор. За кампания 2017 общата сума на подпомагане е около 1.5 млрд. лв., в което влиза европейско финансиране и подпомагане от държавния бюджет. Според сега публикувания график на агроминистерството първи своите субсидии ще получат животновъдите. В последните 10 дни на януари трябва да бъде преведен вторият транш по схеми за национална помощ за говеда, овце и кози, необвързани с производството. По план между 10 и 20 февруари ще бъдат преведени средствата за онези земеделци, които работят в необлагодетелствани райони и такива с природни ограничения. Графикът показва, че най-много плащания ще бъдат фокусирани в периода от средата на март до края на април. Между 10 и 30 март субсидии трябва да получат земеделските производители, които отглеждат плодове и зеленчуци. В последните 10 дни на март трябва да бъдат преведени на фермерите и средствата от т.нар. преразпределително плащане, което осигурява допълнителна субсидия на най-малките производители, както и средствата за агроекология и климат, преводите за които ще продължат през целия април. Същевременно в началото на април трябва да започне и изплащането на средства за биологичните производители и агроекологичните плащания от миналата програма за развитие на селските райони, се вижда от графика. Между 10 и 20 април субсидиите си трябва да получат и тютюнопроизводителите. Така според графика на земеделското министерство за май и юни ще останат плащания по няколко по-малки схеми. Сред тях са добавките за млади и дребни стопани, плащанията за дейности в екомрежата \"Натура\", за производството на памук, както и окончателното доплащане по схемата за единно плащане на площ в случаите, когато се правят допълнителни проверки. Всяка година държавите членки трябва да изплатят до юни средствата по земеделската предходна кампания. През март започва и кандидатстването за директни плащания за 2018 г., които са за 1.55 млрд. лв.", "date": "2018.01.10", "title": "Над 700 млн. лв директни субсидии за фермерите ще бъдат платени до юни"}
{"url": "https://www.dnevnik.bg/biznes/2018/01/10/3110181_bulgariia_podkrepi_polsha_v_objalvaneto_na_strogite/", "text": "България ще подкрепи Полша, която обжалва по-строгите изисквания на Европейската комисия към емисиите серен диоксид, азотни оксиди и живак във въздуха. Това реши на днешното си заседание Министерският съвет, а ресорният министър Теменужка Петкова информира за това представите на бизнеса и синдикатите във въгледобива и производството на енергия. На 31 юли 2017 г. Европейската комисия определи какви нива на емисиите трябва да покрият въглищните централи в ЕС, за да отговарят на приетия през април 2017 г. регламент за най-добрите налични техники и да продължат работата си. България е една от най-засегнатите държави от новите правила. Ако не отговарят на новите условия, операторите на въглищните централи трябва да поискат изключение за тях да бъде направено изключение (дерогация) като докажат, че разходите за намаляване на тези емисии многократно ще надвишат ползите за околната среда. Алтернативата е да спрат работа, информира пресцентърът на енергийното министерство. В същото време топлоелектрическите централи са от стратегическо значение, тъй като произвеждат над 40% от енергията. Министър Петкова подчерта, че позицията на българското правителство е ясно изразена – страната е гласувала против референтния документ. Налице е и политически консенсус по темата. \"Ще положим всички усилия за защита на въгледобивните предприятия и големите горивни инсталации\", увери тя. След днешното решение на Министерския съвет страната ще обедини позицията си с тази на Полша и ще предприеме общ подход при следващи действия, съобщи Петкова. Представителите на синдикалните организации и на топлоелектрическите централи са оценили положително съвместната работа в рамките на координационната група, която съдейства да подготвят документите, с които да искат изключение.", "date": "2018.01.10", "title": "България подкрепи Полша в обжалването на строгите норми за серни и азотни оксиди във въздуха"}
{"url": "https://www.dnevnik.bg/sport/2018/01/10/3110262_krasimir_anev_se_zavurna_v_svetovnata_kupa_s_deseto/", "text": "Красимир Анев направи отлично завръщане в Световната купа по биатлон, след като заради заболяване пропусна последните три старта. 30-годишният българин се класира десети в индивидуалното състезание на 20 километра в Руполдинг. Анев, за когото това беше едва четвърти старт за сезона, имаше отлични шансове да влезе в топ 6. Той свали всяка една от първите 19 мишени, но пропуск на последната 20-а го изпрати малко по-назад в крайното класиране. Българският биатлонист завърши с изоставане от 3:02.3 минути от носителя на Световната купа за последните шест години Мартен Фуркад. Французинът записа много убедителна победа в Руполдинг, след като сбърка само един изстрел. Той изпревари с 1:01 мин. чеха Ондрей Моравец, който беше безгрешен на стрелбището. Йоханес Тингенс Бьо, който спечели пет от първите седем състезания този сезон, допълни челната тройка. Норвежецът направи един пропуск - при 19-ия си изстрел, и остана на 1:06.3 мин. от Фуркад. Носителят на Световната купа спечели четвърта поредна победа и общо пета за сезона. С успеха днес французинът увеличи аванса си на върха в генералното класиране. Той събра 612 точки и поведе с 50 точки пред Бьо. Яков Фак е трети с 399. Европейският шампион в спринта Владимир Илиев се класира 40-и днес с три грешки в стрелбата и пасив от 4:42.7 мин. Димитър Герджиков е 48-и с два пропуска на стрелбището. Михаил Клечеров свали 17 от 20-те мишени и завърши 95-и от 107 участници. От българите най-напред в генералното класиране е Анев, който се придвижи до 58-ото място с 38 точки. Илиев е 61-и с 28 точки. Антон Синапов заема 80-ата позиция със седем точки.", "date": "2018.01.10", "title": "Красимир Анев се завърна в Световната купа с десето място"}
{"url": "https://www.dnevnik.bg/video/2018/01/10/3110227_video_drugite_novini/", "text": "Другите новини е рубрика за уеб новини на БНТ. Акцентите в емисията днес: \"Четирите сезона\" на Теодор Ушев превзеха и токийските улици Японският астронавт Норишиге Канаи e пораснал на мисията с 2 сантиметра, а не с 9 Условията за туризъм в планините се влошават", "date": "2018.01.10", "title": "Видео: Другите новини"}
{"url": "https://www.dnevnik.bg/politika/2018/01/10/3110265_prezidentut_radev_obiavi_che_niama_politicheska_volia/", "text": "След като мнозинството в правната комисия преодоля ветото на президента Румен Радев върху антикорупционния закон, държавният глава обяви, че у нас няма \"политическа воля за реална, всеобхватна и ефективна борба с корупцията\". Явно тази борба ще продължи да се води от гражданите и от медиите, каза Румен Радев. На въпрос дали смята да сезира Конституционния съд в тази връзка държавният глава отбеляза, че този закон няма да доведе до реални промени за по-ефективна борба, каквито се очакват, съобщиха от президентството. Попитан за очакваните протести в деня на откриването на българското председателство на Съвета на ЕС, Румен Радев посочи, че тези протести не би трябвало да притесняват него. \"Нормално е, България е демократична страна. Всеки, който има някакви искания, е свободен да ги изложи в законово установените форми\", допълни държавният глава. В коментар за Истанбулската конвенция и дали трябва да бързаме с ратификацията ѝ президентът заяви, че е необходимо да има широк и изчерпателен дебат по темата. \"Случаят в Нови Искър показа, че един педофил с ефективна присъда може да вилнее в продължение на години при пълното безразличие на местна власт, държавни институции и обществото. Това е много сериозно\", коментира Румен Радев. Президентът бе категоричен, че в България и сега има закони, които защитават правата на жените и децата в случаи на домашно насилие. \"Не можем да ги приложим явно както трябва, а бързаме да поемаме международни ангажименти, без да знаем точно за какво става въпрос и без да сме провели един наистина задълбочен дебат. Това е безотговорно. Борбата срещу домашното насилие и насилието над жени трябва да се води от полицията и съда, тук и сега. Ние трябва да знаем какво се подписва и какво се ратифицира, а не постфактум да установяваме какво сме приели\", заяви още Радев.", "date": "2018.01.10", "title": "Президентът Радев обяви, че няма политическа воля за борба с корупцията"}
{"url": "https://www.dnevnik.bg/video/2018/01/10/3109964_videogaleriia_silata_e_v_teb_ili_kude_e_silniiat/", "text": "Българите имат с какво да се гордеят и именно обикновените хора могат да донесат позитивна промяна - това е посланието на кампанията \"Силата е в теб\" на посолството на САЩ в България.", "date": "2018.01.10", "title": null}
{"url": "https://www.dnevnik.bg/biznes/2018/01/10/3109604_kakvo_shte_stane_s_petrola_prez_2018_g_i_zashto_rusiia/", "text": "Първата седмица на януари се оказа за петролните пазари най-добрата за цените през последните 5 години. Заради протестите в Иран съкратените запаси на САЩ и удължената сделка ОПЕК+ за замразяване на добивите цената за сорт Brent за пръв път от 2015 г. мина над 68 долара за барел. Но това не е добра новина за Русия и петролния картел от предимно близкоизточни и африкански държави. Причината е, че с договорката си за намален добив те, изглежда, попадат в капан на високите цени без ясна стратегия как да не изгубят пазарен дял и да излязат от споразумението. САЩ диктуват темпото Добивът на т.нар. шистов петрол в САЩ, заради който беше цялото споразумение, ще се увеличава при подобни цени на пазара. Проучване на Федералния резерв в Далас, цитирано от \"Блумбърг\", показа, че при цена над 61 долара за барел около 40% американските компании планират да увеличат инвестициите в добив. Според Валерий Нестеров, анализатор от Сбербанк CIB, преди 4 години себестойността на шистови добиви е била в рамките на $65 - $85 за барел, но с бързото навлизане на нови технологии тя е паднала сега до средно $23 за барел (според други изчисления прагът е по-висок - $30 - $40). За сравнение - саудитците добиват за около $9, а руснаците - при $18-19 за барел, допълва той. Това накара дори Саудитска Арабия да заговори за интерес към инвестиране в добива на американски петрол - нещо почти немислимо доскоро. Психологически ефект оказва и това, че на 3 януари администрацията на президента Доналд Тръмп обяви, че ще отвори за сондажи и добив до 90% от крайбрежието на страната. Реално ще минат поне 18 месеца преди получаването на първите лицензи за офшорни операции, а в някои райони активност ще се развие след 10 до 15 години. Въпреки това подобни решения като че ли затвърждават впечатлението, че в момента американците изглеждат водещият фактор, от който ще зависят и отношенията между Русия и ОПЕК. Другият фактор, който тепърва трябва да се докаже, е политиката на Китай за по-чиста и по-ефективна енергетика. Русия и саудитците са доволни... засега За управляващите в Русия това е особено важно, тъй като според Висшата школа за икономика (ВШЭ) основна роля за отделянето през 2017 г. на руската икономика от дъното е изиграло поскъпването на петрола от средно $42 до $53. Говореното за нова фаза на растеж е опит да се представи желаното за действително, се казва в доклада на школата, разпространен в края на декември. Анализаторите казват, че дори при задържане на сегашното ниво на сорта Urals от $63 ефектът през 2018 г. ще е по-слаб за икономиката заради бюджетното правило всички приходи при цена над $40 да отиват в специален държавен резерв. Сделката на Москва с ОПЕК е удължена до края на 2018 г. в момент, когато цената се стабилизира около $50 за барел. Това устройва и руснаците (там предстоят президентски избори през март 2018 г.), и саудитците (заради планираната приватизация на 5% от Saudi Aramco, най-голямата петролна компания в света) с цел попълване на бюджетния дефицит с поне $100 млрд. Но и двете страни, както и основните им партньори не показват идея как да излязат от сделката през 2019 г., а Нестеров сочи прогнози, според които в близките години цените ще са в рамките на $40 до $70 за барел. Докато руски компании пренасят за неизвестно бъдеще плановете за нови находища, в играта се намесват растящи добиви на страни като Канада и Бразилия. Засега подът на цените се поддържа от по-ниските запаси и впечатлението за стабилизиран пазар. Колко са запасите Данните на ОПЕК, САЩ и Международната агенция за енергетика (IEA) се разминават значително. Според петролния картел през октомври запасите са били около   над средния петгодишен показател за сезона. Това е намаление с близо 50% спрямо май 2017 г. Американската агенция за енергийна информация (IEA) казва, че в края на октомври количеството е било доста по-малко -   над средния петгодишен показател. Статистиката на EIA отива в другата крайност -  над средния петгодишен показател, но тенденцията за рязко намаляване се потвърждава, защото през юли 2016 г. излишъкът при запасите е бил 380 млн. барела. Важна е и структурата на този намалял излишък - този път той е концентриран в суров петрол, а не в рафинирани продукти. На някои места вече се усеща изнервеност от ниските запаси от дестилати като дизелово гориво и нафта за отопление. ОПЕК+ твърдо са решени още да намалят излишъка и търговците прогнозират, че пазарът за обозрим период ще е в състояние на ограничен достъп до суровина. Всичко това сочи в една посока - сорт Brent може трайно да се увеличи доста над $70 за барел, а американският WTI - над $60. Цената ще се хареса на мнозина производители от ОПЕК заради бюджетните приходи. Но тук пак ги очаква \"влакчето на ужасите\" - тези нива са изгодни за американския шистов петрол, добивите му се увеличават, САЩ ограничават покупките от ОПЕК, а в петролния картел са останали без достатъчно резерв бързо да реагират на новата ситуация. Внимавайте какво става след юни Най-интересно трябва да стане през втората половина на годината с наближаване края на споразумението. Сценариите как ще се развият събитията се движат от договорено постепенно увеличаване на добивите през хитруване на част от страните до хаотично боричкане за възстановяване на пазарния дял.", "date": "2018.01.10", "title": "Какво ще стане с петрола през 2018 г. и защо Русия и ОПЕК зависят от САЩ"}
{"url": "https://www.dnevnik.bg/analizi/2018/01/10/3099782_triabva_po-goliama_svoboda_na_mediite_tova_shte_e/", "text": "- Не очаквам особени трусове. Политически страната се намира в балансирано състояние. Това не е непременно добре, има ред неща, които трябва да бъдат яко разклатени, но надали ще се случи. Възможно е някой тъмен вътрешен политически конфликт да предизвика трусове. Опитът да се стартират грандиозни енергийни проекти и интересите около тях са подобен потенциален източник. - Не е много важно. То е нещо като МВА (Mагистър по бизнес администрация) за държавната администрация. Администрацията ще се пооткрехне, ще започне да общува малко повече с външния свят и това е. България няма да се възползва от председателството, за да прокара рязко свой интерес, ще се държи прилично. Всичко ще мине спокойно. Много по-важно е каква работа ще свършим в Брюксел, отколкото дали капе покривът на НДК. - Трябва да решим първо какво означава успех. Ще помогнем на балканските страни да направят една крачка към по-смислена интеграция, но това не означава, че ще получим от тях някаква безрезервна благодарност. Много е важно заедно с външнополитическите акции да се активизират и икономическите взаимоотношения. Важно е да се подкрепи сътрудничеството на малките и средни предприятия в региона, особено в сферата на новите технологии. Проблемът е, че това са компании, които нямат нищо общо с държавата, дори странят от нея. В диалога с Анкара можем да играем някаква роля, но трябва да внимаваме с идеята за България като посредник. Тя не е невъзможна, но е трудна и изисква значително доверие. Никой няма особена нужда от България в разговорите си с Турция, а още по-малко пък с Русия. Бихме могли обаче да бъдем смислени участници във взаимоотношенията с Турция. Не с Русия. - Това опасение ми е крайно чуждо. Не ме притеснява. Важно за нас е да си свършим работата и да научим нещо. - Надали. България си е спечелила репутация на страна, която има нужда от доста намеса, критики, наказания и подкрепа. Все още се държим незряло. - Надявам се да има положителна развръзка и да бъде окончателно и завинаги прекратен. Проектът няма никакво икономическо или енергийно основание. Всеки сериозен и необвързан енергиен експерт или икономист знае това. Колкото по-категорично приключим тази история, толкова по-добре. - Изборите в Русия са едно много добро основание за отложено посещение. Отказът му е една добра новина. На нас ни трябват сериозни отношения с Русия. Те в момента са лоши. Противно на популярното схващане, сериозните отношения с Русия минават не през историческия псевдославянски сантиментализъм, а през една твърда позиция на България по отношение на всички опити на Русия да се меси в домашните ни неща. Само тогава Русия ще ни зачита за нещо повече от чирак и ще гледа на нашата политическа и бизнес класа сериозно. Тогава и Путин е добре дошъл в България. - Не. - Не знам какво означава нова десница. Ако въпросът е за едно ново СДС, възможно е да има. Така наречените десни партии си дават сметка, че провалят своите избиратели с нелепи кавги и неясна посока. Напоследък те започнаха да говорят за новите технологии и за някои други по-конкретни неща, които може да консолидират избирателите им. Те също трябва да си забранят използването на думата \"десен\". Трябва да признаят, че българската консервативна партия е ГЕРБ и съответно да намерят друга ниша, друг вход. Ако се съберат, разберат и предложат нещо повече от борба с лошите имат сериозен шанс. - БСП може да се превърне в алтернатива на ГЕРБ, но за това трябва да се освободи от носталгията си по измисленото минало. - У нас ще следя по-внимателно министъра на образованието с надеждата, че ще предложи радикална програма за повишаване на стандарта на образованието. Ще наблюдавам Йорданка Фандъкова с надеждата, че ще задвижи дълбокия процес за изчистването на въздуха и събирането и обединението на всички страни, които трябва да вземат участие в този процес. Ще наблюдавам главния архитект на София с надеждата, че борбата му с варварското застрояване на София ще започне да носи успехи. Извън България – Нарендра Моди, министър председателя на Индия. Посоката и успехът на Индия до голяма степен ще определят бъдещия баланс между демокрациите и останалите. - На по-голяма свобода на медиите в България. Това ще е тежка битка.", "date": "2018.01.10", "title": "Трябва по-голяма свобода на медиите, това ще е тежка битка"}
{"url": "https://www.dnevnik.bg/skorost/2018/01/10/3109449_ot_dnes_dvijenieto_na_koli_v_centura_na_sofiia_shte/", "text": "От 17:30 часа днес до късната вечер на 12 януари движението на автомобили в части от центъра на СОфия ще бъде затруднено, като се въвеждат забрани за паркиране, а в четвъртък и забрана за движението на коли. Причината е събитията по откриването на българското председателство на Съвета на Европейския съюз (ЕС) и посещението на Колежа на членовете на ЕС. Така паркирането и престоя на автомобили ще бъде напълно забранено от 17:30 днес до петък в учасъка улица \"Ген. Гурко\" между ул. \"Г. С. Раковски\" и ул. \"Княз Александър I\". От 8 часа утре пък се забранява движението и паркирането на коли по улиците \"Княз Александър І\", \"Аксаков\", \"Дякон Игнатий\", \"Кузман Шапкарев\", \"Славянска\", \"Бенковски\" и \"Иван Вазов\", в участъка между ул. \"Ген. Гурко\", ул. \"Г. С. Раковски\" и бул. \"Цар Освободител\". До 12 януари ще бъде забранено паркирането на улици \"Баба Неделя\", \"Д-р Христо Стамболийски\" и \"Доспат\" между бул. \"Витоша\" и ул. \"Баба Неделя\".                    ", "date": "2018.01.10", "title": "От днес движението на коли в центъра на София ще бъде затруднено"}
{"url": "https://www.dnevnik.bg/analizi/2018/01/10/3107511_centralen_administrativen_sud_-_protivokonstitucionno/", "text": "На 21.12.2017 г. в Народното събрание е внесен законопроект за изменение и допълнение на Административно-процесуалния кодекс /АПК/. Законопроектът предвижда учредяването на нова съдебна институция – Централен административен съд (ЦАС) със седалище в гр. София, с национална подсъдност и с неизвестен брой съдии (щатът на съда ще бъде определен по преценка на Висшия съдебен съвет). ЦАС ще разглежда като първа инстанция оспорванията против актовете на председателите на държавните агенции и техните заместници, на изпълнителните директори на изпълнителните агенции и на ръководителите на държавни институции, създадени със закон или с постановление на Министерския съвет; оспорвания против актове на БНБ, както и други първоинстанционни дела, посочени в закон. Ще бъде касационна инстанция за жалби и протести против първоинстанционни решения по Закона за отговорността на държавата и общините за вреди, причинени на граждани и организации от незаконна административна дейност. Ще разглежда и посочени в други закони частни жалби против определения на административните съдилища в страната. от редица първоинстанционни дела, както и от някои касационни производства и производства по частно обжалване. В мотивите на законопроекта няма посочени конкретни данни за брой дела, с разглеждането на които се очаква да бъде разтоварен ВАС. Посочено е обаче, че със създаването на ЦАС делата по оспорвания на актове на множество регулатори (КЗК, КРС, КФН, ДКЕВР) ще бъдат възложени като първа инстанция на новия съд със седалище в столицата, какъвто опит има в Италия. Това щяло да доведе до концептуална промяна и реформа – ВАС да изостави несвойствената му роля на първа инстанция и да встъпи в конституционно определената му роля – да уеднаквява практиката в административното правораздаване чрез тълкувателна дейност. Сочи се примерът с гражданското правораздаване, където, както е известно, ВКС има активна тълкувателна дейност, което води до правна сигурност и предвидимост. Тезата, че разглеждането на първоинстанционни дела от ВАС като върховен съд е несвойствено за него, показва непознаване на историята и същността на административното правораздаване у нас. ВАС е различен от ВКС. Когато през 1913 г. е създаден ВАС, е възприет моделът на обективното правосъдие – ВАС е действал като първа и единствена съдебна инстанция в административното правораздаване и като съд, който раздава обективно правосъдие – правосъдие за отмяна на административни актове, ако те обективно противоречат на закона. ВКС, от друга страна, е инстанционен съд по раздаване на субективно правосъдие – правосъдие по защита на субективни права на гражданите и организациите. Дългата еволюция на административното правосъдие през XX век, включително през периода на закриване на ВАС и на унищожение на общата клауза за обжалване (1948-1970 г.), не е успяла да заличи това разграничение – то е видно при сравнението на чл. 124 и чл. 125 от Конституцията. Първият член има една-единствена алинея и урежда надзорната компетентност на ВКС в общото правосъдие, докато вторият има две алинеи, първата от които урежда надзорната компетентност на ВАС в областта на административното правораздаване, а втората изрично възлага на ВАС правомощието да разгледа като първа инстанция всички дела по оспорване на актове на МС и министрите, както и други актове, посочени в закон. Колко точно натоварен е ВАС? ВАС е натоварен съд. Но колко точно? На сайта на ВАС има обявен Доклад за дейността на ВАС през 2016 г. от бившия вече председател на ВАС Георги Колев, който съдържа и данни за целия период на мандата му като председател (2010-2017). Видно е, че към момента ВАС има по щат 93 съдии, че щатът е почти изцяло запълнен и че годишно през последните 3 години постъпленията на нови дела са под 15000 – осезаем спад в сравнение например с 2011 г. (16970) или с 2013 г. (17181). От данни в същия доклад е видно, че независимо от по-големия брой съдии през последните години в сравнение напр. с 2010 г. и независимо от по-малкия брой дела, съдиите от ВАС свършват на годишна база по-малък брой дела от постъпващите, а това се отразява неблагоприятно на висящността на съда и на възможносттановопостъпващите дела да се насрочват в разумни срокове. Твърденията в доклада на Георги Колев за свръхнатовареност на ВАС трябва да са разглеждат в сравнителна перспектива. Имам в личната си библиотека разкошното издание на Министерството на правосъдието от 1943 г. – сборника \"30 години българско административно правосъдие (1913-1943)\". Какво показват статистическите данни в този сборник (дадени от тогавашния председател на ВАС Никола Георгиев)? В края на 30-те години на 20 век, когато щатът на ВАС на Царство България наброява 20 съдии, средното постъпление на нови дела на година за съда е общо около 5000. ВАС успява да разгледа и приключи тези дела и нещо повече! Средногодишно всеки съдия от ВАС на Царство България е решавал по повече от 250 дела за отмяна (първоинстанционни) и касация и по повече от 20 частни дела. Този висок темп на работа е позволил на ВАС да намали бройката на неприключени дела от предходни години и да насрочва новопостъпилите дела за отмяна в тримесечен срок от постъпването им, а касационните дела в рамките на година от постъпването им. Елементарна аритметика показва, че ако 91 съдии от ВАС на Република България работеха с темпото на 20-те съдии от ВАС на Царство България, то те годишно биха решавали 22750 първоинстанционни и касационни дела и 1820 частни производства. (Допълнително трябва да се посочи, че решаването на едно първоинстанционно или касационно дело отнема много повече време и усилия от решаването на едно частно производство, а при ВАС сега частните дела са около четвърт от всички, докато при ВАС на Царство България те са били значително по- малко в сравнение с останалите). При това, съдиите от ВАС на Царство България са правораздавали в епохата преди компютрите, без възможност за copy-paste от готови мотиви във файл по еднотипни дела и без лукса да имат 35-40 съдебни помощници, колкото имат съдиите на Република България. И още едно сравнение, което е в полза на ВАС на Царство България: видно от статистиката в същия сборник, в края на 30-те години и до 1942 г. ВАС е развивал активна тълкувателна дейност – постановявал е 10-15 тълкувателни решения на година. А през 2017 г. ВАС на Република България не е образувал нито едно ново тълкувателно дело! Наличието на противоречива съдебна практика е един от основните стимули за обжалване на страните. ЦАС специализиран съд ли е? Съответства ли на Конституцията? Независимо от горното, трябва да се признае, че ВАС в сравнение с ВКС (в последните години) e по-натоварен съд, който решава и голям брой първоинстанционни дела, което пречи на съда да изпълнява успешно мисията на върховна инстанция в административното правораздаване – по уеднаквяване на съдебната практика. Допустим ли е избраният начин за решаване на този проблем? Конституцията предвижда два вида съдилища – конституционно установени (ВКС, ВАС, апелативните, окръжните, районните и военните съдилища) и законово установени. Първите могат да бъдат закривани само след изменение на Конституцията. Вторите могат да бъдат създавани и закривани от Народното събрание с обикновен закон. Съдилищата, които НС може да създава, са специализирани (чл. 119, ал. 2, КРБ), т.е. за разглеждане на дела по определена материя съобразно предмета им или съобразно субектите. Целта на създаването им е да осигури тясна специализация на съдиите чрез разглеждане само на определен вид дела – наказателни, административни, трудови, търговски и пр. (решение № 10/2011 г. на Конституционния съд). При това, такива съдилища могат да бъдат само инстанционни, но не и върховни. Германия например може да има Върховен трудов съд, Върховен финансов съд, Върховен социален съд и пр., но България има и може да има само две върховни съдилища – ВКС и ВАС. Аргумент за това се извлича от систематичното тълкуване на чл. 124 и чл. 125, ал. 1 КРБ – ВАС осъществява върховен съдебен надзор в областта на административното правораздаване, а ВКС – върховен съдебен надзор в цялото останало правораздаване от съдилищата.  Отговаря ли ЦАС на посочените по-горе изисквания на Конституцията? Първата група дела, които се цели да се възложат на ЦАС, са оспорванията на актове на еднолични органи, създадени със закон или акт на МС – председатели на регулаторни органи (а не на самите регулаторни органи, както погрешно се сочи в мотивите на законопроекта – това означава, че оспорванията на глобите и имуществените санкции, налагани от едноличните ръководители на посочените институции по ЗАНН ще се гледат от ЦАС!), ръководители на държавни агенции и изпълнителни агенции, БНБ и пр. Безспорно НС може да учреди Патентен съд, който да разглежда оспорвания на актове на председателя на Патентното ведомство и на актове на останалите органи на Патентното ведомство. Безспорно, НС може да учреди и Конкурентен съд, който да разглежда оспорвания на актове на председателя на КЗК и пр. Конституцията допуска учредяването и на Енергиен съд, който да разглежда оспорвания на актове на КЕВР. Но може ли да има съд, който да разглежда механичния сбор от всички такива дела? И в какво точно ще се специализират съдиите в един такъв съд? От обстоятелството, че на НС е позволено да извади определени категории дела от подсъдността на общите съдилища или от подсъдността на специализираните административни съдилища (вкл. ВАС) и да учреди специализирани съдилища по тези категории дела поотделно, не означава, че Конституцията допуска учредяване на съдилища, разглеждащи механичен сбор от такива дела. КРБ допуска например да се учредят данъчни съдилища, допуска да се учредят и брачни съдилища, но не допуска учредяването напр. на данъчно-брачни съдилища! ЦАС като трети – противоконституционен – върховен съд Категорично противоконституционно е учредяването на ЦАС като касационна инстанция по делата за обезщетения за вреди, причинени на граждани и организации, от незаконна административна дейност. Тези дела по своето естество са граждански и до 01.03.2007 г. безпроблемно се разглеждаха от общите (граждански) съдилища. На тази дата започнаха да работят първоинстанционни административни съдилища. Независимо от първоначалната идея да има само 10 такива съдилища, законодателят тогава по конюнктурни причини предвиди създаването на общо 29 административни съдилища – във всеки окръжен град. За да се създаде работа за всички тези съдилища, на тях бяха поверени не само административни дела по АПК, но и граждански дела по ЗОДОВ и административно-наказателните дела по ЗАНН. Последните приключват като касационни дела в административните съдилища и не създават работа на ВАС. Първите обаче по касация отиват във ВАС и очевидно целта е ВАС да бъде освободен от тях. Недопустимо е обаче това да става чрез учредяването на нова касационна инстанция. Съд, който разглежда дела по касационен ред, има правото да дава задължителни указания по тълкуването и прилагането на материалния и процесуалния закон на инстанцията по същество (вж. напр. чл. 224, АПК). Върховните инстанции – ВКС и ВАС – изпълняват конституционните си задачи да уеднаквяват практиката на инстанциите по същество не само с постановяване на тълкувателни решения, но и с решаването на отделни дела от отделни свои състави (решение № 4/2009 г. на Конституционния съд). Фактът, че ЦАС ще бъде окончателна инстанция по посочения вид граждански дела по ЗОДОВ, фактът, че ЦАС ще има общонационална подсъдност, както и фактът, че ще има касационни правомощия да тълкува задължително правните норми, приложими по конкретните дела, означава само едно – ЦАС ще действа като върховна съдебна инстанция по тези дела. Това КРБ не позволява. Както посочих, Конституцията допуска НС да учредява специализирани съдилища, но те могат да бъдат само инстанционни – първоинстанционни и въззивни, а не върховни. Върховен съд по делата за отговорност за вреди от незаконна административна дейност (ВСОДНАД) не може да има. Точно като такъв би действал ЦАС. Подсъдността на тези съдилища е ограничена само до техния съдебен район и практиката им, дори и да е константна, не може да конкурира ВАС или ВКС. Случаят е различен и със съществуващото в момента ограничение в касационното обжалване по граждански и търговски дела според цената на иска (чл. 280, ал. 3, т. 1 ГПК). Законодателят е преценил, че ВКС не трябва да бъде претрупан с граждански и търговски дела с нисък материален интерес, поради което редица въззивни решения са изключени от касационно обжалване. Актовете на въззивните съдилища по тези дела обаче нямат задължителен характер за първите съдебни инстанции, нито пък практиката на въззивните съдилища прекрачва територията на съответния съдебен окръг. Съвсем различно е положението с това, което се предлага по отношение на ЦАС. Как да се облекчи в действителност ВАС? Какво да се направи, за да се облекчи работата на ВАС, и то по начин, който да не нарушава Конституцията, а същевременно да гарантира достъпа на гражданите и организациите до правосъдие в разумен срок? Ако непосредствената цел е ВАС да бъде освободен от първоинстанционни дела по оспорвания против актове на институции, създадени със закон или акт на МС,  част от които в момента са слабо натоварени. След като Административният съд в Сливен например може да разглежда жалби против актове на Комисията за защита от дискриминация, както в момента, няма причина да не разглежда и жалби против актове на КЗК, КФН, КЕВР и пр. (вж. чл. 133, ал. 1 АПК). Дори и АССГ (Административен съд София град), който действително е силно натоварен съд, може да поеме разглеждането на част от делата, които се иска да бъдат възложени на ЦАС, като за целта щатът му бъде оптимизиран за сметка на раздутите щатове на редица провинциални административни съдилища. Колкото до делата по ЗОДОВ, няма причина те да не бъдат върнати в подсъдността на общите (гражданските) съдилища. Материята на гражданската отговорност за вреди изисква познаване на деликтното право, което е гражданскоправна материя. Самото съществуване на съдилища от две различни съдебни йерархии, които прилагат един и същи закон – ЗОДОВ, създава предпоставки за противоречива съдебна практика и за спорове за подсъдност, доказателство за което напр. са проблемите, на които е посветено Тълкувателно постановление № 2 от 19.05.2015 г. по тълк.дело № 2/2014 г., на ВКС и ВАС. След ограничаването на подсъдността на административните съдилища по тези граждански по своята същност дела, щатът на някои административни съдилища в провинцията може да бъде оптимизиран за сметка на щата на окръжните граждански съдилища в същия град (които нерядко са и в една и съща съдебна палата). В сравнителноправен план (доколкото авторите на законопроекта се позовават на чужд опит) е известно обжалване на актовете напр. на органа за защита на конкуренцията по налагане на глоби и имуществени санкции пред общите, а не пред административните съдилища. Например във Франция глобите и имуществените санкции на френския орган за защита на конкуренцията се обжалват пред Парижкия апелативен съд, а неговите решения – пред Касационния съд. Няма причина и у нас законът да не бъде изменен и слабо натовареното наказателно отделение на Софийския апелативен съд, респективно Наказателната колегия на ВКС (видно от обявените доклади за дейността на тези съдилища през 2016 г. – по по-малко от 5 нови дела на месец на съдия!) да не поемат разглеждането на дела по чл. 99 от Закона за защита на конкуренцията и така да облекчат ВАС. Още повече, че тези дела не са административни и няма причина касационна инстанция по тях да е ВАС. Изобщо няма причина ВАС и административните съдилища да разглеждат дела, които не са административни по своята природа. Никога досега не е създаван от законодателя съд, привидно инстанционен, но с общонационална подсъдност и с правомощието да разглежда като окончателна съдебна инстанция цяла категория съдебни дела – конкурирайки по този начин върховните съдебни инстанции. Предлаганият на вниманието на НС законопроект е негоден опит за постигането на конституционосъобразно и полезно за гражданите и организациите решение на съществуващ проблем, чийто размери не са проучени внимателно. Едва ли проблемът за голямата натовареност на ВАС или който и да било съд може да се реши с простото създаване на поредната съдебна институция с неясен брой нови съдии (всеизвестно е, че България е сред страните с най-голям брой съдии и прокурори на глава от населението в Европа). Законопроектът за създаване на ЦАС трябва изцяло да бъде отхвърлен по посочените съображения. Съвсем отделен е въпросът, че законопроектът съдържа и редица други учреден в съответствие със закона. Например на председателя на ЦАС се дава правомощието еднолично да мести съдиите от отделение в отделение (вж. предлагания чл. 97д, ал. 1, т. 4 от ЗСВ), както и да председателства съдебни състави във всички отделения (предлагания чл. 97д, ал. 1, т. 5 от ЗСВ).", "date": "2018.01.10", "title": "Централен административен съд - противоконституционно решение на проблем с неясни размери"}
{"url": "https://www.dnevnik.bg/evropa/2018/01/10/3109278_euobserver_brjuksel_iska_novo_razshiriavane_na_es_do/", "text": "Европейският съюз се готви да определи 2025 г. като срок за следващата вълна на разширяване, но споровете на Балканите може да забавят процеса, пише EUobserver, позовавайки се на документ, който се очаква да бъде приет на 14 февруари. \"Партньорите ни от Западните Балкани сега имат историческа възможност. За пръв път тяхната перспектива за присъединяване има най-добрата времева рамка\", заявява Европейската комисия в стратегическия документ. \"При наличието на силна политическа воля, провеждане на реални реформи, трайни решения на споровете със съседните страни, Черна гора и Сърбия трябва да са готови за членство до 2025 г.\", продължава черновата, с която разполага EUobserver.  Според текста Албания, Босна, Македония и Косово също трябва да са постигнали добър напредък по европейския си път до тогава. Документът бележи промяна в тона, след като председателят на Европейската комисия Жан-Клод Юнкер заяви през 2014 г., че в близкото бъдеще няма да има ново разширяване на ЕС. Сърбия и Черна гора вече водят преговори за присъединяване. Албания и Македония се надяват да започнат разговори тази година, ако Македония реши спора си за името с Гърция. Босна иска да получи статут на кандидат за членство, а Косово обмисля официално да поиска такъв статут. В документа обаче Еврокомисията предупреждава, че местните спорове може да забавят \"амбициозните\" срокове. \"ЕС не може и няма да внася двустранни спорове. Затова всички засегнати партньори от Западните Балкани трябва да решат подобни спорове спешно\", продължава документът. Според него граничните диспути трябва да се решат с международен арбитраж, например в Хага, и всяко споразумение трябва да бъде окончателно, задължително и изцяло спазвано. В документа се посочва, че цялостното нормализиране на връзките между Сърбия и Косово под формата на правно обвързващо споразумение е \"ключово\" за тяхната европерспектива. ЕС ще проведе среща на високо равнище на 18 май в София по време на българското председателство на Съвета на ЕС. Еврокомисията ще публикува редовните си доклади за напредъка на Западните Балкани към ЕС през април. \"Ще решим... през следващите осем, девет месеца как да действаме спрямо всяка една от тези държави\", посочи в понеделник говорител на Юнкер.", "date": "2018.01.10", "title": "EUobserver: Брюксел иска ново разширяване на ЕС до 2025 г."}
{"url": "https://www.dnevnik.bg/politika/2018/01/10/3109237_pravnata_komisiia_shte_razgleda_prezidentskoto_veto_na/", "text": "Правната комисия в парламента ще разгледа на днешното си заседание  ветото, което президентът Румен Радев  наложи, на Закона за противодействие на корупцията и за отнемане на незаконно придобитото имущество, приет в края на миналата година. Втора точка в дневния ред е приемане на удължаване на мораториума за спиране на давността за придобиване на имоти частна държавна или общинска собственост. В понеделник председателят на комисия Данаил Кирилов от ГЕРБ заяви пред БНР, че е свикал комисията дори преди пленарното време, тъй като официално парламентът започва работа утре - на 11 януари. Той допълни, че от председателския съвет на Народното събрание зависи дали ще вкара за разглеждане президентското вето още тази седмица в пленарна зала. Но това ставало възможно след като то мине през правна комисия днес. Кирилов посочи още, че контрааргументите на управляващите срещу мотивите на президента били убедителни. Какво каза още Кирилов пред националното радио четете  тук . Иначе още преди да бъде окончателно гласуван антикорупционният закон,  държавният глава обяви , че ще наложи вето на законопроекта. То може да бъде преодоляно, ако законът бъде приет отново с мнозинство от поне 121 гласа. Към момента ГЕРБ и \"Обединените патриоти\" имат точно толкова депутати, но предстои парламентарната група на ГЕРБ да бъде попълнена с един народен представител. Какви за мотивите на президента да наложи вето вижте  тук . Втората тема, която ще обсъждат днес депутатите от правната комисия, е приемане на изменение на Закона за собствеността. В началото на седмицата \"Дневник\" разказа, че народните представители забравиха да удължат мораториума за спиране на давността за придобиване на имоти частна държавна и общинска собственост. Досега този срок е удължаван няколко пъти, като последно това се случва през 2014 г. за срок от три години и важи до 31 декември 2017 г. В мотивите към изменението, е посочено, че негласуването му в срок \"би довело до придобиването на имоти – държавна и общинска собственост, от трети лица на основание давностно владение.\" Т.е. от 31 декември до 11-ти януари или датата, в която народните представители ще решат да се занимаят с казуса, давността за придобиване на частна държавна и общинска собственост тече. И всеки може да отиде при нотариус със свидетели и да придобие имот, който добросъвестно е владял 10 години, който е частна държавна или общинска собственост. Повече четете  тук . Пред националното радио председателят на парламентарната правна комисия коментира в понеделник и този въпрос. По думите му имало много малка вероятност в дните от края на миналата година до приемането на мораториума да се стигне до сделки, при които граждани да придобият по давност имоти държавна или общинска собственост.", "date": "2018.01.10", "title": "Правната комисия ще разгледа президентското вето на антикорупционния закон"}
{"url": "https://www.dnevnik.bg/zelen/2018/01/10/3109497_dannite_za_mrusniia_vuzduh_shte_se_publikuvat/", "text": "По-лесно достъпна и разбираема информацията за мръсния въздух и то в реално време, а не с ден закъснение, както е в момента. Това обещават да предоставят на населението от  Изпълнителна агенция по околна среда (ИАОС) , но не сега, а след шест месеца.  В края на миналата годинав отговор на запитване на редакцията  Европейската агенция по околна среда и водите и Световната здравна организация потвърдиха,  че е важно гражданите да бъдат информирани какво е замърсяването на въздуха по часове в реално време, защото това има сериозни последици за здравето на хората, особено за по-уязвимите. От екоагенцията са предвидили за 2018 г. обществена поръчка за проект, с който данните за замърсяването с фини прахови частици от системата им за мониторинг да се представя на населението в реално време, на видимо място на сайта им и тя да бъде лесно разбираема. Това стана известно от думите на директора на екоагенцията Валери Серафимов в интервю за \"Дневник\", което ще бъде публикувано по-късно днес. В момента информацията за запрашаването на въздуха в страната се публикува на сайта на агенцията като  бюлетин за качеството на въздуха.  Бюлетинът обаче не е лесно откриваем на страницата на екоагенцията, а информацията не е разбираема за гражданите. Данните се публикуват с ден закъснение и показват само точките, в които има превишения на допустимите норми на замърсяване с фини прахови частици и градовете предходния ден. За сравнение новият европейски индекс за качество на въздуха е лесен за ползване и ориентиране. От декември 2017 г. там има данни за замърсяването в реално време и за всички градовете в България, в които има измервателни станции, \"Целта на тази задача е именно лесно онагледяване на замърсяването на въздуха,\" увери директорът на екоагенцията. Създаването на системата ще отнеме половин година максимум, прогнозира още Серафимов. Финансирането трябва да дойде от Министерството на околната среда. Идеята в момента е предложена на експертите от МОСВ, но не е разписана подробно, а само във формат \"като заглавие\". В момента ИАОС в реално време предоставя информация на населението, когато се превишават нивата на серния диоксид, на азотния диоксид и озон. \"И това е по-важното отколкото от други неща, които иска населението. Имаме ли три часа последователни замърсяване с тези замърсители, тогава има опасност за здравето хората – на деца, възрастни и хора с белодробни заболявания,\" каза още Серафимов. По думите му замърсяването с фини прахови частици не е толкова опасно за здравето на хората.", "date": "2018.01.10", "title": "Данните за мръсния въздух ще се публикуват незабавно и по-разбираемо, но след шест месеца"}
{"url": "https://www.dnevnik.bg/sviat/2018/01/10/3109515_moje_li_opra_uinfri_da_stane_prezident_na_sasht/", "text": "Прочутата американска телевизионна водеща Опра Уинфри произнесе на церемонията за наградите \"Златен глобус\" в неделя вечерта реч, прилягаща по-скоро на жена политик, а не на телевизионна звезда, и даде нов повод за спекулации, че може да се кандидатира за президент на САЩ. Удостоена с наградата \" Сесил Б. Демил \", \"Златен глобус\" за цялостни постижения, жената, позната в цял свят като Опра, избра за основна тема движението, чието начало бе поставено от  аферата Уайнстийн , но отиде далеч отвъд от него. Тя прокара връзка с две героини от борбата за граждански права в САЩ -  Роза Паркс  и Риси Тейлър - и обяви, че изгрява \"нова зора\" за жените и жените и момичетата, малтретирани от мъже. Мнозина съзряха в това деветминутно изявление поврат в публичния живот на Опра Уинфри, чийто размах отдавна вече надхвърля мащабите, присъщи на една телевизионна водеща, актриса или бизнес дама - дейности, които я направиха първата чернокожа милиардерка. Първата чернокожа водеща, успяла да си пробие в телевизията преди 30 години,  Опра съумя да изгради около своето име  и имидж на истинска запазена марка със значително влияние в САЩ. Запитана в неделя веднага след речта си дали смята да се кандидатира, тя отвърна, че не мисли за това, според няколко американски медии. Телевизия Си Ен Ен обаче цитира в понеделник два неназовани източника от нейното обкръжение, че  63-годишната актриса  \"сериозно обмисля\" дали да участва в изборите след близо три години. Интервюирана през март, тя направи съзнателно двусмислен намек, че изборната победа на човек от бизнеса с недвижими имоти без никакъв политически опит, Доналд Тръмп, ѝ внушила мисълта да се включи в надпреварата. Още на другия ден нейната най-добра приятелка, водещата Гейл Кинг, увери, че това е просто \"шега\". \"Няма да кандидатствам никога за никаква политическа длъжност - заяви по-късно, през юни, самата Опра, на сайта на списание \"Холивуд рипортър\". - Решила съм вече\". \"Нека хората да решат - каза в неделя пред в. \"Лос Анджелис таймс\" дългогодишният ѝ партньор Стедман Греъм. - Тя със сигурност може да го направи.\" Липсата на политически опит може би е предимство? Цял Холивуд очаквано вече я подкрепя - нещо, което показаха в понеделник многобройните реакции, които заваляха след  прочутата ѝ вече реч . \"Не мисля, че тя е смятала\" да покаже такива намерения, коментира за в. \"Вашингтон пост\" актрисата Мерил Стрийп, \"но сега вече няма избор\". \"Едва ли може да го сметнем за шега, нито пък че ще се кандидатира Доналд Тръмп или Скалата\", прякор на актьора Дуейн Джонсън, който вече е подхвърлял шеги за своите амбиции във връзка с 2020 г., смята Синди Розентал, преподавател по политически науки в университета на Оклахома. Според участниците в проучване на института \"Пъблик полиси полинг\", публикувано през март, Опра Уинфри би спечелила през 2020 г. срещу Доналд Тръмп с 47 на 40%. Елегантната шейсетгодишна жена е изцяло в крак с времето, както показват също битката ѝ за  каузата на жените , и нейният път, започнал от гражданското общество. \"За мнозина в САЩ политическият опит всъщност е недостатък\", а не коз в изборната надпревара, подчертава Синди Розентал, както доказа победата на Доналд Тръмп. Коефицентите на британската букмейкърска къща \"Уилям Хил\" показват зрелищен възход на момичето от Мисисипи, тръгнало с голямо изоставане, а сега с равни шансове с  Мишел Обама . \"Ставките подсказват, че Доналд (Тръмп) трудно ще бъде победен\", коментира обаче пред АФП говорител на \"Уилям Хил\". Демократ по душа, при все че се държи на разстояние от партията, Опра е далеч по-малко популярна сред привържениците на републиканците, само 30% от които имат положително мнение за нея, според резултатите от проучване на университета \"Куинипиак\" от март. Имиджът ѝ обаче е много по-консенсусен от този на Тръмп, а дарбата да показва съпричастност я превърна в най-добрата интервюираща журналистка в САЩ и е сред основните причини за нейния успех. Предприемач също като сегашния президент, тя обаче има зад гърба си доста различна кариера, а историята на живота ѝ изглежда близка на хората. \"Доналд Тръмп наследи богатство и успя да се възползва от него\", подчертава Синди Розентал, докато Опра Уинфри \"постигна всичко само със своите собствени качества\". /БТА", "date": "2018.01.10", "title": "Може ли Опра Уинфри да стане президент на САЩ"}
{"url": "https://www.dnevnik.bg/sport/2018/01/10/3109606_futbol_machkai_grisho_i_pyonchan_2018_kude_moje_da_se/", "text": "Къде мога да гледам финала на Григор Димитров довечера? Това беше въпросът, който хиляди българи си задаваха през деня на 19 ноември 2017 г. Същата вечер предстоеше  решителният мач във финалите на АТП в Лондон . Тогава \"Мобилтел\", чийто платен канал \"Мтел спорт 1\" щеше да излъчи срещата, предприе маркетингов ход и  предостави картината на БНТ и \"Диема\" . Впоследствие беше обявено, че  триумфът на Димитров в Лондон е бил гледан от над 1 милион души в България . С възхода и победите си Григор Димитров се превърна в една от най-големите притегателни за зрителите на спортни продукции. Другата си остава футболът. Но какво предстои през 2018 г. и къде може да се гледа спорт в българския ефир? Голямото наддаване В последните години се оформи огромна конкуренция на пазара на спортни телевизионни права в България. Част от основните играчи въведоха и утвърдиха платени пакети, каквито са \"Диема екстра\" на \"Нова броудкастинг груп\" и \"Мтел спорт\" на \"Мобилтел\" (и двата пакета са по 5.99 лева на месец). Те, заедно с другите си конкуренти - \"Би Ти Ви медия груп\" и \"Евроспорт\", непрестанно развиват платформите си, за да могат зрителите да гледат и през мобилните си устройства. В тази напрегната бизнес среда и борбата за всеки зрител футболът остава неизменно №1 сред спортовете. В оспорваното съревнование тази година предстоят няколко важни събития за разпределяне на телевизионните права.  . Това са най-привлекателните продукти, чиито договори изтичат с края на сезона. До финала в Киев на 26 май Шампионската лига остава в каналите на \"Би Ти Ви медия груп\". Лига Европа в момента се държи споделено от Българската национална телевизия и \"Би Ти Ви медия груп\", като БНТ има първия избор. Това означава, че  . Апетитна хапка са и телевизионните права за испанското първенство. В момента те се излъчват по \"Спорт+ HD\" и \"ТВ+\", свързани със сателитния оператор \"Булсатком\". Висшата лига на Англия е в ръцете на \"Нова броудкастинг груп\", Серия А е при \"Би Ти Ви медия груп\", а Бундеслигата се държи от  \"Евроспорт\", който вече е собственост на \"Дискавъри  нетуъркс\" . Това е последният сезон от договора на френската Лига 1, която е в каналите на \"Нова броудкастинг груп\", но шампионатът не е сред най-привлекателните за зрителите. Мачовете от българския клубен футбол дългосрочно са при \"Нова броудкастинг груп\". БНТ традиционно ще излъчи    . Засега обаче има неяснота около мачовете на националния отбор от следващия квалификационен цикъл - за Евро 2020. В ефира са и още футболни продукти - \"Мтел спорт\" излъчва холандското, руското, украинското и китайското първенства, както и  . Мачкай, България гледа Финалите на АТП в Лондон се оказаха златна мина за \"Мтел спорт\" заради похода на Григор Димитров към върха. Такъв беше случаят и с \"Евроспорт\" и Australian Open през 2017 г. Паметен остава  \"почивният петък\" , в който цяла България беше насочила погледите си към знаменития полуфинал на Григор Димитров с Рафаел Надал. \"Евроспорт\" държи турнирите от Големия шлем, като сезонът започва на 15 януари с Australian Open. \"Мтел спорт\" вече пое контрола върху на практика всички важни състезания в мъжкия тенис извън шлема - турнирите от сериите \"Мастърс 1000\", от \"АТП 500\" и някои от \"АТП 250\", както и финалите в Лондон. \"Диема екстра\" се намеси в играта, като измести БНТ и взе правата за излъчването на турнира в София. Платените канали от пакета  . Специалните събития Годината предлага няколко специални събития. Другият голям форум извън световното по футбол са зимните олимпийски игри в Пьончан, които започват след по-малко от месец. Досега традиционно БНТ беше телевизията, която предаваше игрите. Този път това е под въпрос. \"Дискавъри\"  купи за 1.3 млрд. долара правата за следващите два олимпийски цикъла  и до 2024 г. те ще се излъчват по \"Евроспорт\". БНТ все още преговаря с компанията да получи права да предава игрите, но  . Годината включва и три значими домакинства на българска земя. Това са световните първенства по волейбол (9-30 септември), художествена гимнастика (10-16 септември) и гребане (9-16 септември). От трите волейболът вероятно ще привлече най-голям зрителски интерес, но засега няма сключен договор. В тази графа може да попадне едно от най-гледаните събития в САЩ -  Супербоул . Няколко пъти мачът за титлата в Националната футболна лига беше излъчван в България, но този път  . Още спорт Светът на спорта предлага още много продукти - на колела, в отборните спортове, индивидуални, екстремни, странни... , а през 2018 г. ще продължи да се излъчва в каналите на \"Диема екстра\". \"Мтел спорт\" държи MotoGP и \"Наскар\", а любителите на рали \"Дакар\" (което върви в момента) могат да се задоволят с обширните репортажи по \"Евроспорт\". Мачовете на клубно ниво в българския волейбол са в програмата на \"Диема екстра\", а \"Мтел спорт\" предава отделни събития като Гран при и световното клубно първенство. БНТ излъчва баскетболното първенство и квалификациите на националния отбор. Почитателите на Евролигата могат да гледат срещите по \"Мтел спорт\", а на НБА - по \"Диема екстра\". Диамантената лига по лека атлетика е в \"Мтел спорт\". Ако харесвате колоезденето - \"Евроспорт\" продължава да държи големите състезания, а и не само големите. Там са и зимните спортове - биатлон и Световната купа по ски. БНТ също излъчва биатлон, ски и Световната купа по сноуборд. Погледите са насочени към  . Хокейното шоу от НХЛ е в \"Мтел спорт\". Бойни спортове попадат в каналите на \"Мтел спорт\", \"Нова броудкастинг груп\" и \"Би Ти Ви медиа груп\". \"Евроспорт\" излъчва снукър, а набиращият популярност дартс е в \"Нова броудкастинг груп\".", "date": "2018.01.10", "title": "Футбол, \"Мачкай, Гришо\" и Пьончан 2018: къде може да се гледа спорт в българския ефир"}
{"url": "https://www.dnevnik.bg/bulgaria/2018/01/10/3109609_blokut_na_pravoimashtite_ili_za_biznesa_na_kraino/", "text": "Наематели на общински апартаменти във Варна с \"установени жилищни нужди\" притежават дялове в действащи търговски дружества или са закрили компаниите си непосредствено преди и след получаването на настанителни заповеди. Това показа проверка на \"Дневник\" в регистъра, обхващащ само два входа на луксозен жилищен блок, който се намира на централния Бул. \"Цар Освободител\" № 88 в града. Справка от началото на т.г. показа, че в блока живеят 11 \"крайно нуждаещи се\", повечето от които и в този момент развиват търговска дейност, чиято печалба трудно може да бъде проследена. В жилище от т. нар. \"фонд за удовлетворяване на граждани с установени жилищни нужди\" живее и Бойка Балева. До 6 ноември 2011г. тя е била съдружник в компанията \"Аня\" ООД. Неговата разностранна дейност се простира от външна и вътрешна търговия, превозна, хотелиерска,туристическа, ресторантьорска и рекламна дейност до покупка, строеж или обзавеждане на недвижими имоти с цел продажба. Дейността на компанията е прекратена половин година преди издаването на заповед за настаняването на Балева в общински апартамент от 69 кв. м. За него тя плаща месечен наем от 77 лв. В апартамент от 62 кв. м. на бул. \"Цар Освободител\" № 88 живее и Виолета Бошнакова. В момента според информацията, публикувана във Фейсбук профила на Бошнакова, тя е маркетинг специалист в учебен център \"Европа\". Той организира \"курсове по оперативно счетоводство, икономика, мениджмънт, компютърни технологии\" и др. Центърът е дейност на дружеството \"Европа 1997\", чийто едноличен собственик е 71-годишната Станка Бошнакова, очевидно майка на Виолета. Пак според публикации във Фейсбук маркетингът е само един от професионалните й интереси. В началото на юни м.г. тя е публикувала статус, според който е била сред участниците в Международна козметична конференция в х-л \"Самоков\" в Боровец. Друг обитател на апартамент в същия блок е Ивелина Белева. За жилището си от 54 кв. м. като крайно нуждаеща се тя плаща наем от 59 лв. на месец. Справка в Търговския регистър показва, че в момента Белева участва с дял от 50% в Дружеството по закона за задълженията и договорите \"Ивели\". То има като предмет на дейност \"търговия на дребно с облекла\". Освен това Белева е и \"майстор фризьор в салон за красота \"Ивели\"\", става ясно от публичната информация в профила й във Фейсбук. Пак там на 28 септември тя е публикувала статуса \"Добро утро от красива Малага!\". Няколко тага проследяват пътуването й до испанския курорт през летищата в Букурещ и Париж. Мита Колева живее в апартамент от 69 кв. м. на бул. \"Цар Освободител\" №88 срещу наем от 80 лв. на месец. Тя е имала участи в ЕТ \"Меркурибил – Мита Колева\" и дружеството по Закона за задълженията и договорите \"Ян и Ин 61\" с \"дейност по поддържане на физическото състояние\". Колева е прекратила дейността си като едноличен търговец на 1 януари 2012г. - осем месеца след като е била настанена като крайно нуждаеща се в общинско жилище. По-рано за неактивно е било обявено и \"Ян и Ин 61\". Събирателното дружество \"Мат мих 80\" е имало широк предмет на дейност - от преработка и търговия с растителни и животински продукти, през финансово- счетоводни, административни, таксиметрови и козметични услуги, до хотелиерство, ресторантьорство и външно-търговска дейност. Компанията е спряла да съществува на 15 юли 2011г. Това обаче се е случило три месеца, след като един от съдружниците в нея - Светлана Димитрова е получила заповед за настаняване като крайно нуждаеща се в общински апартамент във въпросния блок. Жилището е с площ от 57 кв. м. и е отдаден под наем срещу 69 лв. В друго жилище на бул. \"Цар Освободител\" №88 живее Теодор Теолов. Той развива дейност като едноличен търговец \"Теди\" и се занимава с превозна, хоелиерска, туристическа, и импресарска дейност, с производство на филми и звукозапис, оказион, таксиметрови превози и др. В предмета на дейността му е записано и \"откриване на бар\". Наемът, който Теолов плаща за 69 кв. м. общински апартамент от контингента за \"крайно нуждаещи се\" е е 82 лв. месечно. През друго дружество, регистрирано все по Закона за задълженията и договорите - \"Ив Джи Си\", Тони Георгиева извършва \"търговия на дребно на открити щандове\". Нейният дял от компанията, която според системата за фирмено разузнаване \"Дакси\" развива дейност и в този момент, е 25%. Дружеството е регистрирано на адреса на общински имот на ул. \"Дубровник\" 48, където Георгиева е била настанена със заповед, издадена от районното кметство \"Приморски\" във Варна на 13 май 2014 г. Около година по-късно на 22 юни 2015 г. заради \"установени жилищни нужди\" тя е настанена в ново общинско жилище на бул. \"Цар Освободител\" № 88. То е с 69 кв. м. и наем от 78 лв. На същия адрес живее и Цонка Куманова. Като крайно нуждаеща се тя е настанена там на 28 април 2016 г. и плаща 81 лв. месечно за апартамент от 93 кв. м. Справка в Търговския регистър показва, че Куманова е управител на дружеството \"Пеяв\", в което притежава 40% от дяловете. То е регистрирано пак по Закона за задълженията и договорите и развива дейност в сферата на таксиметровия пътнически транспорт. Останалите 60% от компанията са собственост на съпруга на Куманова Петър. По информация на \"Дневник\" от началото на май м.г. срещу 87 лв. месечен наем във ведомствен апартамент от 110 кв. м. в блока на бул. \"Цар Освободител\"  живее зам. кметът на Варна Пейчо Пейчев . С решение на Общинския съвет от края на април м.г. жилището му се оказа прехвърлено във фонда за \"крайно нуждаещи се\", което даваше възможност Пейчев да го придобие на цена не по-висока от данъчната му оценка. След като скандалът стана публичен, прехвърлянето бе оправдано с \"техническа грешка\", но  администрацията на варненския кмет Иван Портних отказа да обяви виновните за нея . Заедно с Пейчев   в още 40 ведомствени жилища , собственост на общината, срещу минимални наеми се оказаха настанени  снабдител в общинския стол, отговорничката на мокрия му бюфет, полицейски началници и дори двама прокурори . Всички те се ползват с привилегията да живеят във ведомствени апартаменти като кадри, важни за функционирането на общинската администрация или други сфери на обществения живот във Варна. Проверката на допълнителни данни по случая показа, че сред най-любопитните случи на настанени в общински ведомствени жилища на бул. \"Цар Освободител\" №88 е този с Невена Клюнкова. Тя е началник-отдел \"Човешки ресурси и вътрешен административен контрол\" в общината и обитава апартамент от 104 кв.м. За него плаща месечен наем от 92 лв. Според отзив, публикуван в сайта на туристическа компания, през февруари м.г., Клюнкова е избрала за почивката си петзвезден хотелски комплекс на брега на о. Мавриций в Индийския океан. Имотите от т. нар. \"фонд ведомствен\" на Община Варна привидно нямат нищо общо с тези за настаняване на граждани с установени жилищни нужди (освен ако не бъдат прехвърлени от първия във втория, както в случая с апартамента на Пейчо Пейчев). Те могат да бъдат отдавани при условията на действаща и в момента наредба. Според текста й наемателите не трябва да притежават друго жилище, идеални части от имот, годен за постоянно обитаване или терен, предназначен за жилищно или курортно строителство. Те не трябва да са собственици на ателиета, кабинети, офиси и индустриални постройки или да са прехвърляли през последните 5 години подобни имоти на други лица. Във всички от посочените по-горе случаи, наемателите с \"остри жилищни нужди\" вероятно са отговаряли на тези условия. Сред тях обаче, случайно или не, няма изисквания за предоставяне на данни за размера на приходите и печалбата им от търговска дейност. Пак случайно или не тази информация не може да бъде проследена и през архива на Търговския регистър, тъй като в преобладаващата част от посочените случаи става дума за събирателни дружества или такива, регистрирани по Закона за задълженията и договорите. Тези форми на сдружаване не са обект на регистъра. А по този начин реалният финансов статус на \"крайно нуждаещите се\", както и мотивите, с които те са получили общински жилища с нисък наем, остава тайна, известна само на няколко чиновника в общинската администрация. Част от договорите за отдаване на жилищата в блока на бул. \"Цар Освободител\" №88 са сключени още по времето на бившия кмет на Варна Кирил Йорданов. Останалите – от администрацията на наследника му Иван Портних. През 2013 г. той пое преждевременно прекъснатия мандат на Йорданов, а през 2015 г. спечели и редовните избори за местна власт.", "date": "2018.01.10", "title": "Блокът на правоимащите, или за бизнеса на \"крайно нуждаещите се\" във Варна"}
{"url": "https://www.dnevnik.bg/sviat/2018/01/10/3109509_za_kakvo_e_na_turciia_sudanski_ostrov_v_cherveno_more/", "text": "От края на декември насам турският президент Реджеп Тайип Ердоган се споменава често в страните, които имат излаз на Червено море, но причината не е само обичайният интерес към политиката на Турция в региона. По време на обиколка в Африка Ердоган посети и Судан и поиска от президента Омар ал Башир дали Турция може да ползва остров Суакин, недалеч от суданския бряг - идея, която Ал Башир прие като част от сделка за 650 милиона долара и която според турските власти ще позволи на страната да администрира за неопределен период от време. Анкара отхвърля всякакъв интерес към изграждане на военна база там, но съседите на страната се опасяват, че Суакин, някогашен османски преден пост в Червено море, може лесно да се използва за военни цели и страната внезапно да се окаже домакин на третата турска база извън Катар и Сомалия, пише електронното издание \"Ал Монитор\". Островът, разбира се, беше една от дузината теми в разговорите между Ердоган и Ал Башир: по време на посещението се подписаха 13 споразумения, от зона за свободна търговия в Порт Судан (и рязък скок в търговския обмен от 500 милиона до 10 милиарда долара) до изграждане на ново летище в Хартум. Паника в арабския свят обаче създаде и споразумението за военно сътрудничество между началниците на щабовете на Турция и Судан, заедно с обяснението на Ердоган, че Суакин, остров, загубил значението си на \"врата към Африка\" след създаването на пристанищния град Порт Судан в началото на миналия век (заради него Ердоган смята, че Суакин се е превърнал в \"призрачен остров\"). \"Това, че изравнихте това място със земята, е като да си обръснем брадите. Ще го построим наново и възстановим така, че, подобно на обръсната брада, ще поникне отново и много по-изобилно.\" Идеята е Турската агенция за международно сътрудничество (TIKA) да възстанови османските паметници там, както вече е направила от 2011 г. насам с няколко джамии. Според  турско издание  приключването на този мащабен проект ще позволи на турските граждани, които пътуват до Мека за  (поклонничеството до Мека извън определеното за хадж време), да се \"отбиват\" на острова, а оттам, както е било и в миналото, да стигнат по море до Джеда в Саудитска Арабия, до която всеки ден има фериботи от острова. Заради тази наглед безобидна идея в медиите в няколко държави забушува истинска буря. Судан, Етиопия, Турция и Катар , който е в обтегнати отношения с подкрепящата \"Мюсюлмански братя\" Турция, ситуацията само налива масло в огъня и на спора със Судан за граничния район Халаиб и напрежението заради хидроелектрически проект в Етиопия, който Хартум подкрепя - два въпроса, изострящи иначе доскоро стабилните египетско-судански отношения; граничният спор дори подтиква Хартум да постави под въпрос и прехвърлянето на островите Тиран и Санафир от Египет към Саудитска Арабия миналата година, като твърди, че те погрешка са се озовали в египетски териториални води. Погледнат от Кайро, проблемът е и че турско-судански военен съюз може да подкрепи баланса на силите в региона. Според египетския журналист Имадеддин Адиб Судан \"дава пристанищата и границите си за доставка на оръжия и достигане на терористи до Египет и обслужва целите на съюза Катар-Турция да върнат \"Мюсюлмански братя\" на власт.\" За в. \"Ал Уатан\" той пише още, че \"Судан, с турската си лудост, с ирански сценарии и етиопската схема да откаже вода на Египет и катарски финансови машинации, нарушава географски и исторически реалности срещу Египет.\" \"Катарската\" връзка не е само голословна хипотеза - към турския началник на генералния щаб ген. Хулуси Акар се присъедини и катарският му колега генерал-лейтенант Ганим бин Шахийн и заедно със суданския шеф на отбраната имаха тристранна среща, а Бин Шахийн получи наградата \"Нил\" - най-нисокото отличие на страната. Илюстрация за нея са и публикации в катарски ( и ирански ) медии, според които войски на Египет, подкрепени от Обединените арабски емирства, са пристигнали в Еритрея (информация, която не беше потвърдена) и това е подтикнало суданската армия да разположи сили за бързо реагиране по еритрейската граница. По ирония на съдбата самата Еритрея беше позиция за катарски мироопазващи войски, които обаче се изтеглиха с началото на кризата в Залива. \"Пункт за наблюдение\" или \"плацдарм за намеса\" Според   в Египет Цви Мазел случаят е пример за прикритите опити на Турция да \"преследва целта си да развие военна и разузнавателна инфраструктура на Червено море\". Според Него е \"очевидно, че Анкара е заета да изгражда пръстен на военно сътрудничество по бреговете на Червено море и в Източна Африка\", а самият Суакин вероятно ще е ключов пункт за наблюдаване на движението в Червено море, където биха могли да акостират турски военни кораби. Това е заплаха за Израел, чиито плавателни съдове и самолети минават през морето по пътя към Азия и Африка, пише Мазел  за \"Джерузалем пост\" . За   добрите отношения на Турция и Иран и Катар в момента създават потенциална опасност, че Анкара може да стане плацдарм за намеса в Йемен на страната на хутите, с които Рияд воюва, и още по-категорично да подкрепи Доха в конфликта с другите страни от Залива, \"да изпрати  още войници в Катар  или да се намеси в Египет\" чрез работа с \"Мюсюлмански братя\", пише за  Gulf News  журналистът Сами Мубайед. \"Посрещнат като лидер на Судан\" В Рияд премиерът Бинали Йълдъръм опита да противостои на това усещане, но не се получи, пише  \"Ал Монитор\" . В Саудитска Арабия някои вече се притесняват, че Судан - някога спасен от международни санкции благодарение на най-голямата страна в Залива - вече е направил завой към Турция. За в. \"Оказ\" журналистът Мохамед Абу Талиб пише, че Турция иска \"ескпанзия в региона, особено срещу Египет и страните от Залива.\" Той припомня, че остров Суакин е срещу Джеда и че Анкара гледа на острова като на символ на Османската империя. След тези коментари суданското посолство в Рияд побърза да успокои страната, че \"Суакин принадлежи единствено на Судан\". Докато саудитската телевизия \"Ал Арабия\" дори стигна дотам, че заговори за Суакин като място на \"османско клане\", по страниците на турски медии се долавят други нюанси. Президентът Ердоган беше \"приет, сякаш беше лидерът на африканската страна през последните 36 часа,\" писа  \"Дейли сабах\"  след визитата. \"Местен жител на улицата прави одобрителен жест, когато осъзнава, че си турчин и веднага признава, че Реджеп Тайип Ердоган е име, което звучи в домовете на много суданци. Обръщат се към теб и ти казват \"Ал Кудс\" (Ерусалим), когато научат, че си турчин.\" Говори се за ръкоплясканията след речта на Ердоган през 540-те депутати в парламента в Хартум, някои от които, цитирани от вестника, смятат, че той \"е спасил достойнството на мюсюлманската нация, умма\". Терминът \"умма\" всъщност обозначава общността на мюсюлманите по света, която е наднационална и не зависи от ограниченията на конкретни пространства по света (произлица от семитското \"ум\" - \"майка\"). Според \"Сабах\" това трябва да \"отвори очите на враговете на Турция\", които иначе сега се опитват да се отърват от него с нелегални методи, а вместо това е по-добре да разберат чувствата, които той създава сред мюсюлманските маси. \"Интересен е фактът, че наблюдавахме същата топлота, показана от хората в Хартум, и в предимно населените с кюрди региони на Югоизточна Турция, когато Ердоган посети граничните райони на Хакари и Шърнак в събота.\" Така \"Ердоган отбелязва добри резултати у дома и в чужбина, (и) с мюсюлманските маси, и с кюрдите в Турция.\" Опасно ли е това за Близкия изток Колкото и арабските страни да гледат с притеснение на реториката за  \"османското наследство\"  на Ердоган, той я използва от години и в други региони, например на Балканите, с понякога значим, но все пак променлив успех. Такива послания, определяни от негови критици като част от инструментите на \"неоосманизма\", се повтарят от години, обикновено на фона на посещения на Ердоган или други турски ръководни кадри в страни от Западните Балкани (или в Гърция, където разговорът за последните години на Османската империя  завърши с напрежение ). \"Ал Монитор\" пише, че с действията си Ердоган по-скоро търси начин да преодолее изолацията, тъй като имиджът на Турция в Африка е най-малко пострадал в относителен план последните няколко години. Откакто стана президент през август 2014 г., той е посетил континента общо пет пъти. За последните 12 години, откакто през 2005 г. Турция отбеляза \"годината на Африка\", броят на посолствата там се е увеличил от 12 на 38, а от септември страната вече има и военна база там - в Сомалия, с около 200 войници (за сравнение турското присъствие в Доха в момента е от около 100 души, макар че броят им  ще се увеличи ). Според Цви Мазел случаят показва, че \"умерените сунитски страни... не могат да спрат Турция или Иран,\" лишени от американска подкрепа. Той дава пример с действията на саудитския престолонаследник принц Мохамед бин Салман (когото споменава след определението \"умерени страни\") и кратката, създадена в Рияд криза с оставката на ливанския премиер Саад Харири като отчаян опит да се насчи вниманието на Запада към нарастващото влияние на Иран в Ливан и към ситуация, при която, по думите му, \"Хизбула\" на практика е завзела властта в страната.", "date": "2018.01.10", "title": "За какво ѝ е на Турция судански остров в Червено море"}
{"url": "https://www.dnevnik.bg/sport/2018/01/10/3109445_rusiia_shte_izpolzva_dronove_za_borba_s_huliganite_po/", "text": "Русия ще използва видеодронове като част от мерките за борба с футболното хулиганство по време на световното първенство през лятото. Домакините ще разчитат по този начин по-лесно да бъдат разпознавани агресивните привърженици, заяви заместник-директорът на Националната гвардия Сергей Меликов. \"Обръщаме специално внимание за подготвянето на мерки, които могат да предотвратят, разкрият и да се борят срещу нарушаването на закона от страна на агресивните фенове\", каза Меликов пред агенция \"Интерфакс\". Той допълни, че на всеки един от стадионите за световното ще бъдат разположени специални отряди за борба с тероризма. Ще бъдат въведени и системи за видеонаблюдение, за да се гарантира, че насилието няма да помрачи първенството, каза още Меликов. Министерството на извънредните ситуации обяви, че спасителните екипи и лекарите изучават английски език, за да могат да общуват по-добре с феновете, които ще посетят мондиала. Хулиганството е едно от основните опасения преди турнира, който ще се проведе от 14 юни до 15 юли. По време на европейското първенство във Франция през 2016 г. се стигна до доста сблъсъци между привърженици, като руските бяха сред най-активните. По искане на руските власти всички фенове, които желаят да посетят мачове от световното, трябва да кандидатстват за фен карта. Целта й е да гарантира, че тези привърженици, които са свързани с хулиганството и насилието по стадионите, няма да получат достъп.", "date": "2018.01.10", "title": "Русия ще използва дронове за борба с хулиганите по време на световното"}
{"url": "https://www.dnevnik.bg/biznes/2018/01/10/3109673_svetovnata_banka_ochakva_31_rust_na_globalnata/", "text": "Световната банка прогнозира растеж на глобалната икономика с 3.1% през 2018 г., показва публикувания вчера януарски доклад на банката, предаде БТА. Това е най-добрият ѝ резултат от седем години.  Банката е повишила с 0.3 процентни пункта направената през юни прогноза за прираста на световната икономика тази година. \"Световният растеж е по-силен, отколкото бяхме предвидили\", заяви пред Франс прес Айхан Косе, икономист в Световната банка. 2018 г. има \"добри шансове\" да стане първата година след финансовата криза от 2008 г., в която световната икономика ще работи почти на пълна мощ, отбеляза експертът, който е основен автор на шестмесечния доклад за световната икономическа конюнктура. За 2019 г. Световната банка прогнозира стабилен прираст от 3%, а за 2020 г. очакванията са за 2.9 на сто.  Макар че банката е по-оптимистична за световния икономически растеж тази година, тя остава резервирана по отношение на способността за дългосрочното му поддържане предвид опитите за протекционизъм и геополитическите напрежения, отбелязва Франс прес.", "date": "2018.01.10", "title": "Световната банка очаква 3.1% ръст на глобалната икономика тази година"}
{"url": "https://www.dnevnik.bg/regioni/2018/01/10/3109686_chovek_zagina_v_katastrofa_mejdu_lineika_i_avtobus_na/", "text": "Един човек загина в катастрофа между линейка и автобус на пътя София - Варна. Произшествието е станало около 3.50 ч. тази сутрин в района на село Камбурово. МВР съобщи, че загиналият е шофьорът на линейката. В автобуса, който е пътувал по линията Варна – София, са пътували 40 души. Няма информация за сериозно пострадали. Заради катастрофата пътят бе временно затворен, като към 8 ч. движението отново бе възстановено. Причините за пътното произшествие са в процес на изясняване.", "date": "2018.01.10", "title": "Човек загина в катастрофа между линейка и автобус на пътя София-Варна"}
{"url": "https://www.dnevnik.bg/evropa/2018/01/10/3109688_slovakiia_i_avstriia_iskat_alternativi_na_evropeiskite/", "text": "Европейският съюз се нуждае от по-комплексни решения от сега обсъжданите, за да може да уреди въпроса с бежанците. Това заяви в Словакия австрийският министър на външните работи Карин Кнайсъл, цитирана от ДПА. С оглед на огромните демографски промени в страните на произход на бежанците съюзът се нуждае \"от общи решения, които не може просто да бъдат сведени до квоти\", заяви Кнайсъл. Тя е на първото си задгранично посещение като първи дипломат на новата управляваща коалиция във Виена. В Братислава Кнайсъл се срещна с Иван Корчок, държавен секретар на Словакия по въпросите на ЕС, който изрази становище, сходно с нейното. Квотите не работят, защото пренебрегват желанията на повечето бежанци, които искат да отидат в по-богатите страни от съюза, а не в такива като Словакия, заяви той. През 2015 г. Словакия стана първата държава членка оспорила по съдебен ред квотния план на ЕС, който предвиждаше пристигналите на негова територия хора да бъдат поравно разпределени между отделните страни от съюза. Братислава загуби това дело в Съда на ЕС и за разлика от Унгария заяви, че приема решението на съда. Кнайсъл каза, че Словакия е намерила други начини да изрази добрата си воля по въпроса за миграцията, като например спонсорира програми за охрана на границите и бежанците в други страни. Социалните помощи за деца Корчок засегна и въпроса за  планираното от новото австрийско правителство орязване  на социалните плащания за деца, живеещи в чужбина. Словакия отправи критики към намеренията на Виена да намали социалните плащания за деца, живеещи в чужбина, заявявайки, че подобна мярка може да дискриминира словаците, работещи в Австрия, предаде \"Ройтерс\". Управляващата коалиция в Австрия, съставена от консерватори и крайнодесни, миналата седмица представи планове за намаляване на помощите, които започват от около 114 евро на дете. Австрия граничи с осем държави, където заплатите са сравнително по-ниски, включително Чехия, Словакия, Унгария и Словения. Гражданите на източноевропейски страни са голяма част от работната ръка в редица сектори като здравеопазване и строителство, но често те живеят и работят далеч от семействата и децата си. Иван Корчок призова австрийските власти да уважават принципа на недискриминация след срещата с Карин Кнайсъл. Кнайсъл посочи, че Австрия ще се опита да постигне промяна на европейско равнище, така че детските помощи да отразяват жизнения стандарт, благосъстоянието и покупателната сила във всяка страна. През 2016 г. Австрия е превела 273 млн. евро в други членки на ЕС и Европейската икономическа зона като социални плащания за 132 000 деца. Европейската комисия миналата година критикува Германия за подобен план, който по-късно бе изоставен, припомня \"Ройтерс\"./БТА", "date": "2018.01.10", "title": "Словакия и Австрия искат алтернативи на европейските квоти за бежанците"}
{"url": "https://www.dnevnik.bg/bulgaria/2018/01/10/3109691_protestniiat_bilbord_na_policaite_beshe_svalen_den/", "text": "Ден преди официалното откриване на българското председателство на Съвета на Европейския съю з протестният билборд  на синдикалната федерация на МВР пред Националния стадион \"Васил Левски\" беше свален. Това обявиха представители на синдикатите пред Би Ти Ви. Билбордът беше на английски език и се намираше на кръстовището на улица \"Гурко\" и булевард \"Евлоги Георгиев\". На него пишеше, че служителите на МВР са по-ниско платени в сравнение с техните колеги в ЕС, като тяхната основна заплата е само 340 евро. Подобни билборди има още на булевардите \"Брюксел\" и \"Цариградско шосе\". Те са разположени на ключови места, по които се движи маршрута на европейските делегации. От синдикалната федерация обясниха, че късно снощи са били уведомени от фирмата, с която са сключили договор, че билбордът ще бъде свален. Такова било желанието на собственика на съоръжението. По договор билбордът с посланието трябвало да остане до 15 януари. Все още синдикатите не знаят каква е причината за премахването на билборда. Те ще имат разговори с фирмата дали парите ще им бъдат върнати или посланието им ще бъде преместено на друго място в София. Утре  служителите на МВР излизат на протест , който ще премине през няколко ключови места по маршрута на европейските политици, които пристигат в България. Те настояват за 15% увеличение на заплатите и нов Закон за МВР.", "date": "2018.01.10", "title": "Протестният билборд на полицаите беше свален ден преди откриването на европредседателството"}
{"url": "https://www.dnevnik.bg/na_put/2018/01/10/3109560_kufarut_kato_kuche/", "text": "Постоянното безпокойство куфарът ти да не изчезне на летището може би скоро ще бъде забравено. Учени разработиха нов модел, който ще следва собственика си както куче.", "date": "2018.01.10", "title": "Куфарът като куче"}
{"url": "https://www.dnevnik.bg/bulgaria/2018/01/10/3109696_karakachanov_vidia_opit_na_prestupniia_kontingent_da/", "text": "Не е съвпадение, че  убийството на бизнесмена Петър Христов  е извършено преди началото на българското председателство на Съвета на ЕС – това мнение изрази вицепремиерът и министър на отбраната Красимир Каракачанов (\"Обединени патриоти\"/ВМРО) пред \"Нова телевизия\". Той разказа, че една от основните версии на разследващите е отмъщение, затова че  бизнесменът е съдействал за разкриването на организирана престъпна група . Каракачанов заяви, че информация за ролята на Христов е изтекла преди няколко месеца, като посочи \"хора, които са били призвани и са работили в органите на сигурността\", но не отговори на въпрос кой е издал ролята на Христов. \"Тя (информацията - бел.ред.) едва ли е изтекла нарочно. Според мен абсолютно непрофесионално отношение\", обобщи вицепремиерът. \"Престъпният контингент има интерес да дискредитира държавата\", заяви Каракачанов и добави, че когато подобно престъпление се извърши \"пред обектива на световните медии\" се смята за успех, че правителството е разклатено. \"Сега всеки ще се опита да организира какво ли не, само и само да бъде чут и забелязан... всякакви групи, включително например в системата на МВР\", заяви вицепремиерът. Той разказа, че в един от военните заводи \"Терем\" са се чули искания за протести с мотива, че моментът за това е именно по време на европредседателството. Каракачанов още веднъж изтъкна тезата на \"Обединени патриоти\" за строителството на втори кабинков лифт в Банско. Той омаловажи протестите срещу застрояването в Пирин, като противопостави протестиращите на такива от София и на такива от провинцията, за чиито интереси нямало кой да се погрижи. \"В София бяха (на протеста – бел.ред.)  няколкостотин човека , на другия – на магистралата, бяха няколко хиляди. Значи вниманието на България трябва да се концентрира само и единствено върху жълтите павета\", попита Каракачанов. Според него \"едните си правят протеста под прозорците на Министерския съвет и изнудват правителството, другите никой не ги чува\". Каракачанов увери, че в Пирин нямало да се построи нищо повече извън втория кабинков лифт и никой нямал намеренире да строи нито къщи, нито хотели. Ако се окажело, че греши, той лично щял да се извини на протестиращите природозащитници.", "date": "2018.01.10", "title": "Каракачанов видя опит на престъпния контингент да дискредитира държавата преди европредседателството"}
{"url": "https://www.dnevnik.bg/evropa/2018/01/10/3109690_london_se_oplaka_che_es_se_podgotvia_za_eventualna/", "text": "Британският министър за Брекзит Дейвид Дейвис критикува Европейския съюз, че се подготвя за сценарий, при който може между Великобритания и ЕС да не бъде договорено споразумение за отношенията им след излизането на страната от съюза през март 2019 г., предадоха световните агенции, цитирани от БТА. Критиките на Дейвис се съдържат в писмо, публикувано вчера от британския в. \"Файненшъл таймс\". Писмото е било написано през декември миналата година и е адресирано до британския премиер Тереза Мей. В него Дейвис упреква европейските агенции, че публикуват сведения за икономическата ситуация след излизането на Великобритания от ЕС през март 2019 г., без да споменават възможността за евентуален преходен период. Този подход от страна на ЕС често пъти вреди на интересите на Великобритания, пише Дейвис. Според него действията на ЕС могат да изложат на риск съществуващите договори и да принудят британски компании да се преместят от Великобритания на континента в случай на твърд Брекзит. Лондон иска да договори с ЕС  преходен период след Брекзит , който да е две години, преди да влязат в сила новите търговски връзки на Великобритания с европейския блок. Преговорите за този преходен период се очакват през втората фаза на разговорите за Брекзит между Лондон и Брюксел, припомня \"Франс прес\". Британският премиер Тереза Мей вече заяви, че не изключва възможността да не се стигне до споразумение с ЕС. По повод информацията за писмото на Дейвис говорителят на Европейската комисия Маргаритис Схинас каза, че \"в Еврокомисията хората са донякъде изненадани, че Великобритания се учудва от подготовката за един обявен от самото британско правителство сценарий\". Той визира сценария, при който Великобритания може да излезе от ЕС, без да е договорила споразумение за бъдещите си отношения със съюза.", "date": "2018.01.10", "title": "Лондон се оплака, че ЕС се подготвя за евентуална липса на сделка за Брекзит"}
{"url": "https://www.dnevnik.bg/evropa/2018/01/10/3109693_germaniia_smumri_iran_za_aintiizraelski_shpionaj_na/", "text": "Германия съобщи вчера, че е извикала за разговор посланика на Иран, за да порицае Техеран, че е шпионирал свързани с Израел хора и организации, предаде \"Ройтерс\", цитирана от БТА. Министерството на външните работи е извикало иранския посланик, който е бил остро смъмрен. Това е станало на 22 декември, но информацията се съобщава чак сега. \"Шпионирането на хора и институции със специални връзки с държавата Израел на германска територия е изключително нарушение на германските закони\", заяви представител на ведомството. Изпълняващият длъжността директор на министерския отдел, отговарящ за Иран, Филип Акерман, е казал на посланика, че \"такива дейности не могат да бъдат толерирани и са напълно неприемливи. Новините за срещата се появиха дни преди външните министри на Иран, Германия, Франция и Великобритания да се срещнат в Брюксел, за да обсъдят ядреното споразумение с Иран от 2015 г. и притесненията на международната общност от начина, по който бяха потушени антиправителствените протести в ислямската република. Германия опитва да намери баланс между интереса си да разшири търговските си връзки с Иран и ангажимента си към опазване на човешките права. Тя изигра ключова роля в усилията на европейците да убедят Вашингтон да не развали ядрената сделка. През март Германия осъди пакистанеца Мустафа Хайдар Саид-Накфи, че е събирал разузнавателна информация за Райнхолд Робе, бивш ръководител на неправителствена организация за насърчаване на германско-израелско приятелство, и за преподавател по икономика в Париж с двойно израелско и френско гражданство. Пакистанецът е работил за иранския Корпус на гвардейците на ислямската революция.", "date": "2018.01.10", "title": "Германия смъмри Иран за аинтиизраелски шпионаж на нейна територия"}
{"url": "https://www.dnevnik.bg/evropa/2018/01/10/3109697_makron_ne_iska_da_dava_publichno_uroci_na_kitai_za/", "text": "Френският президент Еманюел Макрон каза, че не иска да се произнася публично и да дава уроци на Китай по въпроса за правата на човека, защото това е напълно неефикасно, предаде \"Франс прес\". Това изявление Макрон направи по време на официалната си визита в Пекин,  която приключва днес . \"Има различия между нас, които са свързани с нашата история, с нашите дълбоки философии, с характера на нашите общества. Мога да си направя удоволствието да давам поуки на Китай, правейки изказвания за френската преса. Това се е правило много в миналото, но не даде никакъв резултат\", каза Макрон пред журналисти по време на посещение на галерия на изкуствата в Пекин. Въпросът за правата на човека ще бъде засегнат от Макрон в частни разговори по време на визитата му в Китай, увери Елисейският дворец преди началото на пътуването му в азиатската държава. Френският президент обаче отказа да говори публично за него. \"Това е напълно неефикасно. Вярвам в дипломацията на взаимното уважение\", каза Макрон. Правозащитната организация \"Хюман райтс уоч\" призова Макрон да поиска публично от китайския президент Си Цзинпин подобрения в ситуацията с правата на човека в Китай. Правозащитната организация спомена по-специално  случая с Лю Ся, вдовицата на починалия нобелов лауреат за мир Лю Сяобо . Тя е под домашен арест, без да са й повдигнати каквито и да било официални обвинения. Световният уйгурски конгрес също отправи призив към Макрон да повдигне въпроса за правата на човека в Китай. Конгресът е организация на живеещи в изгнание представители на китайското мюсюлманско малцинство уйгури. Част от тях се оплакват от религиозна, социална и икономическа дискриминация от страна на китайските власти. А в последните години радикализиран клон на уйгурите извърши атентати в Китай. Пекин наложи драконовски мерки за сигурност района Синцзян, където живеят повечето уйгури. Макрон каза, че е повдигнал тези въпроси, свързани с правата на човека, по време на визитата си. \"Говорих за тези безпокойства с президента Си Цзинпин. Той знае, че те съществуват в Европа, по-специално по въпроса за свободите и универсалните права. И аз знам, че за него темата е важна\", каза Макрон \"Има разговори, но не пред журналистите, не по открит начин, а на четири очи, които могат да бъдат полезни и да дадат резултати. Аз подкрепям такива разговори\", каза Макрон./БТА", "date": "2018.01.10", "title": "Макрон не иска да дава публично уроци на Китай за правата на човека"}
{"url": "https://www.dnevnik.bg/evropa/2018/01/10/3109702_polsha_iska_dialog_s_es_no_durji_na_sudebnata_reforma/", "text": "Полският премиер Матеуш Моравецки заяви вчера след среща с председателя на Европейската комисия Жан-Клод Юнкер, че Варшава е готова за сътрудничество с европейските институции в различни сфери, предадоха световните агенции, цитирани от БТА. Полша и Европейската комисия имат общи интереси, посочи Моравецки след продължилата близо три часа среща. \"Ние ще се стараем да взаимодействаме в различни области, ще се стараем да стигаме до компромис\", заяви той. Моравецки отбеляза, че в началото на срещата с Юнкер  е говорил за върховенството на закона в Полша  - спорен въпрос в отношенията между страните. \"Ние представихме същността на нашата съдебна реформа\", каза полският премиер. \"Нашето намерение е да направим тази система по-ефективна, по-справедлива, по-обективна\", увери Моравецки, цитиран от \"Ройтерс\". На 20 декември  Европейската комисия за пръв път в историята на ЕС  задейства наказателна процедура по отношение на Полша за нарушаване на фундаменталния принцип за независимост на съдебната система, припомня ТАСС. Процедурата може да доведе до лишаването на Полша от право на глас в Съвета на ЕС. В общо изявление след вчерашната среща беше посочено, че Моравецки и Юнкер са имали приятелски разговор, включващ подробно обсъждане на въпроса за върховенството на закона в Полша. Двамата са се договорили, че ще се срещнат отново, за да продължат дискусията с цел постигане на напредък по въпроса до края на февруари. Вчера полският президент  смени ключови министри  в опит да смекчи тона към Брюксел. Министърът на правосъдието Збигнев Жобро, автор на спорната реформа на съдебната система, породила протести в Полша и критики от страна на еврокомисията, обаче не бе сменен. Преди това Юнкер подчерта, че ЕС не е във война с Полша, но допълни: \"Ние приемаме сериозно безпокойствата на полската страна и аз бих искал и полските ни приятели да приемат сериозно нашите.\"", "date": "2018.01.10", "title": "Полша иска диалог с ЕС, но държи на съдебната реформа"}
{"url": "https://www.dnevnik.bg/bulgaria/2018/01/10/3109704_putin_vse_oshte_ne_e_otgovoril_dali_shte_poseti/", "text": "Руският президент Владимир Путин все още не е отговорил на българския си колега Румен Радев дали ще дойде на посещение през тази година. Министърът на външните работи Екатерина Захариева уточни пред Би Ти Ви, че в момента Русия се намира в предизборна обстановка заради предстоящия вот за държавен глава и най-вероятно това е причината да няма потвърждение за подобна визита. Тя каза още, че няма и уговорена дата за посещение на турския президент Реджеп Ердоган по време на българското европредседателство. Захариева обаче уточни, че със сигурност ще има разговори за евентуалното членство на южната ни съседка в ЕС. \"Изключително важно е да имаме добри отношения с Турция, без обаче да замитаме проблемите под масата. Със сигурност президентът Ердоган е добре дошъл в България при завършване на ремонта на джамията в Разград. Така ще покажем толерантност на религиите\", добави Захариева. Тя не подмина и темата с убийството на бизнесмена Петър Христов. Според нея полицията ще успее да разкрие престъплението бързо, както е успяла да стори това с шесторното убийство в Нови Искър. Външният министър призна, че доверието в МВР наистина не е високо, но призова обществото да помага с даването на информация за всяко тежко криминално деяние.", "date": "2018.01.10", "title": "Путин все още не е отговорил дали ще посети България, а Ердоган е добре дошъл, обяви Захариева"}
{"url": "https://www.dnevnik.bg/ot_vas/novini_ot_vas/2018/01/10/3109708_zima_kato_esen/", "text": "Зима Недялко Йорданов Дойде все пак... Със кротка ярост... Отново времето започна... Със дъх на детство и на старост... Еднакво чиста и порочна... Красавице необуздана. Старице – грохнала и бяла. Ти моя радост... Моя рана... Целувка сетна пред раздяла...", "date": "2018.01.10", "title": "Зима като есен"}
{"url": "https://www.dnevnik.bg/sviat/2018/01/10/3109717_banun_napusna_rukovodstvoto_na_braitbart_sled_skandala/", "text": "Бившият главен стратег на Белия дом Стивън Банън напуска ръководството на десния уебсайт \" Брайтбарт нюз \" ( Breitbart News ) след публикуването на критични изказвания за президента на САЩ Доналд Тръмп и антуража му в книгата \"Огън и ярост: в Белия дом на Тръмп\" на  Майкъл Улф , съобщиха световните агенции. Генералният директор на \" Брайтбарт нюз \" Лари Солов обяви оттеглянето на Банън от поста изпълнителен председател на съвета на директорите в съобщение на сайта. \"Ние винаги ще сме благодарни за неговия принос и за това, което ни помогна да постигнем\", се казва в съобщението, цитирано от ДПА. Самият Банън, който  напусна поста в Белия дом  през август, заяви, че е горд от това, което \"екипът на \"Брайтбарт\" е постигнал в толкова кратък период в изграждането на новинарска платформа от световна класа\". В книгата, предизвика полемики, Банън е цитиран да казва, че смята за \"предателска\" и \"непатриотична\" скандалната среща на  Доналд Тръмп-младши , зетя на Тръмп  Джаред Къшнър  и бившия шеф на кампанията му  Пол Манафорт  с руснаци, предлагащи злепоставяща информация за Хилари Клинтън, през юни 2016 г. в \"Тръмп тауър\". Доналд Тръмп реагира гневно, заявявайки, че Банън си е \"загубил ума\", а дни по-късно Банън уточни, че думите му се отнасяли за Манафорт, а не за сина на президента.", "date": "2018.01.10", "title": "Банън напусна ръководството на \"Брайтбарт\" след скандала с Тръмп"}
{"url": "https://www.dnevnik.bg/sviat/2018/01/10/3109715_sasht_odobriha_prodajba_na_antibalistichni_raketi_za/", "text": "Правителството на САЩ одобри продажбата на антибалистични ракети на Япония, за да се защитава тя срещу нарастващата ядрена и ракетна заплаха от страна на Северна Корея, предаде \"Ройтерс\", като се позова на представител на американския Държавен департамент. Новината за одобрената продажба идва, след като Северна Корея и Южна Корея  проведоха първите разговори помежду си  за повече от две години в опит да разрешат кризата на Корейския полуостров, породена от севернокорейската ядрена програма. Вчера Държавният департамент на САЩ поиска от американския Конгрес да одобри продажбата на четири ракети и свързания с тях софтуер на Япония. Сделката е на стойност 133 милиона долара. Ракетите ще могат да бъдат изстрелвани от самолетоносачи в морето или от система с неземно базиране./БТА", "date": "2018.01.10", "title": "САЩ одобриха продажба на антибалистични ракети за Япония заради заплахата от Северна Корея"}
{"url": "https://www.dnevnik.bg/sport/2018/01/10/3109749_kandidatut_za_prezident_na_bfs_ivailo_drajev/", "text": "Подготвящият се  да участва в президентските избори в Българския футболен съюз (БФС) Ивайло Дражев  видя \"опит да се проведе нелегитимно общо събрание (конгрес)\". Бившият президент на \"Черноморец\" (Бургас) се обърна към министъра на спорта Красен Кралев с настояване да бъде направена проверка. Според Дражев има 136 клуба, които не отговарят на изискванията и са нередовни членове на БФС с право на глас в предстоящия на 16 февруари конгрес. Наскоро  футболният съюз обяви, че е отписал 119 клуба и имащите право на глас са 547 . Според Дражев един от всеки четири от тях е нелегитимен. Той посочва в писмото си още, че членовете на настоящия изпълнителен комитет на БФС Атанас Фурнаджиев и Йордан Лечков, които  няколко пъти са заявявали подкрепата си към Борислав Михайлов за нов мандат , са председатели на две от комисиите за подготовка на избора на управителни органи и документи на самия конгрес. \"Едновременно с това на тези членове на досегашния ИК са делегирани права да приемат и преценят кандидатури за нови управителни органи и подготвят проекти за решение относно членове и делегати на конгреса на БФС\", пише Дражев. В последните работни дни на 2017 г. \"Ботев\" (Болярово) е представил писмо с намерение да издигне кандидатурата на Дражев. Преди него Михайлов и Любослав Пенев обявиха, че ще се кандидатират за поста. В няколко изказвания в последните седмици Кралев похвали Михайлов и работата му. По време на \"Футболист на годината\"  министърът си пожела догодина наградите да бъдат връчени \"в същия състав\" . Срокът за подаване на кандидатурите е от 15 януари до 1 февруари. ", "date": "2018.01.10", "title": "Кандидатът за президент на БФС Ивайло Дражев предупреди Кралев за 136 нередовни клуба"}
{"url": "https://www.dnevnik.bg/evropa/2018/01/10/3109750_vuv_franciia_shte_otnemat_knijkata_za_razgovor_po/", "text": "Във Франция шофьорите, които бъдат хванати да пишат съобщения или да говорят по мобилните си телефони, докато карат, ще бъдат временно лишени от разрешителното си за управление на превозно средство, предаде \"Ройтерс\". Мярката е част от нови правила за пътната безопасност в страната. През 2016 г. във всеки десети инцидент по пътищата е \"бил замесен\" мобилен телефон, уточни премиерът Едуар Филип. В Европа забраната за използване мобилни устройства без хендс фрий по време на шофиране е широкоразпространена, но наказанията, общо взето, са ограничени до глоби, вариращи от под 50 евро в Ирландия до неколкостотин евро в Холандия. Друга непопулярна, но необходима мярка е намаляването на разрешената скорост по второстепенните двупосочни пътища в страната от 90 километра в час на 80 километра в час, предаде \"Франс прес\", цитирана от БТА. Според премиера Едуар Филип това може да спаси поне един човешки живот на ден. Допитване на агенция \"Харис\" от вчера показва, че шест на 10 французи са против нея. От 28-те страни - членки на ЕС, само в Швеция има по-строго ограничение на скоростта - 70 километра в час. Финландия разрешава скорост от 80 километра в час извън градовете и магистралите. На другите места в съюза остава разрешението за 90 километра в час, дори за 100 километра в час. Ограничението за скоростта по второстепенните пътища във Франция влиза в сила от 1 юли. То касае второстепенните двупосочни пътища, по средата на които няма разделители от сорта на бариера или земен насип. От тази мярка ще са засегнати 400 000 километра пътища в страната. На 1 юли 2020 г. ще бъде направена оценка на мярката. Крайната десница Национален фронт я разкритикува и обяви петиция срещу нея. Партията каза, че ограничаването на скоростта ще засегне средната класа.", "date": "2018.01.10", "title": "Във Франция ще отнемат книжката за разговор по телефон зад волана"}
{"url": "https://www.dnevnik.bg/bulgaria/2018/01/10/3109748_kratki_novini_nova_redovna_tpancpoptna_liniia_cvupzva/", "text": "Кратки новини\" е новата рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Нова тpaнcпopтнa линия между Бoжypищe и София Маршрутките ще бъдат безплатни както за работещите в икономическата зона \"Божурище\", така и за всички пенсионери, които живеят в града, съобщи БНТ. Развитието на икономическа зона \"Божурище\" е сред приоритетите, които кметът на общината очертава пред себе си през новата година. Достъпът до нея е ключов момент според него за развитието на района. На същото мнение са и от Националната компания Индустриални зони, затова съвместно финансират проекта за новата транспортна линия. Работници от \"Терем - Флотски арсенал\" излязоха на протест Те блокираха пътя от Варна за Белослав като изразиха недоволството си срещу политиката, водена от новия управител на дружеството. С плакати те поискаха хляб и сигурност за семействата си. Според работниците от корабостроителния завод дружеството се води умишлено към фалит. Свлачища отнеха живота на поне 13 души в Калифорния Наводнения и кални свлачища отнесоха къщи и прекъснаха важна магистрала в Южна Калифорния, след като силна буря връхлетя вчера окръг Санта Барбара по Тихоокеанския бряг, предаде Ройтерс. Хиляди хора са получили предупреждение да се евакуират, но едва 10-15% са се съобразили. Телата на жертвите са открити по време на спасителни операции, в които са участвали специално обучени кучета и хеликоптери. Повечето загинали са в град Монтесито, северозападно от Лос Анджелис. Там цели квартали са залети от кал, на места достигаща до кръста. Земетресение от 7.6 е регистрирано край Хондурас Трусът е регистриран в 2.51 ч. по Гринуич, на 44 км източно от островите Сантиниля или Лебедови острови, на дълбочина 10 км. Не се съобщава за пострадали или материални щети. Непосредствено след земетресението бе издадено предупреждение за опасност от цунами, което бе отменено малко по-късно. Общинския съвет на Варна публикува онлайн решенията от 1991 г. В дигаталния фонд, който е достъпен безплатно от днес, са публикувани над 30 500 страници архивни документи, включително решения и протоколи от заседания. Предстои през следващите месеци да бъде внедрен уеббазиран модул с общинските нормативни актове, съобщава БТА. Целта е потребителите да бъдат улеснени, а работата на администрацията да се оптимизира.", "date": "2018.01.10", "title": "Кратки новини: Нова рeдoвнa тpaнcпopтнa линия cвъpзвa Бoжypищe cъc София"}
{"url": "https://www.dnevnik.bg/skorost/2018/01/10/3109746_fotogaleriia_kup_novosti_praviat_gamata_na_mini_oshte/", "text": "Британският производител на автомобили МИНИ представи обновените версии на моделите си с три врати, пет врати и кабрио. Сред ключовите новости са по-съвършени светодиодни фарове, двигатели с намален разход на гориво, още една автоматична трансмисия, нови цветове, огромен избор от варианти за персонализация и, разбира се, много повече дигитални услуги.", "date": "2018.01.10", "title": "Фотогалерия: Куп новости правят гамата на МИНИ още по-съблазнителна"}
{"url": "https://www.dnevnik.bg/sport/2018/01/10/3109714_vljubeniiat_v_tenisa_djokovich_se_zavurna_s_pobeda/", "text": "Носителят на 12 титли от Големия шлем в тениса Новак Джокович се завърна на корта с победа срещу петия в света Доминик Тийм. Сърбинът се наложи с 6:1, 6:4 в демонстративен мач в Мелбърн, където след дни започва Australian Open. Макар да не беше играл от половин година, шесткратният шампион от Мелбърн показа увереност и взе първия сет за 21 минути. \"Това е прекрасно начало. Усещането да съм отново на корта е наистина хубаво\", каза Джокович. \"Не мога да спра да се усмихвам. Това е голямо удоволствие, обичам този спорт, това е голяма страст за мен и ми липсваше\", заяви сърбинът. За последно той игра официален мач през юли 2017 г., когато получи контузия в лакътя. Заради продължаващите проблеми  сърбинът отказа участието си в демонстративния турнир в Абу Даби в края на декември , както и в надпреварата в Доха, която спечели в последните две години. \"Това беше труден период за мен. Контузиите са най-големият враг, срещу който професионалният спортист може да се изправи. Няма какво да направиш, освен да го приемеш и да опиташ да се възстановиш възможно най-бързо. Australian Open е нещо много голямо, това е турнирът, за който исках да съм готов\", заяви Джокович, който заради отсъствието си се смъкна до 14-ото място в световната ранглиста.", "date": "2018.01.10", "title": "Влюбеният в тениса Джокович се завърна с победа срещу Тийм"}
{"url": "https://www.dnevnik.bg/biznes/2018/01/10/3109778_valentin_zlatev_shte_stroi_nov_morski_hotel/", "text": "Валентин Златев ще строи нов хотел в Свети Влас. Инвеститор е \"Тера тур сервиз\". Това е и компанията, в която е концентриран хотелиерският бизнес на генералния директор на \"Лукойл България\". Петзвездният хотел отново ще бъде под бранда RIU - RIU Palace Sunny Beach. Това съобщава  capital.bg . Предвижда се да има 350 стаи, като най-високата част от обекта ще е с 13 надземни етажа. Инвестицията е 45-50 млн. лв. - собствени средства и заемен капитал, обяснява пред изданието Лъчезар Тодоров, изпълнителен директор на дружеството-инвеститор \"Тера тур сервиз\". Хотелът ще е четиризвезден и ще е на мястото на стария санаториум между Свети Влас и Слънчев бряг. Управител на дружеството е бащата на Златев Васил, а едноличен собственик на компанията е \"Агрохолд\". Изпълнител на проекта е \"Джи Пи груп\", която ще извърши грубия строеж. Архитект е \"Вамос\". Голямата испанска верига RIU е част от европейския туроператор TUI. Освен Валентин Златев никой в страната засега не разполага с хотели под този бранд (но има план за обект в Златни пясъци на друг инвеститор на мястото на \"Астория\"). Освен хотелите му по морето с тази марка е и комплексът му в Правец, припомня изданието. Към момента Златев разполага с 1700 стаи по Черноморието. Той навлиза в морския хотелски бизнес преди повече от 15 години. Сред актуалните му проекти е и този за хотел на мястото на бившето кино \"Сердика\" в центъра на София под марката \"Хаят\".", "date": "2018.01.10", "title": "Валентин Златев ще строи нов морски хотел"}
{"url": "https://www.dnevnik.bg/bulgaria/2018/01/10/3109470_sustoianieto_na_mediiniia_pazar_v_bulgariia_triabva/", "text": "\"Б Книгата завършва с  , които публикуваме едно към едно:  Независимите медии и журналисти в България са подложени на безпрецедентен натиск и множество обективни трудности да съществуват. Ако различните групи проблеми, показани в тази Бяла книга, не бъдат адресирани своевременно, свободните медии в България ще изчезнат напълно. Основният проблем е използването на прокуратурата начело с главния прокурор Сотир Цацаров, а чрез нея и много други държавни институции като инструменти за натиск и цензура, като средство за репресия на политически и обществени опоненти. Това блокира функционирането на целия демократичен процес. Независимите медии са възможни само ако медийните компании са икономически независими. В момента свободното медийно пространство в България съществува поради личните усилия и морал на няколко десетки журналисти и собственици на медии. Срещу тях обаче стои желанието на управляващата политическа класа да ги унищожи икономически, чрез прокуратурата и чрез натиск от другите държавни институции. Това състояние не е устойчиво. Съюзът на издателите в България представя няколко идеи за възможни решения на засегнатите по-горе проблеми: 1. Свободата на словото, разнообразието на мнения в обществото е основна човешка и европейска ценност. Би следвало  .  Държави и правителства, които насилствено ограничават свободата на словото и това се потвърждава ясно от международните индекси и класации за медийна свобода,  . 2. Журналистите и издателите все по-трудно могат да разчитат на правосъдие и справедлив процес, особено в досъдебната фаза, където действията на прокуратурата не подлежат на съдебен контрол. СИБ настоява , които да проследят в детайли всички обвинения и предварителни разследвания срещу журналисти и издатели в България. Препоръката на СИБ към ЕК е да изиска  . Според оценки на СИБ на годишна база парите по тези програми значително надвишават рекламните приходи на всички издатели, взети заедно.  4. Друг много съществен елемент на подкрепа за зависимите медии е допускането на концентрация в собствеността на медиите и особено в разпространението на печатни издания. Въпреки многобройните сигнали и практики на нелоялна конкуренция засега правителството и антимонополният регулатор - Комисията за защита на конкуренцията, не са предприели никакви действия срещу медийния монопол. Препоръката на СИБ е ", "date": "2018.01.10", "title": "Състоянието на медийния пазар в България: трябва международно разследване"}
{"url": "https://www.dnevnik.bg/regioni/2018/01/10/3109811_smolian_e_na_ruba_na_falit_sled_razceplenieto_na/", "text": "Община Смолян е изправена пред фалит заради политически боричкания на местно ниво, съобщава в. \"Сега\". Вчера заместник-кметът на Смолян Венера Арчъкова предупреди пред държавното радио, че общината може да изпадне в неплатежоспособност.  Смолян е в тежко финансово състояние  в последните 4-5 години и взима заеми, за да попълва дупките в хазната си. Един от кредиторите е Министерството на финансите, което обаче в началото на 2018 г. спря целеви субсидии за общината в размер на 2.9 млн. лева. \"Сега\" отбелязва, че до кризата се стига след роене на местната структура на ГЕРБ от началото на миналата година. Тогава с помощта на трима съветници от ГЕРБ общинският съвет бе оглавен от БСП, а в резултат партията на Бойко Борисов вече е в опозиция. Междувременно в края на 2017 г. мнозинството в съвета на два пъти бламира кмета Николай Мелемов (ГЕРБ) за теглене на нов държавен заем, както и за актуализиране на някои местни такси, припомня изданието. Заради възникналата финансова криза ръководството на общината допуска възможност за съкращения на служители и очаква проблеми при дейности като зимното почистване, поддръжката на осветлението и др. В петък на извънредно заседание общинският съвет ще обсъжда финансовото състояние на Смолян.", "date": "2018.01.10", "title": "Смолян е на ръба на фалит след разцеплението на местно ниво в ГЕРБ"}
{"url": "https://www.dnevnik.bg/photos/snimka_na_denia/2018/01/10/3109853_snimka_na_denia_borisov_gleda_otvsiakude/", "text": "Министерският съвет днес заседава в НДК вместо в сградата си на \"Дондуков\" 1. Правителството се събра в  , където ще се провеждат основните заседания в рамките на българското председателство на Съвета на Европейския съюз. Часове по-късно днес ще бъде официалното откриване на председателството, което страната поема за следващите шест месеца. На 12 януари в НДК ще заседава Колежът на членовете на ЕК, като в пленарната сесия ще участва и председателят на ЕК Жан-Клод Юнкер.", "date": "2018.01.10", "title": "Снимка на деня: Борисов гледа отвсякъде"}
{"url": "https://www.dnevnik.bg/evropa/2018/01/10/3109810_pogreshno_razbranata_bulgariia_kratuk_naruchnik/", "text": "Ротационното председателство на Европейския съюз започна. Българите са готови да бъдат домакини. Европейските медии  засилиха интереса си  и най-накрая са готови да напишат нещо за затънтената страна от тъмния ъгъл на континента. Най-вероятният резултат ще бъде постоянно погрешно разбиране и объркване. \"Първото нещо, което може да научите в България, че  българите поклащат главата си по обратния начин  – нагоре и надолу за \"не\" и наляво и надясно за \"да\". Не е вярно. Това беше така в миналото, но повечето хора вече научиха еврокимането. Понякога резултатът може да бъде сходен с богатото на смисли индийско кимане. Българите освен това приеха и ентусиазирано практикуват изключително необичайната в миналото целувка по двете бузи за \"здравей\" и \"довиждане\". Друго нещо, което може да чуете, е, че се очаква да си свалите обувките,  когато посещавате някой дом . Дори официалният профил в \"Туитър\" на председателството твърди това. Отново грешно, не трябва да го правите. Ще чуете, че българите са измислили киселото мляко. Не е вярно. Така както не е вярно и че гърците са го измислили. Първото въздушно бомбардиране е било българско, хапчето за контрацепция, компютърът и т.н.т. са български изобретения. Ние дори сме произвели първото направено от човек злато, което сигурно има нещо общо с алхимията. И макар нито едно от тези твърдения да не е вярно, би било разумно, ако ентусиазирано поклатите глава (в посоката, в която искате), България действително е имала изненадващо развита авиация в началото на 20 век и през 1912 г. пуска няколко бомби от въздуха над Одрин, история, която вдъхва известно доверие в теорията за първото българско бомбардиране. Българският цар Фердинанд е бил първият монарх, летял със самолет, вероятно някъде близо до Брюксел. Много държавни глави днес го правят през цялото време, без да знаят на кого трябва да благодарят за началото на тази тенденция. От една по-миролюбива и здравословна гледна точка – има нещо, наречено \"лактобацилус булгарикус\", което се изнася в много държави и е неприлично популярно в Япония. Сигурен съм, че японците вярват, че успехът на Котоошу Кацунори, велика българска сумо звезда там, трябва изцяло да се дължи на това, че е ял много кисело мляко в България. Пристъпвайки към въпроси малко по-важни за председателството, Това е почти като \"амин\" или \"Господ да бъде с теб\" във всяка статия по въпроса. Все пак България има най-ниския брутен вътрешен продукт в ЕС, а \"Трансперънси интернешънъл\" поставя България много ниско в индекса си за възприятие за корупцията. Ако искате да се заровите още, ще видите, че икономическата картина е малко по-сложна. България има стабилна икономика и третия най-нисък правителствен дълг (29% през 2016 г.) в ЕС след Естония (9.4%) и Люксембург (20.8%), като той е много по-нисък от средните за ЕС 83.2%.  Българите имат едно от най-високите нива (82%) на освободена от ипотека собственост на имоти в ЕС и делът на хората с ипотеки или плащащи наеми е незначителен. Нивото на лични спестявания също е много високо и отбелязва силен ръст през последните години. По скорошни данни българските семейства държат в банки 46 милиарда лева (23 милиарда евро), което е 47% от БВП. Всичко това не прави българите богати, но Случаят с корупцията също е интригуващ. Бих се изненадал, ако намерите някой в България, който да не ви каже, че България е ужасно корумпирана. \"Трансперънси интернешънъл\" също е много ясна в присъдата си за възприятията за корупция в страната. Не толкова категорична е картината, представена от много по-подробния и извършен професионално анализ на Европейската комисия и Евробарометър за корупцията в ЕС. Там можете да видите, че корупцията сред българската полиция и митническите служители може и да е висока, но при частните компании, банките и финансовите институции е сред най-ниските в ЕС и много по-ниска от тази в някои от най-некорумпираните страни като Дания или Швеция. Попитани дали са лично засегнати от корупция, 21% от българите казват, че са. Делът им е по-малък от средния за ЕС (26%), Полша, Чехия и значително под този в Испания, Кипър, Гърция, Румъния, Италия и няколко други. Тези данни не означават, че България няма сериозни проблеми с обществените поръчки, злоупотребата с монопол, концентрацията на икономическа власт, медийната собственост и други въпроси, които са много добре познати сред европейските институции. Друг често срещан етикет е Истината е, че през последните няколко години България изостави трите най-големи руски проекта (всичките енергийни), което разгневи руските политици. Българското правителство, изглежда, се опитва да съживи един или два от тях, но перспективите са слаби. Най-безспорните приоритети на българското европредседателство са европейската интеграция на страните от Западните Балкани и подобрението на отношенията на ЕС с Турция. И двете цели, много по-реални от неща като европейската любов и привързаност, са много против интересите на сегашното руско правителство в региона. Отношенията с Русия обаче ще останат сложни, оформени от погрешно интерпретираната история, комунистическото наследство и носталгията сред част от по-старото поколение. Всичко това е предизвикано и от безмилостния натиск на руската хибридна армия. Наскоро руските медии например казаха, че българското правителство ще повдигне въпроса за края на санкциите срещу Русия по време на европредседателството. Много коментатори бяха шокирани. Правителството  категорично отрече подобни намерения . Европа е дълбоко разтревожена за енергийната си сигурност. Енергийният съюз отбелязва значителен напредък в засилването на енергийната позиция на ЕС. Това е много трудна задача. България често е споменавана като една от страните с най-голяма зависимост от руския енергиен внос. Това отново не е вярно. България е една от страните с Докато през последните 30 години зависимостта на ЕС от енергиен внос се е увеличила от 36% до 53%, основно заради засиления внос за Германия, Великобритания, Полша и няколко други държави, зависимостта от енергиен внос на България (без да броим вноса на ядрено гориво) е намаляла от 68% на 36%. България обаче трябва да се справи с остаряващите си въглищни централи и все още високата енергийна интензивност. Има още няколко любопитни неща около България – за съпротивата срещу възобновяемата енергия, дискриминирането на етническите малцинства, разрушаването на селското стопанство, тотално сринатата индустрия, потискането на жените и любимата тема на Леонардо ди Каприо – унищожаването на българските гори. Много неща, за които да се говори през следващите шест месеца.", "date": "2018.01.10", "title": "Погрешно разбраната България. Кратък наръчник"}
{"url": "https://www.dnevnik.bg/politika/2018/01/10/3109860_premierut_se_vuzmuti_ot_svalianeto_na_policeiskiia/", "text": "Възмутен съм от свалянето на протестния билборд на полицаите, не ни пречат\", заяви министър-председателят Бойко Борисов на днешното правителствено заседание, цитиран от агенция \"Фокус\". Днес се разбра, че е бил  свален билбордът, с който полицейският синдикат планираше да посрещне европейските делегати  в столицата. Същевременно  служителите в системата на МВР планират протести  в деня на официалното откриване на българското председателство на Съвета на ЕС – 11 януари. От думите на Борисов днес се разбра, че решението за премахването на посланието е на фирмата доставчик на външна реклама. \"Истински възмутен съм от това, което е направила една частна фирма и са свалили билборда на протеста на полицаите\", заяви Борисов, който вече е разпоредил какво да се предприеме: \"Това, което съм разпоредил на Лиляна Павлова, е колкото искат билбордове от рекламата, която имаме за председателството, да им се предостави, защото не ни пречат.\" \"Председателството е на България, нито е мое, нито е на правителството. Всички билбордове да се дадат, който каквото лошо има да каже, там може да го сложи и да си каже. Няма да рекламираме България, а всеки каквото иска да сложи. Предоставете им ги, за да знаем, че максимум добре ще се покажем. В края на краищата ще покажем това, което сме.\" Премиерът изтъкна средствата, които са отделени допълнително за МВР и увеличението на заплатите и в други сектори, и посочи, че \"това са обществени пари\", а кабинетът се опитва да ги разпредели по възможно най-правилния начин. Според Борисов вече е забравено \"колко милиарди е изплатило правителството за \"Белене\", за американските централи, за КТБ.", "date": "2018.01.10", "title": "Премиерът се възмути от свалянето на полицейския билборд, не пречел"}
{"url": "https://www.dnevnik.bg/analizi/2018/01/10/3109395_mediinata_grupa_na_deputata_ot_dps_delian_peevski/", "text": "Репортаж от представянето и дискусията четете по-късно в \"Дневник\".  Делян Пеевски започва да гради медийната си империя още през 2007 г. с придобиването на вестниците \"Монитор\", \"Телеграф\" и \"Политика\" от дотогавашния издател Петьо Блъсков. Медиите са изпаднали в сериозни финансови затруднения и за тях отдавна се търси купувач. Намират го в лицето на новоучреденото дружество \"Нова българска медийна група холдинг\" (НБМГ), еднолична собственост на Ирена Кръстева. Сделката е финансирана от КТБ. През първите години Пеевски не се афишира като собственик, въпреки че контролира както редакционната политика, така и бизнеса. Едва по-късно, през 2014 г., депутатът от ДПС нарича вестниците \"моите медии\", а година по-късно майка му му прехвърля 50% от собствеността в тях. Така реално той излиза \"на светло\". Стъпка по стъпка Пеевски в партньорство и с финансовия гръб на банкера Цветан Василев гради своята медийна империя, която постепенно се попълва с национални и регионални вестници, телевизии, онлайн сайтове, разпространителски агенции, печатница, пийпълметрична агенция, инфраструктура за дигитално телевизионно разпръскване и пр. Семейството изкупува фирмите за разпространение на печатните медии, като в момента контролира над 80% от разпространителския пазар. За период от 7-8 години Само в TV7 групата влага 300 млн. лв., вестниците поглъщат над 120 млн. лв., а с още 80 млн. лв. банката кредитира изграждането на печатница в София. С лихвите задължението надхвърля 100 млн. лв. Същата две години след фалита на банката Делян Пеевски придобива обратно през свое дружество на публична продан от съдия-изпълнител за 4.4 млн. лв. Ако се погледне по-широко и се сметнат и парите за придобиването на НУРТС (комплекс от антени за разпространение на радио-телевизионния сигнал с национално покритие), както и за покриване на лихвите по отпуснатите кредити, към днешна дата инвестициите в медиите най-вероятно биха достигнали около 800 млн. лв. (400 млн. евро). Там, където няма пряка собственост, Пеевски придобива контрол под формата на натиск през разпространението, през отпускането на кредити от КТБ или като скрито участие и влияние върху редакционната политика. Това лесно може да се види през темите и опорните точки в уж независими медии, които в един глас следват зададения тон на \"Монитор\" и \"Телеграф\". През периода 2007 - 2012 г. Делян Пеевски започва да изкупува и фирмите за разпространение на печатни медии. Той придобива както Национална агенция \"Разпространение\", така и по-малки регионални разпространителски фирми. Бизнесът се консолидира основно в две дружества, получавали финансиране от КТБ - \"Карне М\" и \"ВИП пропъртийз\". По-късно следва още по-голяма консолидация под шапката на търговската компания на производителя на цигари \"Булгартабак\" - \"Табак маркет\" (и двете дружества под контрола на Делян Пеевски). \"Табак маркет\" отправя искане до Комисията за защита на конкуренцията за разрешение на сделка по придобиване на осем фирми за разпространение на печатни медии. Тази сделка е ключова, тъй като съсредоточава в едно дружество, от една страна, бизнеса с продажбата на цигари, а от друга, разпространението на печатните издания. В този момент Пеевски получава сериозна подкрепа от страна на държавата в лицето на КЗК. Комисията не открива свързаността на Делян Пеевски с купувача и продавачите, въпреки че такава може да бъде доказана, и разрешава сделката. С това бездействие реално През следващите години следва разрастване на мрежата на \"Табак маркет\" (известна под търговското си наименование Lafka) из страната отново с подкрепата на институциите, но този път на местно ниво. Схемата може да се онагледи със случая в Благоевград, но се прилага на десетки други места. \"Табак маркет\" подава до общината инвестиционно предложение да постави павилиони за цигари и вестници в града. Кметът по това време (от ГЕРБ) лично го внася за разглеждане в общинския съвет, който гласува \"за\". Обектите се дават без търг или конкурс. Те са на топ места в центъра на града, в жилищните квартали и на спирките на градския транспорт и се намират на метри от вече съществуващи търговски обекти. Случаят предизвиква протеста на другите търговци, явявали се за обектите на конкурси, но от него не произлиза нищо. По подобен начин в десетки други населени местните общински съвети гласуват и одобряват Lafka да получи апетитни терени без конкуренция и на преференциални цени. В момента веригата има над 1000 обекта в 130 населени места. Вмешателството на Пеевски на медийния пазар в България води до неговото разцепване през 2012 г., когато е създаден втори, алтернативен съюз на издателите – Български медиен съюз. Година по-рано някои от медиите напускат единствената дотогава браншова организация - Съюз на издателите в България. Към новия съюз се присъединяват медиите, които са под контрола на Пеевски, а първоначално самият той става председател на новата организация. Така на пазара ясно се открояват изданията, които са в орбитата на депутата от ДПС, и тези, които отстояват независимост. В годините след това срещу издатели и журналисти от Съюза на издателите в България следва системен натиск. Смисълът на инвестициите на Пеевски в медиите е далеч от желанието да се печели от класическа издателска дейност. Медиите са необходимият инструмент, с който може да се подменят темите в обществения дневен ред, да се премахват противници или подкрепят индивидуални интереси, да се контролира информацията, която достига до обществото. Нещо повече - Два примера онагледяват казаното по-горе: През 2009 г. се провеждат парламентарни избори в България. Проучванията сочат за победител тогавашния кмет на София и настоящ премиер във вече трети мандат Бойко Борисов. По онова време той е противник на групата около КТБ и на Делян Пеевски. В продължение на месеци контролираните от Пеевски медии провеждат черна кампания срещу ГЕРБ и лидера на партията Борисов, а стилистиката изпада до нива, в които той е оприличаван на тиква. Непосредствено след изборите и след своеобразна сделка с новия премиер Борисов медиите рязко сменят тона към него и започват да възхваляват всяко негово действие. Друг пример е поведението на пеевските медии през пролетта на 2014 г., след като става ясно, че между двамата партньори – Цветан Василев и Делян Пеевски, има тежък конфликт. Депутатът впряга целия си медиен инструментариум в атака срещу банката и лично срещу бившия си партньор Василев, когото обвинява в източване, кражба и опит за убийство. Медиите му създават обществено напрежение и паника, които събарят банката в рамките на дни. Мрежите на влияние на КТБ в държавата в този момент се прехвърлят към депутата от ДПС Делян Пеевски. Медиите в орбитата на Делян Пеевски са важна съставна част от един модел, познат като модела #Кой или модела КТБ. Около КТБ се оформя мощна схема за търговия с влияние, която обслужва изцяло интересите на този, който е на власт в момента. Благодарение на медийната сила, с която разполагат, както и чрез финансирането на редица небанкови инициативи (включително политически) собственикът на банката Цветан Василев и неговият тогавашен партньор Делян Пеевски придобиват сериозно влияние едновременно и върху управляващата партия, и върху опозицията и независимите лидери на обществено мнение. Държавата, вместо да се противопостави на този модел, го подкрепя, като концентрира депозитите на държавните предприятия в КТБ. Това се случва в разгара на световната финансова криза, когато всички останали банки и инвеститори са с ограничени ресурси. Този модел води до непрекъснато възпроизводство на политическата власт и контрол върху ключови икономически активи, Висшия съдебен съвет, прокуратурата, независими институции и регулатори. В резултат банковият надзор в централната банка и Комисията за финансов надзор си затварят очите пред порочните практики в КТБ, като кредитирането на свързани лица например. По-късно, през 2014 г., небанковото поведение на банката КТБ я довежда до фалит. Пряката цена на този фалит се оценява на над 5% от БВП на България. След фалита на КТБ и последвалото падане на правителството на Пламен Орешарски опитите за тотално завладяване на държавата и вторично ограбване на активите на КТБ продължават. Пречка пред пълното подчинение на държавните институции е участието на Реформатoрския блок в правителството \"Борисов 2\". В блока членуват партии и политически лидери, които отстояват независимост от интересите на задкулисната група около Делян Пеевски, който от своя страна е прехвърлил подкрепата на медийната си група върху управлението на ГЕРБ и Бойко Борисов. В следващите три години (2014 - 2017 г.) се провежда масирана координирана кампания между медиите, контролирани от Пеевски, прокуратурата и Бойко Борисов за раздробяване на демократичната общност и дискредитиране на нейните политически лидери. Като краен резултат от тази масирана многогодишна кампания в парламента няма нито един политически представител на демократичната десница и около 20% от населението в София и големите градове остават без политическо представителство в Народното събрание.", "date": "2018.01.10", "title": "Медийната група на депутата от ДПС Делян Пеевски (кратка история)"}
{"url": "https://www.dnevnik.bg/photos/2018/01/10/3109687_fotogaleriia_pod_golemiia_sniag_v_shveicarskite_alpi/", "text": "Около 13 хиляди души бяха блокирани в швейцарския зимен курорт Цермат заради силния снеговалеж в региона. Лошите метеорологични условия затвориха всички планински лифтове, ски писти, пешеходни пътеки и влакови услуги до селото.", "date": "2018.01.10", "title": "Фотогалерия: Под големия сняг в Швейцарските Алпи"}
{"url": "https://www.dnevnik.bg/bulgaria/2018/01/10/3109814_protestniiat_bilbord_na_policaite_e_svalen_zashtoto/", "text": "Протестният билборд  на полицейските синдикати е  бил демонтиран , защото фирмата е била подведена за неговото съдържание. Това се разбира от официално съобщение на \"Метрополис груп\" АД, която е поставила билборда. От фирмата уточняват, че са доставчик на външна реклама, а за конкретната рекламна кампания са имали сключен договор с медийна агенция АРГЕНТ 2002 ООД. \"Метрополис\" твърди, че според сключения договор пиар агенцията е трябвало да уведоми за съдържанието на рекламата. \"Бяхме информирани, че за конкретната рекламна позиция на бул. \"Евлоги Георгиев\" е предвидена визия, която популяризира СЪБИТИЕ. Работим от доста години с АРГЕНТ 2002 ООД и не очаквахме да бъдем подведени от тях, което очевидно стана факт и ни превърна в жертва на саботаж. След като визията беше монтирана, констатирахме, че не е събитие, а синдикално послание\", се казва в съобщението на фирмата. До демонтажа се е стигнало след неспазване на договора, което било практика при подобни нарушения, допълват от \"Метрополис\". От АРГЕНТ 2002 ООД заявиха за \"Дневник\", че не са уведомили \"Метрополис\" за съдържанието на билборда, При тях заявката за надписа е дошла от друга агенция, а не директно от полицейските синдикати. Не пожелаха да посочат името на другата фирма, за да \"не ги въвличат в обяснителен режим\". Отказаха да посочат и цената на договора за монтиране на билборда. \"Метрополис груп АД\" е търговско дружество с комерсиални цели и никога не сме предоставяли медийния канал, с който оперираме като трибуна за подобен тип изяви\", завършва писмото. От компанията заявиха, че ще отговорят допълнително на въпроса дали синдикатите ще бъдат обезщетени за прекратения договор. По-късно изпълнителният директор на \"Метрополис\" Тихомир Младенов обясни за \"Дневник\", че конкретният билборд е свален, заради неизпълнен договор и няма пречка ако полицейските синдикати искат да поставят вбъдеще същия надпис, стига фирмата навременно да е уведомена за неговото съдържание. Опроверга предположенията, че компанията се е уплашила от шума, който ще създаде такъв билборд по време на европредседателството на България, с думите \"това е несериозно, не сме Северна Корея\". Той уточни все пак, че засега фирмата му няма сключен договор за още полицейски билбордове, такъв вероятно има между синдикатите и фирмата посредник. Младенов допълни, че той няма да вземе пари от посредника - АРГЕНТ 2002 ООД за петте дни, през които е стоял билборда, защото това било неизпълнена кампания. в посока НДК в края на миналата седмица. Очакваше се надписът да бъде видян от голяма част от официалните гости за европредседателството на България. \"Служителите в МВР са по-ниско платени в сравнение с техните колеги в ЕС. Тяхната основна заплата е само 340 евро\", пишеше на него. От Синдикалната федерация на служителите в МВР (СФСМВР) обясниха за \"Дневник\", че за този билборд са имали сключен договор за две седмици, а той е бил свален на петия ден. От фирмата не са им казали мотиви за демонтажа, нито дали и как ще бъдат обезщетени. СФСМВР, който води преговори и за поставяне на още два билборда след 15 януари. Целта е те да бъдат поставени във времето около срещата на вътрешните министри от ЕС в България, която е насрочена за 25 януари. Местата за поставянето им все още се уточняват като целта е да бъдат разположени по булевардите, на които ще минава маршрутът на гостите за европредседателството. Обсъжда се да е на ул. \"Проф. Фритьоф Нансен\" и бул. \"Цариградско шосе\". Според синдикатите цената на един билборд е около 200 евро, но не можаха да се ангажират с точна сума. Премиерът Бойко Борисов се възмути от свалянето на полицейския билборд, защото според него не пречел. \"Истински възмутен съм от това, което е направила една частна фирма и са свалили билборда на протеста на полицаите\", каза министър-председателя преди заседанието на кабинета днес. Повече четете  тук . По-късно през деня от полицейския синдикат изпратиха съобщение до медиите, от което се разбра, че е получил предложение от правителството да използва до 15 януари 2018 г.  сваления билборд , но няма да го използва. Повече вижте  тук . Освен билбордовете полицейските синдикати обявиха протест на 11 януари - четвъртък, когато официално започва европредседателството на България и в страната пристигат първите официални гости. Това няма да е последната протестна проява на синдикатите. Те предвиждат такива през цялото европредседателство на България, както обещаха  през октомври миналата година . Иначе още през лятото на 2016 г. полицейските синдикати се заканиха да протестират на всеки празник на полицията, което спазват до момента. Техните искания са три - 15% увеличение на заплатите от юли миналата година за всички служители в системата. В бюджета на МВР бяха отделени допълнителни 55 млн. лв. за заплати през тази година, но тяхното разпределение предизвика спор между полицаите и тяхното ръководство. Според синдикатите заделената сума е крайно недостатъчна и е гавра, но трябва да се раздели поравно. Но вътрешният министър Валентин Радев настоява, че увеличението ще е според заслуги. Повече вижте  тук  и  тук .", "date": "2018.01.10", "title": "Протестният билборд на полицаите е свален, защото фирмата била подведена за посланието (обновена)"}
{"url": "https://www.dnevnik.bg/citat_na_deniia/2018/01/10/3109906_citat_na_denia_koito_kakvoto_ima_losho_da_kaje_da_mu/", "text": "Председателството е на България, нито е мое, нито е на правителството. Всички билбордове да се дадат, който каквото лошо има да каже, там може да го сложи и да си каже. Няма да рекламираме България, а всеки каквото иска да сложи.\" Това заяви премиерът  Бойко Борисов на днешното заседание на правителството . Той коментира  сваления протестен билборд , с който полицейският синдикат планираше да посрещне европредседателството.", "date": "2018.01.10", "title": "Цитат на деня: Който каквото има лошо да каже, да му се даде билборд"}
{"url": "https://www.dnevnik.bg/razvlechenie/2018/01/10/3109868_francuzoiki_nachelo_s_katrin_denyov_obiaviha/", "text": "Сто французойки начело с Катрин Деньов се обявиха против кампанията #MeToo срещу сексуалния тормоз, защото според тях е \"пуританска\" и мотивирана от омраза към мъжете, предаде \"Ройтерс\". Но за Деньов, както и за много френски писатели и журналисти, подписали текста в \"Монд\", това е прекалено. \"Тази кампания за онлайн саморазправа наказа мъжете на работното им място, принуди някои да напуснат, макар единственото им провинение да е това, че са докоснали нечие коляно, опитали са се да си откраднат целувка, да поговорят за \"интимни\" неща по време на работна вечеря\", възмущават се французойките. Според тях изнасилването е престъпление, но опитът да съблазниш някого, дори ако е настоятелен и не особено елегантен, е \"джентълменско поведение\", а не \"шовинистична атака\". И докато е важно да се говори за злоупотребата с власт на някои, кампанията е излязла извън контрол и създава усещането, че жените са безсилни и вечни жертви.", "date": "2018.01.10", "title": "Французойки начело с Катрин Деньов обявиха кампанията #MeToo за мъжемразка"}
{"url": "https://www.dnevnik.bg/biznes/2018/01/10/3109842_proizvodstvoto_narastva_prez_noemvri_tjutjunevata/", "text": "През ноември 2017 г. промишленото производство нараства с 0.3% спрямо октомври и с 1.7% спрямо ноември 2016 г., сочат предварителните данни на Националния статистически институт, оповестени днес. Най-значителен годишен спад е отчетен производството на тютюневи изделия - с близо 21% след свиване с 14% през октомври. Секторът бележи спадове на производството и на месечна база като за половин година само през юли има растеж. За месец най-значително се свива производството на напитки  В енергетиката месечното увеличение е с 1.3%, а в преработващата промишленост - с 0.5%. Намаление е отчетено в добивната промишленост - с 3.3%. За месец най-значителен ръст има в производството на превозни средства, без автомобили - с 18.2%, производството на лекарства и в ремонта и инсталирането на машини и оборудване - по 14.6%, в текстилната и шивашката индустрия - с по 5.2%. Спад е регистриран при производството на напитки - със 7.5%, производството на метални изделия, без машини и оборудване - с 5.7%, производството на тютюневи изделия - с 4.1%, производството на автомобили, ремаркета и полуремаркета - с 2.3%.  Годишният растеж на промишленото производство се дължи изцяло на преработващата промишленост, където увеличението е с 4.6%. Едновременно с това добивната промишленост отчита спад от 7.4%, а производството и разпределението на електрическа и топлоенергия и газ се свива с 4.6%. Спрямо ноември 2016 г. производството на превозни средства, без автомобили се увеличава с 43.2%, производството на компютърна и комуникационна техника, електронни и оптични продукти - с 15.6%, производството на лекарства - с 14.1%, а на химични продукти - с 13.2%. Намаление е отчетено при производството на тютюневи изделия - с 20.8%, производството на напитки - с 11.9%, производството на мебели - с 10.4%, печатната дейност и възпроизвеждането на записани носители - със 7.7%. Вижте в графиката как се е увеличавало или намалявало производството по сектори през 2017 г. спрямо същия месец на предходната година.", "date": "2018.01.10", "title": "Производството нараства през ноември, тютюневата индустрия е с най-голям спад"}
{"url": "https://www.dnevnik.bg/bulgaria/2018/01/10/3109839_sled_dva_neuspeshni_opita_za_nachalo_deloto_sreshtu/", "text": "Cлeд ĸaтo два пъти Софийският градски съд прекрати делото срещу Румяна Ченалова, прокуратурата реши да пробва да внесе случая в специализирания съд, където от ноември се гледат всички дела за корупция. Това се е случило в края на декември, научи \"Дневник\" от съда. Делото е разпределено на седми състав с председател съдия Николай Димитров, но все още не е насрочено разпоредително заседание. Също с промените в Наказателно-процесуалния кодекс това е първото заседание, на което съдът трябва да прецени дали има процесуални нарушения по случая и дали той да бъде върнат на държавното обвинение. Чeнaлoвa e обвинена зa длъжнocтнo и дoĸyмeнтнo пpecтъплeния, извъpшeни ĸaтo cъдия в Tъpгoвcĸoтo oтдeлeниe нa Софийския градски съд. Повече за обвиненията й четете  тук .", "date": "2018.01.10", "title": "След два неуспешни опита за начало делото срещу Ченалова е внесено в спецсъда"}
{"url": "https://www.dnevnik.bg/sport/2018/01/10/3109909_kralev_absurdno_e_ministurut_da_bude_obviniavan_che/", "text": "Красен Кралев смята, че е неправилно министърът на спорта да бъде обвиняван, когато даден спортист не е добре подготвен за състезание. Той заяви, че най-голямото изоставане в българския спорт е в науката и ролята на специалистите в щабовете на състезателите. \"Имал съм възможност да видя как се прави при големите нации. Зад всеки един спортист стои щаб от психолози, физиолози, биохимици, рехабилитатори. Които водят и отговарят за подготовката. При нас се стига до абсурда след състезание да се говори, че министърът е виновен, защото спортистите не са подготвени. Министърът не подготвя спортистите. Подготвят ги треньорите, федерациите. На министъра работата му е да обезпечи работата на федерациите, да даде стратегия за развитието на спорта. Това показва колко е остаряло мисленето в българския спорт\", каза Кралев в интервю за \"24 часа\". Министърът на спорта посочи, че от години опитва да внуши на ръководителите на федерации да работят с психолози, \"защото в повечето случаи, където се проваляме, не става въпрос за некачествена подготовка или липса на талант, а за необходимост от малко по-силна психика\". \"В България все още обаче властва твърдението, че като ползваш услугите на психолог, си луд. И това трябва да се промени.\" На въпрос дали българският спорт се е доближил до XXI век Кралев отговаря: \"Доближаваме се. Ще влезем, когато свършим работата си по модернизиране на законодателството, спортната инфраструктура, влизането на науката в спорта, развитието на детско-юношеския спорт. Има доста сериозно изоставане, защото в годините след края на 80-те на миналия век беше направено много малко. Фокусът беше само и единствено към печеленето на медали от олимпийските игри. Без да има стратегия, без да има дълбочина на анализите.\" По думите му България тръгва с \"приповдигнато настроение\" за олимпийските игри в Пьончан. \"Защото и Сани Жекова, и Радо Янков започнаха сезона по начин, по който показват, че е планирано да влязат в оптимална форма за игрите. Сноубордът е много рисков спорт. Едно трепване те вади от играта. Много интересен спорт.\" Той уточни, че подготовката на българските състезатели е обезпечена. Министърът заяви, че е горд, че по казуса с базите на ЦСКА законите са били спазени и общественият интерес е задоволен. \"ЦСКА - София\" на Гриша Ганчев  спечели конкурса и подписа дългосрочен договор . \"Инвеститор на годината\" е бил късметът, който се е паднал на Кралев за Нова година. \"Ще бъда доволен, ако инвестициите в спортни обекти бъдат водещото в работата ми през тази година\", каза Кралев. Най-големият проект тази година е довършването на  \"Арена Бургас\", чиято цена се очаква да доближи 50 млн. лева, което е с над 10 милиона повече от първоначалните планове . ", "date": "2018.01.10", "title": "Кралев: Абсурдно е министърът да бъде обвиняван, че спортистите са неподготвени"}
{"url": "https://www.dnevnik.bg/skorost/2018/01/10/3109924_otkrivaneto_na_evropredsedatelstvoto_i_devet_protesta/", "text": "В София утре ще има девет протеста, които ще затруднят движението повече от придвижването на официалните делегации за откриването на европредседателството, каза на пресконференция пред журналисти зам.-директорът на СДВР Антон Златанов, цитиран от агенция \"Фокус\". Той допълни, че ситуацията се усложнява от това, че всички те ще са в центъра на града. \"В последно време в столицата се провеждат много протести. Един от протестите ще се състои сутринта – той е в подкрепа на Истанбулската конвенция и няма да затруднява движението. Останалите протести са от 17.00 до 20.30 часа. Част от тях са свързани с изграждането на втория лифт в Банско - за и против\", поясни Антон Златанов. На няколко места утре ще има протести на полицаите - пред парламента, около Народния театър, на Орлов мост и по бул. \"Брюксел\", но без спиране на движението. В допълнение за утре са насрочени митинг на \"Гражданска инициатива за Суверенитет на България и държавите по света\" (от 17.00 до 19.00 часа) и протест за правата на пенсионерите на \"Софийски социален форум\" (от 11.00 до 12.00 часа). Провели сме срещи с организаторите и сме ги призовали за разбиране\", каза още Антон Златанов. Той допълни, че са съгласувани маршрути на движение, сборни и крайни пунктове, за да не се пречи на делегациите и да няма риск от сблъсъци. Старши комисар Златанов уточни, че едната зона, в която ще има протести е между бул. \"Витоша\", бул. \"Цар Освободител\", площад \"Независимост\", пл. \"Св. Александър Невски\". Другата зона е от паметника на патриарх Евтимий, бул. \"Васил Левски\", бул. \"Гурко\", бул. \"Раковски\" и пл. \"Св. Александър Невски\". На няколко места маршрутите на протестите се пресичат, но от СДВР имали подготовка и нямали притеснения. От Столична община обаче уточниха, че няма пресичане на маршрути. Ограниченията заради откриването на европредседателството ще са основно по булевардите \"Брюксел\" и \"Цариградско шосе\", където временно ще се ограничава движението, както и  зоните около Народния театър и НДК . \"Утре сме във фокуса на всички европейски и световни медии. Демократична държава сме, всеки има правото да изрази мнението си\", обобщи зам.-директорът на СДВР.", "date": "2018.01.10", "title": "Откриването на европредседателството и девет протеста парализират София утре"}
{"url": "https://www.dnevnik.bg/bulgaria/2018/01/10/3109944_sled_gneva_na_borisov_policeiskiiat_sindikat_poluchi/", "text": "Синдикалната федерация на служителите в МВР (СФСМВР) е получила предложение от правителството да използва до 15 януари 2018 г.  сваления билборд , който информираше на английски език за основната заплатата на полицаите в България. От съобщение на полицейския синдикат се разбира, че билбордът е едно от местата за външна реклама, които са били запазени във връзка с председателството на Съвета на ЕС. Тази сутрин стана известно, че е свален протестният билборд, с който СФСМВР искаше да посрещне делегатите, пристигащи в столицата за официалното откриване на българското председателство.  От думите на премиера Бойко Борисов  на заседанието на правителството днес се разбра, че билбордът е бил свален от фирмата доставчик. От \"Метрополис груп\" АД същевременно заявиха, че са  премахнали посланието, защото били подведени  за неговото съдържание. \"От федерацията оценяват изключително високо този жест на правителството за възстановяване на една несправедливост, но заявяват, че няма да се възползват от това предложение\", казват от полицейския синдикат, който планира протести утре (11 януари). От там изтъкват, че в по-важно решаването на проблема с ниските заплати на служителите в МВР. Те добавят, че за 11 януари е планирана среща с министър-председателя, и предпочитат на нея да бъдат решени устойчиво проблемите с ниското заплащане и да се обсъдят възможностите за изготвяне на стратегия за обществен ред и сигурност и реформиране на МВР с хоризонт 2030 г.", "date": "2018.01.10", "title": "След гнева на Борисов полицейският синдикат получи билборд, но няма да го използва"}
{"url": "https://www.dnevnik.bg/biznes/2018/01/10/3109920_prez_noemvri_nai-goliam_rust_imat_pokupkite_na_mebeli/", "text": "През ноември търговията на дребно се увеличава с 3.8% в сравнение със същия месец на 2016 г., показват календарно изгладените данни на Националния статистически институт. Спрямо октомври 2017 г. повишението е доста по-скромно - от 0.3%.  Най-голям ръст за година има при търговията на дребно с разнообразни стоки - от 17%. При по-конкретните групи най-голямо повишение има при покупката на битова техника, мебели и други стоки за бита - 11.2%, при храните и тютюневите изделия то е 8.8 %. През предпоследния месец на изтеклата година обаче има спад в търговията с автомобилни горива и смазочни материали. В същото време в сравнение с октомври най-голямо увеличение на продажбите има при облеклото и обувките - с 3.7%, онлайн поръчките - с 2.4%, докато мебелите, уредите и стоките за бита са с ръст от 1.7%. При храните и тютюневите изделия повишението за месец е 1.4%. При търговията с горива и смазочни материали дори на месечна база има спад от 2.8%.", "date": "2018.01.10", "title": "През ноември най-голям ръст имат покупките на мебели и битова техника"}
{"url": "https://www.dnevnik.bg/bulgaria/2018/01/10/3109937_kak_amerika_vidia_povodi_za_optimizum_nadejda_i/", "text": "Българите имат с какво да се гордеят и именно обикновените хора могат да донесат позитивна промяна - това е посланието на кампанията \"Силата е в теб\" на посолството на САЩ в България. Мисията иска да покаже на българите, че имат поводи за оптимизъм, надежда и ентусиазъм, обясни посланик Ерик Рубин на представянето на втората част от кампанията днес в София. Той уточни, че става въпрос за \"обикновени българи, постигнали успех с постоянство, талант и упорит труд\". Сред новата подборка участници са  националният отбор по математика , плувецът  Петър Стойчев , тенисистката  Магдалена Малеева , предприемачът  Ивайло Пенчев , лекарят  Георги Стаменов , оперната певица  Александрина Пендачанска , сноубордистката  Александра Жекова  и ученият  Христо Пимпирев . Мотивът на  Кирил Бангачев  от националния отбор по математика да участва в инициативата е, че се надява тя да накара много хора да повярват в себе си, което ще подобри не само държавата, а и целият свят. \"И едно сърце да бъде стоплено, това пак ще е успех\", допълва го Калоян Алексиев. \"Няма смисъл да мрънкаме и да се оплакваме, трябва да действаме\", отбеляза Магдалена Малеева. \"Това да си шампион е завършек на един дългогодишен труд\", коментира във видеото си Петър Стойчев. \"Нас, българите, ни спират мързела, нежеланието да си помагаме и завистта.\" На церемонията не успяха да присъстват Сани Жекова (която е на лагер в чужбина), проф. Христо Пимпирев (който е на експедиция) и д-р Георги Стаменов и Ивайло Пенчев (които имаха служебни ангажименти). Присъстваха обаче представители на първата част от кампанията – повече за тях можете да  прочетете тук . \"Момичета и момчета, не чакайте някой да ви оправи\", призова инженерът и майстор на дървени играчки Иво Стаменов, припомняйки на по-младите, че имат свободата \"да изискват от държавата законност, ред и борба за човешките права\". В началото имахме желание да се фокусираме върху хора, които още не са известни, не са звезди, а предизвикват промени в местните си общности, обясни за \"Дневник\"  посланик Рубин.  \"След успеха (на първата част от инициативата, бел. ред.) видяхме, че България има световноизвестни представители в много сфери и дори в България медиите не им обръщат достатъчно внимание и не се фокусират върху успеха на хората, които вече са го постигнали.\" Посолството планира и следващи издания на кампанията. \"Искаме да запазим основните ценности - истински хора, с истински истории, които правят истински неща\", каза посланикът.", "date": "2018.01.10", "title": "Как Америка видя поводи за оптимизъм, надежда и ентусиазъм в България (видео)"}
{"url": "https://www.dnevnik.bg/biznes/2018/01/10/3109947_rastejut_v_stroitelstvoto_se_zabavi_prez_noemvri/", "text": "Индексът на продукцията в сектор \"Строителство\" нараства през ноември с 1.4% спрямо октомври и със 7.9% спрямо година по-рано, сочат предварителните данни на Националния статистически институт. Темпът на нарастване се забавя спрямо октомври, когато бяха отчетени съответно 1.8% и 10.1% растеж Спрямо октомври строителството на сгради нараства с 1.9%, а на инфраструктурни обекти - с 0.6%. Сравнението с ноември 2016 г. показва увеличение на сградното строителство с 12.2%, а на инженерното - с 2.8%. Вижте в графиката как нарастваше индексът на строителната продукция по месеци през 2017 г. в сравнение със същия период на предходната година.", "date": "2018.01.10", "title": "Растежът в строителството се забави през ноември"}
{"url": "https://www.dnevnik.bg/skorost/2018/01/10/3109966_nov_institut_iska_da_pomaga_na_instituciite_za_putnata/", "text": "Новосъздаден институт за пътна безопасност предлага на институциите да им помага за намаляване на травматизма по пътищата и повишаване на дисциплината на шофьорите. Председател на управителния съвет на организацията е адвокат Руслан Вуцов, а сред основателите са председателят на комисията по транспорт в 43-ото народно събрание Настимир Ананиев, бившият началник на Пътната полиция в София Богдан Милчев и редица експерти по пътна безопасност. Конкретните идеи, които ще се предложат за промяна на ситуацията, ще бъдат обсъдени на конференция в следващите месеци. За момента се посочват две важни стъпки - създаване на организация с капацитет, която да извършва мониторинг на ставащото по пътищата и да подпомага Министерския съвет, и приемане на нова национална стратегия по безопасността на движението. \"Трудно е да степенувам кое е най-важно – санкциите, организацията, пътните превозни средства. Всестранно трябва да се работи, а не да се решава на парче. Ние ще предлагаме идеи, надяваме се да се приемат\", посочи Вуцов. Настимир Ананиев посочи, че гражданското общество иска нещо да се промени, а това не става, въпреки че повече от 10 институции се занимават с пътната безопасност. Според него проблемът е, че в тези организации липсват експерти. Нов Закон за движение по пътищата Членът на управителния съвет на института Полина Пешева се обяви за нов Закон за движение по пътищата, с който да се въведе нулева толерантност към системните нарушители. Според нея решението е да се налагат малки, навременни и адекватно санкции, които да покажат, че има контрол. Пешева се обяви и за нова процедура за издаване, връчване и плащане на наказателни постановления. Диана Русинова, която е друг от учредителите, се обяви за балансиране на санкциите и разширяване на техния обхват. Според нея за всички нарушения, констатирани с техническо средство, трябва да се налагат глоби с електронни фишове. Сега така се санкционирали само превишенията на скоростта. Средата като основен виновник Богдан Милчев обяви, че към момента в Института за пътна безопасност членуват над 150 души. Според него средата е основният проблем, за да има пътни инциденти, и усилията трябва да фокусирани върху промяната й. Бившият шеф на столичната Пътна полиция се обяви и за това приоритетно да се санкционират нарушенията, които водят до най-много тежки инциденти.", "date": "2018.01.10", "title": "Нов институт иска да помага на институциите за пътната безопасност"}
{"url": "https://www.dnevnik.bg/sviat/2018/01/10/3109911_puchdemon_shte_opita_da_stane_premier_po_skaip_ili/", "text": "Уволненият и евентуален бъдещ каталунски премиер Карлес Пучдемон се е договорил с партията на бившия вицепремиер Ориол Жункерас за подкрепа, за да се върне на поста. Това вероятно ще се случи от разстояние, с приложение като \"Скайп\", или чрез упълномощен депутат от партията му, съобщават \"Ел паис\" и \"Ел насионал\", както и каталунската обществена телевизия TV3. Съгласието е постигнато на вечеря в Брюксел с Марта Ровира - заместник-председателя на оглавяваната от Жункерас Каталунска републиканска левица (ERC) и кандидат-премиер от партията по време на изборите на 21 декември (ако лидерът не успее, тъй като е  с мярка превантивен затвор  в Мадрид). \"В преговорите с партиите, които искат независимост, се изясни, че (искаме) да върнем на власт премиера отпреди (член) 155\", каза Жорди Шукла пред испанската обществена телевизия, имайки предвид конституционния текст, който даде възможност на Мадрид да наложи пряко управление в Каталуня, след като парламентът в Барселона обяви независимост. Несъответствия И двете организации - листата \"Заедно за Каталуня\" и ERC - потвърдиха, че двамата са се срещнали, но имат различни версии за договорката си: според водената от Пучдемон листа подкрепата за него е гарантирана. ERC обаче желае да изчака момента, в който правният отдел на парламента ще потвърди дали бившият премиер може действително да заеме поста от разстояние. Бившият каталунски лидер, който преди беше заявявал желание да се върне в Испания, ако спечели изборите, въпреки риска да бъде задържан,  беше под натиск  в последните седмици да вземе решение. Източници от самата ERC, цитирани от базираните в Мадрид и Барселона издания, твърдят, че и техни експерти изучават доколко е възможно това да се случи. Те обаче отхвърлят възможността да не присъстват на учредителното заседание на парламента (която преди се обсъждаше като вариант, за да се блокират исканията на  спечелилите най-много гласове  \"Граждани\" за повече позиции в ръководството на парламента). Според последната информация това трябва да се случи на 17 януари, а първото гласуване за премиер трябва да е до 31 януари. Ръководството на парламента също е договорено и в него ще има представители и на \"Граждани\", но те вероятно няма да оглавят законодателния орган, въпреки че техни представители отправиха подобни искания. Според източници на в. \"Ла вангуардия\" председателският пост в парламента вероятно ще остане за ERC като отстъпка на Пучдемон. Новината за съгласието между Пучдемон и Ровира дойде по-малко от ден след оставката на  Артур Мас като лидер  на Демократичната европейска партия на Каталуня - организацията, чийто заместник-председател е Карлес Пучдемон и която е гръбнакът на листата му \"Заедно за Каталуня\". Карлес Мундо, депутат и бивш каталунски министър на правосъдието, напусна поста и сложи край на спекулациите, че може да опита да оспори мястото на Жункерас. Последният междувременно поиска да бъде преместен в затвор в Барселона, за да присъства на заседанието, което ще избере премиер. Миналата седмица той получи отказ на молбата си  да бъде освободен . Може ли Пучдемон да стане премиер от разстояние В устава на парламента в Барселона няма изрична забрана кандидат-премиерът да използва видеоконферентна връзка, но това може да бъде оспорено от Конституционния съд в Мадрид, пише \"Ла вангуардия\". От друга страна възможността за назначаване като премиер чрез \"упълномощено лице\" е част от правилника на законодателния орган и в момента е предпочитаната възможност за \"Заедно за Каталуня\". Представители на листата вече са изтъквали възможността Пучдемон да се върне в Испания, след като поеме поста, и да бъде задържан като премиер на Каталуня. Според \"Ла вангуардия\" някои експерти обаче смятат, че кандидатурата за премиер е изключително личен въпрос, който не може да се делегира. Другият проблем е във възможни тълкувания на парламентарния устав, според които кандидатът трябва да присъства на заседанието лично - например пространствени определения като \"пред пленума\" или регулации за това кога и как може да взима думата и да разменя реплики с депутати. Други не виждат законови пречки, което оставя решението в ръцете на правния отдел на парламента.", "date": "2018.01.10", "title": "Пучдемон ще опита да стане премиер по \"Скайп\" или чрез упълномощен депутат"}
{"url": "https://www.dnevnik.bg/sport/2018/01/10/3109946_cska_niama_da_vzima_poveche_novi_na_vsiaka_cena/", "text": "ЦСКА няма да привлича повече футболисти на всяка цена, заяви треньорът Стамен Белчев. Той е доволен от привлечените -  б разилския защитник Джеферсон ,  колумбийския централен нападател Жан Карлос Бланко  и  холандския полузащитник Роланд Алберг . \"Ако намерим футболисти, които мислим, че ще ни свършат работа, ще ги вземем, но не на всяка цена. Аз поне не знам да има изходящи трансфери. Със сигурност има интерес към наши футболисти, но мисля, че няма да има (трансфери). Не обичам да се оплаквам - работя с това, което имам. Най-важното е да имаме добър колектив и да убедим футболистите, че това, което правим, е полезно за отбора и ЦСКА\", каза Белчев. Той обясни, че е дал разрешение за по-късното присъединяване на Фернандо Каранга. По думите му голмайсторът на Първа лига разрешава имотни проблеми. \"Искам отборът да изглежда по-компактен, без значение дали владеем топката, или е в противника. Да имаме по-голямо самочувствие, когато топката е в нас. И, разбира се, да реализираме положенията, които имаме, и да оползотворим усилията на целия отбор до момента\", каза треньорът на червените. В ЦСКА няма проблеми с контузени. Нападателят Милчо Ангелов ще бъде преотстъпен в отбор от Първа лига в идните дни. В групата за първия лагер в Сандански са трима юноши - централният защитник Валентин Антов, нападателят Радослав Живков и атакуващият полузащитник Божидар Чуканов. Белчев каза, че клубът и ръководството правят всичко възможно отборът да участва в евротурнирите.", "date": "2018.01.10", "title": "ЦСКА няма да взима повече нови на всяка цена, връщането на Каранга се бави (видео)"}
{"url": "https://www.dnevnik.bg/sport/2018/01/10/3109967_angliia_shte_vkara_rasovo_raznoobrazie_pri_izbora_na/", "text": "Футболната асоциация на Англия (ФА) обяви, че ще адаптира съществуващото в американския футбол правило \"Рууни\" при избора на следващ селекционер на националния отбор.  Според това правило сред кандидатите за треньорския пост в даден отбор трябва да има поне един чернокож, азиатец или представител на етническо малцинство. То беше въведено в НФЛ през 2003 г. с основната заслуга на покойния собственик на \"Питсбърг стийлърс\" Дан Рууни. Изпълнителният директор на ФА Мартин Глен обяви, че с това решение организацията изпраща ясно послание, че \"ФА е за всички\". \"Правилото \"Рууни\" е гаранция, че при условие, че кандидатът има подходящото ниво на квалификация, в списъка с варианти за мениджър на Англия в бъдеще ще има един чернокож, азиатец или представител на етническо малцинство\", каза още той. Правилото \"Рууни\" ще важи при избор на старши треньор на всичките 28 национални отбора на Англия, включително за младежи и хора с увреждания. В момента единственият чернокож селекционер е Кевин Бетси, който води юношите до 15 години. Глен допълни, че ФА ще улесни играчите и служителите при отправянето оплаквания в случай на дискриминация. Той изяви намерение да наблюдава опитите за промяна на културата в английския футбол покрай скандала с футболната националка Ениола Алуко. През октомври футболната асоциация поднесе извинения на Алуко и съотборничката й Дрю Спенсър заради коментари на расова основа от бившия треньор на женския национален отбор Марк Сампсън. Случаят дори доведе дотам, че Глен и колегата му във ФА Грег Кларк бяха разпитани в британския парламент за отношението на организацията към расовата дискриминация.", "date": "2018.01.10", "title": "Англия ще вкара расово разнообразие при избора на следващ селекционер"}
{"url": "https://www.dnevnik.bg/evropa/2018/01/10/3109970_frenska_veriga_prizna_za_nedopustim_bug_zaradi/", "text": "Мишел-Едуар Льоклерк, президентът на най-голямата френска търговска верига със същото име, призна за \"недопустим бъг\", след като в продажба са останали детски продукти \"Лакталис\" (Lactalis) въпреки изтеглянето им  заради риск от заразяване със салмонела , предаде \"Франс прес\", цитирана от БТА. \"Мога само да констатирам и потвърдя наличието на пропуски при операциите по изтегляне, направени от някои магазини в нашата верига\", написа в блога си Льоклерк. \"Поднасям нашите най-искрени извинения на клиентите, които биха могли да се окажат засегнати от този случай\", допълва той, признавайки, че има \"недопустим бъг\". \"Въпреки мерките за изтегляне след установената зараза със салмонела, изглежда, 984 продукта са били продавани в няколко магазина\", бе посочено в съобщение на компанията, разпространено снощи, без да се уточнява за кои магазини става въпрос. Процедурата за изтеглянето е била приложена според Льоклерк, но в нея е имало дупки. Френската компания \"Лакталис\"  обяви на 21 декември , че изтегля 720 партиди бебешки млека и други продукти във Франция и в чужбина заради опасност от заразяване със салмонела. Взето бе решение за разширяване на изтеглянето на всички детски и хранителни продукти, произведени или преработени в завода в западния френски град Краон от 15 февруари 2017 година, съобщи световният лидер в производството на млечни продукти. Изтеглянето се отнася за всички продукти с марките \"Пико\" (Picot) и \"Милюмел\" (Milumel) - детско мляко на прах и зърнени закуски, а също така \"Таранис\" (Taranis) - аминокиселини на прах за лечение на патологични състояния, посочи \"Лакталис\" в комюникето.", "date": "2018.01.10", "title": "Френска верига призна за \"недопустим бъг\" заради продажба на продукти въпреки риска от салмонела"}
{"url": "https://www.dnevnik.bg/biznes/2018/01/10/3109977_danucite_shte_mogat_da_se_plashtat_veche_bez_bankovi/", "text": "От началото на февруари данъците ще могат да се плащат директно по банковата сметка на Националната агенция за приходите (НАП) в БНБ и то без да се удържат такси, съобщи говорителят на институцията Росен Бъчваров. Данъците ще се плащат или чрез ПОС терминали в офисите на НАП или през интернет в специално приложение с електронен подпис или персонален идентификационен код (ПИК). Кодът се получава безплатно от офисите на НАП. Плащането ще отнема секунди и така ще отпаднат проблеми за хората и фирмите, които превеждат пари в последния момент, но искат данъчни облекчения. От нареждането на плащането през търговска банка до получаването на парите в сметката на НАП обикновено минават един или два работни дни и ако данъкът се плати в последния момент, се получава забавяне. През тази година физическите лица имат право на 5% отстъпка от данъка за довнасяне (но не повече от 500 лв.), ако подадат декларациите си по електронен път до 31 януари 2018 г. и внесат цялата дължима сума в същия срок.  В НАП вече са получени над две хиляди данъчни декларации.", "date": "2018.01.10", "title": "Данъците ще могат да се плащат вече без банкови такси"}
{"url": "https://www.dnevnik.bg/biznes/2018/01/10/3109951_ot_fevruari_bnp_pariba_lichni_finansi_shte_operira/", "text": "От 1 февруари компанията за потребителско кредитиране \"БНП Париба лични финанси\" ще оперира като банка, съобщиха от финансовата институция. От тази дата дейността ще се осъществява от \"БНП Париба пърсънъл файненс С.А.\", клон България. То е клон на френската банка със същото име. Съществуващото в момента дружество - \"БНП Париба пърсънъл файненс\" ЕАД, ще се влее в новото. За преструктурирането са подадени нужните документи в БНБ и в Търговския регистър. Заради това, че банката оперира вече в ЕС, в случая до българската централна банка се изпраща единствено уведомление за регистрация. От компанията уточняват, че на този етап промяната е само юридическа и не предвижда промени в условията по предоставяните услуги. Пред \"Дневник\" Ралица Захариева, директор управление на промяната в институцията, допълни, че засега не се предвижда и да се променя броят на точките, в които клиентите имат достъп до услугите на бъдещата банка, защото се смята, че мрежата е оптимална в момента. Тя включва 45 офиса, точки в 3 хил. магазина, контактен център и онлайн \"магазин\" за кредити. С преминаването към банка ръководството очаква да се постигне по-комплексно обслужване на клиентите. От отговорите на представители на ръководството се разбра, че бъдещата банка няма амбиции да се придвижи сред най-големите в България по обем на управляваните активи. В момента компанията е сред водещите в сегмента на потребителското кредитиране. След трансформацията банката ще продължи да поддържа практиката си да не предлага кредити за покупка на жилища, се разбра от отговорите на мениджмънта. Заеми обаче се отпускат за ремонти и покупка на обзавеждане. \"Не се нуждаем от покупка на банка в България, за да расте бизнесът ни в страната\". Така отговори на въпрос дали институцията проявява подобен интерес Кристоф Деру, директор на групата за България. Допълни, че българският пазар на банкови услуги има много накъде да расте. Сред най-търсените от институцията в момента услуги са покупката на стоки на изплащане. Те обаче са с по-малка стойност, докато кредитите за ремонт на дома са по-големи като абсолютни суми, обясни Ралица Захариева. \"БНП Париба лични финанси\" влиза в България в сегмента на небанковото потребителско кредитиране в края на 2007 г., като за целта придоби дружеството \"Джет файненс\". По данните на БНП отпуснатите до момента кредити са 3.5 млрд. лв. Френската \"БНП Париба\" (BNP Paribas) има клон в България, чрез който оперира в страната от 1994 г. Той обслужва предимно корпоративни клиенти, които по данни на банката са 250.", "date": "2018.01.10", "title": "От февруари \"БНП Париба лични финанси\" ще оперира като банка"}
{"url": "https://www.dnevnik.bg/gradska_sreda/2018/01/10/3109819_krugovo_krustovishte_na_dve_niva_na_bulevardite_cherni/", "text": "План за кръгово кръстовище на две нива между булевардите \"Черни връх\" и \"Джеймс Баучер\" планира Столичната община. Проектът е качен на сайта на ръководеното от главният архитект на София Здравко Здравков направление \"Архитектура и градоустройство\" и ще бъде обсъден от Общинския експертен съвет в петък. Според предложението бул. \"Черни връх\" ще преминава под бул. \"Джеймс Баучер\", като по трасето ще могат да се движат само леки автомобили с височина до 3.8 метра. По-високите тежкотоварни и голямогабаритни превозни средства ще трябва да преминават през горната страна през бъдещото кръгово кръстовище. Целта на проекта за новото кръстовище е да облекчи движението на автомобилите и да осигури по-добра връзка към двата булеварда от вътрешнокварталните улици. В документите се предвижда и изграждането на подземен гараж под \"Джеймс Баучър\". Ежедневно трафикът по бул. \"Черни връх\" е голям, особено в участъка между булевардите \"Джеймс Баучер\" и \"Никола Вапцаров\". Отделно за последните 5 години булевардът  беше затварян няколко  пъти  заради ремонти  и строителството на  линията на метрото . Ширината на двата основни булеварда ще бъде запазена. Светофарът на кръстовището между улица \"Златен рог\", \"Джеймс Баучър\" и \"Черни връх\" ще работи само при преминаването на трамвая, а през останалото време автомобилите ще преминават свободно през кръговото. В зоната се допуска строителството на много високи сгради. Те биха увеличили трафика от автомобили, което би довело до образуване на големи задръствания. Една от тях ще бъде почти 100-метровата сграда \"Златен век\", която в момента се строи на улица \"Златен рог\" срещу хотел \"Маринела\", на метри от кръстовището на \"Черни връх\" и \"Джеймс Баучер\". Друг проект, който се очаква, е небостъргачът \"Парадайс тауър\" на булевард \"Черни връх\". По първоначални проекти  сградата ще е с височина над 200 метра . Решението, с което  Столичният общински съвет я разреши , беше о бжалвано от граждани и все още се чака решението на съда .", "date": "2018.01.10", "title": "Кръгово кръстовище на две нива на булевардите \"Черни връх\" и \"Джеймс Баучер\" планира Столичната община"}
{"url": "https://www.dnevnik.bg/bulgaria/2018/01/10/3110038_terminal_2_na_stolichnoto_letishte_be_evakuiran_sled/", "text": "Терминал 2 на летище София е евакуиран заради сигнал за бомба, предаде БНТ. Сигналът е подаден около 13.20 часа днес, а час по-късно нормалната работа е била възстановена, съобщих от МВР. От там не уточниха пред \"Дневник\" кой терминал е евакуиран, а посочиха, че \"става въпрос за летището\" и в момента се извършва стандартна проверка. \"Нова телевизия\" съобщи, че са евакуирани и двата терминала на летището, но очевидци разказаха пред \"Дневник\", че на терминал 1 няма никакви проблеми и пътниците се обслужват. Районът е отцепен от полицейски екипи със специално обучени кучета. Не се допускат автомобили да паркират пред летището. Малко преди да бъде направено обаждането днес министърът за българското председателство на Съвета на ЕС Лиляна Павлова представи  електромобилите , които ще превозват чуждестранните делегации.", "date": "2018.01.10", "title": "Терминал 2 на столичното летище бе евакуиран след сигнал за бомба (обновена)"}
{"url": "https://www.dnevnik.bg/sviat/2018/01/10/3110041_stotici_dushi_biaha_arestuvani_po_vreme_na_protesti_v/", "text": "Над 200 души бяха арестувани и десетки хора бяха ранени по време на сблъсъци между протестиращи и полицията в няколко градове на Тунис, съобщи тунизийското министерство на вътрешните работи, предаде агенция \"Франс прес\". За втора поредна нощ хора излязоха по улиците на редица градове, за да протестират срещу мерките за строги икономии, планирани от правителството. Протестите стават седем години след  революцията в Тунис , довела до смяна на властта. В южно предградие на столицата протестиращите нахлуха в супермаркет от веригата \"Карфур\" и го плячкосаха. Полицията използва сълзотворен газ, за да за отблъсне там демонстрантите. Сблъсъци имаше и в градовете Тебурба, на 30 километра западно от столицата Тунис, в Гафса в южната част на страната, в Касрин в Централен Тунис и в Сиди Бузид, откъдето през декември 2010 г. тръгна вълната от социално недоволство, поставила началото на революциите от  Арабската пролет  в Близкия изток. В сблъсъците са ранени и 49 полицаи, съобщава туниското министерство на вътрешните работи. В първия ден на протестите по време на демонстрация умря 45-годишен мъж в град Тебурба. Протестиращи твърдят, че той е бил убит от полицията. Полицията организира аутопсия на трупа, но резултатите от нея все още не са оповестени. Властите отричат мъжът да е имал следи от насилие по тялото си. / БТА", "date": "2018.01.10", "title": "Стотици души бяха арестувани по време на протести в Тунис"}
{"url": "https://www.dnevnik.bg/sport/2018/01/10/3110069_kontuziia_v_gurba_sloji_krai_na_debjuta_na_andre/", "text": "Бившият мениджър на \"Челси\" и \"Тотнъм\" Андре Вилаш-Боаш приключи дебютното си участие в рали \"Дакар\". Португалският футболен треньор се оттегли заради контузия в гърба, която получи във вчерашния четвърти етап на най-тежката автомобилна надпревара. Вилаш-Боаш заемаше 41-ото място в генералното класиране след третия етап, като изоставаше с 6 часа и 10 минути от лидера Стефан Петерханзел. В четвъртия етап португалецът и навигаторът му Рубен Фария се удариха в пясъчна дюна. Вилаш-Боаш, който за последно беше треньор на китайския \"Шанхай СПГХ\", беше откаран в болница. Медицинските прегледи са установили, че 40-годишният португалец няма фрактури. Четвъртият етап беше белязан от още едно отпадане. Миналогодишният шампион при мотоциклетистите Сам Съндърланд също трябваше да прекрати участието си заради контузия в гърба. Той заяви, че е опитал да продължи, след като е получил травмата, но 5 километра по-късно е спрял заради силните болки. Британецът, който беше начело в генералното класиране с аванс от близо пет минути през втория, също беше откаран в болница. Той ще отпътува за Лима, където ще премине допълнителни медицински прегледи. Четвъртият етап при автомобилистите беше спечелен от пилотът на \"Пежо\" Себастиен Льоб. Деветкратният шампион в Световния рали шампионат (WRC) измина 330-километровата състезателна отсечка около Сан Хуан де Маркона за 3:57.53 часа. Французинът изпревари съотборника си Карлос Сайнц с 1:15 мин., а друг пилот с \"Пежо\" - лидерът в генералното класиране Стефан Петерханзел, допълни челната тройка с изоставане от 3:16 мин. Петерханзел, който преследва 14-ата си победа в рали \"Дакар\" и осма при автомобилите, увеличи аванса си на върха. Той води с 6:35 минути пред Льоб, който излезе на второ място след първия си етапен успех в тазгодишния \"Дакар\". Сайнц е трети с пасив от 13:06 минути. Денят беше много тежък за двама от претендентите за първото място - Насер ал Атия и Сирил Депре. Ал Атия вече изостава с 59 минути от Петерханзел, докато Депре загуби шансове за крайния успех, след като натрупа огромен пасив от близо 16 часа. След отпадането на Съндърланд начело при мотоциклетистите излезе Адиен ван Беверен, който спечели четвъртия етап. Французинът води с 1:55 мин. пред чилиеца Пабло Кинтания и с 3:15 мин. пред аржентинеца Кевин Бенавидес. При четириколките убедителен лидер продължава да е Инясио Казале. Чилиецът, който спечели първите три етапа, има аванс от 25:30 минути пред победителя в четвъртия етап Сергей Карякин от Русия. При камионите защитаващият титлата си Едуард Николаев записа втори етапен успех и увеличи аванса си в генералното класиране. Руснакът, който преследва четвърта титла в рали \"Дакар\", води с 36:55 минути пред аржентинеца Федерико Виларга.", "date": "2018.01.10", "title": "Контузия в гърба сложи край на дебюта на Андре Вилаш-Боаш в \"Дакар\""}
{"url": "https://www.dnevnik.bg/bulgaria/2018/01/10/3110083_kabinetut_otpusna_300_hil_evro_za_remont_na_kulturniia/", "text": "Правителството отпусна 300 хил. евро за обновяване и разширяване на Българския културен дом в Будапеща, Унгария. Средствата ще бъдат заделени от бюджета на Министерството на външните работи за 2018 г. в полза на Българското републиканско самоуправление в Будапеща, което заедно с Дружеството на българите в Унгария активно подпомагат отличните исторически и културни връзки между България и унгарската страна, се посочва в съобщението до медиите.  Българският културен дом в Будапеща е открит през 1957 г. и е построен с дарения на семействата на българските градинари в Унгария. Домът се е превърнал в най-важния духовен и културен център на общността. В него се отбелязват всички български национални и традиционни празници. В сегашното си състояние Българският културен дом не отговаря на изискванията за многофункционално културно средище и има нужда от ремонт. По тази причина Българското републиканско самоуправление и Дружеството на българите в Унгария планират неговото обновяване и разширяване, като вече са готови проучвателните и макетните проекти за реконструкцията.", "date": "2018.01.10", "title": "Кабинетът отпусна 300 хил. евро за ремонт на културния дом в Будапеща"}
{"url": "https://www.dnevnik.bg/sviat/2018/01/10/3110065_turciia_se_iadosa_na_rusiia_i_iran_zaradi_siriiskata/", "text": "Напрежението между Турция, Русия и Иран нарасна, след като сирийските власти засилиха офанзивата си в северозападната провинция Идлиб, предадоха руски и турски медии и \"Ройтерс\". Армията на президента Башар Асад напредна в последната голяма провинция, контролирана от бунтовниците, въпреки че там се намира една от \"деескалационните зони\", договорени между трите държави. Смята се, че близо три милиона души все още са в района на Идлиб (провинцията, където миналата година беше и химическата атака в  Хан Шейхун ), сред тях бойци и цивилни, избягали от други части на Сирия.  Според турския външен министър Мевлют Чавушоглу Русия и Иран трябва да изпълняват задълженията си съгласно споразумението за деескалационната зона, а успехите на сирийските сили и съюзниците им не може да са се случили без подкрепата на Москва и Техеран. \"Ако сте гаранти - а вие сте такива - спрете режима\", каза първият дипломат, цитиран от Анадолската агенция. По-рано министерството му извика посланиците на Русия и Иран в страната, за да им говори за нарушенията на примирието в района на Идлиб. Чавушоглу каза още, че е възможно президентът Реджеп Тайип Eрдоган да се чуе с руския си колега Владимир Путин, за да обсъди въпроса. \"Това не е просто въздушен удар, режимът напредва в Идлиб. Целта тук е различна. Ако целта е да се принудят някои несклонни групи да отидат в Сочи, ще има ответ\", каза той. Турция е противник на президента Башар Асад и иска той да напусне поста, за да започнат преговорите за Сирия. Първият дипломат обаче спомена конгреса в Сочи в края на януари, за който Турция iе договори с поддръжниците на Асад, Русия и Иран и на който трябва  да се положат основите на бъдещето  на Сирия. След Сочи Анкара смята да проведе собствено събитие със страни, които подкрепят позициите ѝ в Сирия. \"Извинение\" Много опозиционни групи в страната, включително такива, които още действат на терен, смятат  да бойкотират  събитието в Русия. В Идлиб основната действаща бунтовническа организация е \"Хайят Тахрир аш Шам\", която се оглавява от бившия клон на \"Ал Кайда\" в Сирия. \"Това, което виждам, е използване на присъствието на \"Нусра\" (старо име за \"Джабхат Фатах аш Шам\", бившата \"Ал Кайда\" - бел. ред.) и \"Хайят Тахрир аш Шам\" като извинение да се атакуват цивилни и умерена опозиция.\" Москва обаче твърди, че именно от Идлиб е започнала атака с безпилотни самолети по базите  \"Хмеймим\"  и \"Тартус\". Офанзивата на сирийските сили, започнала през октомври в провинция Хама, е принудила над 60 000 души да напуснат домовете си за два месеца и половина по данни на агенцията на ООН за координация на хуманитарните въпроси. Междувременно ООН съобщи, че и в Източна Гута - бунтовнически анклав край Дамаск, обсаден от режима - са загинали най-малко 85 души от края на декември. В последните дни на 2017 г. в района започнаха медицински евакуации, след като ООН месеци настояваше, че в района бушува тежка хуманитарна криза, а хиляди нямат достъп до медицински грижи и лекарства. В сряда военна медия, свързана с ливанската групировка \"Хизбула\", съобщи, че силите на Асад са се приближили едва на няколко километра от ключово летище в Идлиб, контролирано от бунтовници от 2015 г. насам. Според базираната в Лондон Сирийска обсерватория за правата на човека между войските и \"Хайят Тахрир аш Шам\" се водят сражения недалеч от летището.", "date": "2018.01.10", "title": "Турция се ядоса на Русия и Иран заради сирийската офанзива в Идлиб"}
{"url": "https://www.dnevnik.bg/sport/2018/01/10/3109777_izteche_li_vremeto_na_arsen_venger_v_arsenal/", "text": "Този сезон е последният на Арсен Венгер начело на \"Арсенал\". Вероятно всяка година по няколко пъти това изречение се прокрадва в коментарите на медиите и запалянковците. Тази година обаче повече от всякога изглежда, че слухът ще се превърне в действителност и французинът ще се раздели с клуба. Това е поредният сезон, в който \"артилеристите\" са далеч от борбата за титлата, но по-лошото - отборът е пред угрозата да не издържи на конкуренцията и да остане извън Шампионската лига за втора последователна година. Венгер все повече рискува репутацията си и всичко, изградено дотук от него, да рухне, след като недоволството на фенове и бивши играчи се засилва. Без спечелена титла от близо 14 години и с разклатени позиции в йерархията на английския футбол \"Арсенал\" изглежда като клуб без посока. Но изтече ли наистина времето на французина в Северен Лондон? Възход и падение за Професора След пристигането си в Англия през есента на 1996 г. Венгер беше определен за революционер във Висшата лига. Приносът на французина към тренировъчния процес, възстановяването на играчите и вкарването на индивидуални диети, които след това станаха основни за всеки професионален спортист, е неоспорим. Той доведе на Острова играчи от калибъра на Тиери Анри, Патрик Виейра, Никола Анелка, Денис Бергкамп и редица други, които станаха световни звезди. Невероятната му скаутска мрежа, която нямаше аналог допреди десет години, първа откриваше някои от най-големите таланти. И както самият Венгер признава, единствено липсата на повече средства, а понякога и на достатъчно упорство го лишават от подпис с Кристиано Роналдо, Златан Ибрахимович, Яя Туре и други. Венгер беше единственият в края на 90-те години и началото на 21 век, успял да спре доминацията на \"Манчестър юнайтед\", воден от сър Алекс Фъргюсън. Ерата на французина в Северен Лондон може да бъде разделена на два периода, почти равни времево. До 2006 г., когато \"Арсенал\" смени легендарния си стадион \"Хайбъри\" с модерния и по-голям \"Емиратс\", тимът беше спечелил 11 трофея (три титли, четири пъти ФА къп и четири пъти \"Къмюнити шийлд\"), също така беше играл два европейски финала. От 2006 г. до днес трофеите са шест, без нито една спечелена титла на Висшата лига. Периодът на неуспехи на терена беше компенсиран с невероятен финансов ръст, който изстреля \"Арсенал\" сред най-стабилните клубове в света. Докато \"артилеристите\" изплащаха стадиона си, Венгер успя с ограничени ресурси да гарантира участие всяка година в Шампионската лига и да не допуска сериозни кризи. \"Арсен заслужава уважение за всичко, което свърши. Да, \"Арсенал\" не е онази сила, която всички искаме да виждаме и помним много добре, но да не забравяме, че той никога не е имал на разположение средствата, които другите харчат. Той и не е привърженик на подобна стратегия, Арсен не е съгласен с промяната на пазара\", каза преди време бившият вицепрезидент на клуба Дейвид Дийн. Именно с напускането на бизнесмена, който беше смятан за най-голяма опора на Венгер, през 2007 г. дойдоха и значителните промени. Оттогава французинът отговаря не само за спортно-техническото представяне на отбора си, но е ангажиран много повече и с управлението на финансите. Според анализатори двете неща не могат да бъдат съчетавани, дори и от Венгер. Със 17 спечелени трофея Венгер е най-успешният мениджър в историята на клуба, но дори и това не е достатъчно, за да му осигури доживотен договор. Сред критично настроените е Тони Адамс, футболист, наричан \"Мистър Арсенал\" заради 23-те прекарани години в клуба, притежаващ статуя пред \"Емиратс\". \"Преди много години Зинедин Зидан ми каза: \"По-добре да се откажеш пет минути по-рано, отколкото пет по-късно.\" Аз го направих, спрях през 2002 г., тъкмо бяхме спечелили дубъл, можех да продължа, но реших да се оттегля на върха. Арсен не може и там е грешката му. Ако бях на негово място, щях да си тръгна ден след спечелената рекордна ФА къп. И никой нямаше да има право да го вини\", казва Адамс. Рекорди и антирекорди След 22 изиграни кръга във Висшата лига равносметката за \"Арсенал\" е шесто място, колеблива форма и изоставане с 22 точки от водача \"Манчестър сити\". За капак \"артилеристите\" са с най-слабата защита от първите седем тима в подреждането (допуснали са с девет гола повече от \"Бърнли\" 28 – бел. ред.) и с най-слаба атака от т.нар. голяма шестица (двата тима от Манчестър, \"Ливърпул\", \"Челси\" и \"Тотнъм\"). Каквото и да се случи с Венгер, сезонът ще бъде запомнен с няколко антирекорда за клуба. Най-значимият от тях, който се отрази не само на финансовата ситуация, но индиректно и на състава, беше отсъствието от Шампионската лига. За пръв път откакто Венгер пое \"Арсенал\", тимът не успя да се класира за групите на турнира. Това не само че намали осезаемо приходите на клуба, но и доведе до отлив на фенове. Така се стигна до 7 декември, когато тимът отбеляза  най-ниската си посещаемост от 2006 г.  насам, въпреки че продължава да има най-скъпите билети на Острова. В началото на 2018 г. \"артилеристите\" записаха и друго срамно постижение - за пръв път при Венгер те отпаднаха още в третия кръг на ФА къп (етапът, от който елитните отбори се включват в надпреварата)  след 2:4 от \"Нотингам\" . При това в \"турнира на Венгер\", който клубът спечели за рекорден 13-и път през 2017 г., а французинът записа рекорден седми трофей. И за да бъде още по-мрачна картината, \"Нотингам\" е първият отбор от долните дивизии, който вкарва четири или повече гола на \"Арсенал\" от 110 години насам. Още по-унизително за Венгер е това, че цялата катастрофа на \"Емиратс\" се случва в сезона, в който  той стана №1 по брой мачове във Висшата лига . 68-годишният французин изпревари досегашния рекордьор сър Алекс Фъргюсън (810). Според някои твърдения в последните години мисълта на Венгер е била насочена единствено към това да изпревари легендарния шотландец, за да се утвърди като номер едно в историята, макар и не по успехи. Притеснително за феновете е, че \"Арсенал\" вече попада в сянката и на големия си съперник \"Тотнъм\", след като е заплашен за втори пореден сезон да финишира зад \"шпорите\". Нещо, което не се беше случвало в продължение на 22 години. С три спечелени Купи на Англия за последните четири сезона, както и три трофея от \"Къмюнити шийлд\" \"Арсенал\" не е съвсем без успехи, но на фона на всичко останало сушата от 13 години без титла оставя по-голям негативен отенък. Така историческият сезон 2003-2004, в който тимът спечели титлата без загубен мач, изглежда като далечен спомен за едни велики дни. Никой не е по-голям от клуба Това каза Венгер през миналия април, в момент, в който тимът му беше пред поредния провален сезон и се очертаваше, че няма да спечели нищо. Бъдещето на големите звезди беше под въпрос, а мениджърът беше с изтичащ договор в края на сезона. Последва победа срещу \"Манчестър сити\" в полуфинала за ФА къп, а после и срещу \"Челси\" във финалния двубой, а Венгер подписа нов двегодишен договор. Сега положението не е много по-различно, след като двамата футболисти от световна класа в отбора – Месут Йозил и Алексис Санчес, ще напуснат отбора след края на сезона. Това само по себе си  не би трябвало да е притеснително за Венгер , защото през годините французинът е губил ключови играчи – Анри, Виейра, Ашли Коул, Робин ван Перси, Франсеск Фабрегас, но отборът му е успявал да се възстанови и да следва успешен път. Основната критика към мениджъра в момента е, че той се държи като човек, за когото няма утре. Наследството на \"Арсенал\" не е добро, след като за пръв път отборът няма потенциални заместници на почти сигурните напускащи. Друга критика към мениджъра на \"Арсенал\" е, че през годините той се постави над всички останали. И обвинението идва точно от Тони Адамс. \"Арсен е велик мениджър, но не е велик треньор - между двете има разлика. Ако аз не печелех титлата 12 години, щях да искам силна личност до мен, която да ми помага. А каква е ситуацията – аз не съм желан в клуба, Патрик (Виейра) не беше поканен, Анри също. Арсен можеше да вземе хора със силен характер, вместо 20 години да държи около себе си тихите Пат Райс и Стив Булд\", каза Адамс. През годините Венгер показа, че не търпи критика, а това усещане се засилва с времето. В навечерието на финала за ФА къп през 2017 г. той забрани Тони Адамс да дава автографи в магазина пред стадиона, а преди няколко седмици се изказа остро и за критики от Тиери Анри, понастоящем анализатор на Sky Sports: \"Когато взимаш пари само за да говориш, понякога говориш прекалено много и понякога глупости. Нямам време за него.\" Тази вечер \"Арсенал\" се изправя срещу \"Челси\" в полуфинален двубой от турнира за Купата на лигата. По ирония на съдбата трофеят, който не се радва на особена почит от мениджърите, а през годините беше откровено жертван от Венгер, се явява като спасителен пристан за него. \"Ще играем с всичко най-добро срещу \"Челси\", каза французинът. Евентуален успех със сигурност няма да смекчи кампанията \"Венгер вън\", нито ще му върне предишното одобрение от феновете, но ще му позволи, ако напусне, да го направи с типичната си гордост. Единственият друг вариант пред него е да спечели Лига Европа. Успее ли да го постигне през май, Венгер най-накрая ще вземе европейска купа, която му убягва толкова много години. Но дори така не е ясно дали ще бъде прекъснат процесът по раздялата с \"Арсенал\", която макар и само във въздуха, вече се усеща.", "date": "2018.01.10", "title": "Изтече ли времето на Арсен Венгер в \"Арсенал\""}
{"url": "https://www.dnevnik.bg/bulgaria/2018/01/10/3109914_izdateli_svobodnata_jurnalistika_v_bulgariia_e_kato/", "text": "Точка на пречупване за медийната среда в България - така може да се обобщи състоянието й, представено днес от Съюза на издателите в България (СИБ). Затова освен от силна реакция на обществото тук, за да бъде съхранена и малкото останала свобода на словото, има нужда и от външна намеса и подкрепа от европейски институции. Към тях издателите представиха  няколко препоръки , сред които да бъде направено международно разследване на концентрацията на собственост в медиите и разпространението им, да дойдат чужди прокурори, които да наблюдават случаите на натиск, заплахи и дела срещу журналисти и медии, да има повече контрол и прозрачност на европарите за комуникация ( ). Поводът за дискусията за състоянието на медиите беше излизането на -  проект на журналисти и редактори от членуващите в съюза издания . Тя беше представена днес в София в присъствието на представители на чужди медийни неправителствени организации, дипломати, наблюдатели и журналисти. Издателите разказаха за проблемите да имаше медии, които правят качествена журналистика, за политическия и икономическия натиск, работата в пропагандна среда, атаките лично срещу тях. \"Свободните медии в България в момента съществуват заради персоналните усилия, личните ценности и убеждения на една дузина хора. Това е като плуване в сярна киселина. Това, което ни обединява всички тук, е, че за момента плуваме успешно в сярна киселина. Дали ще можем да продължим дълго да плуваме - ние бихме искали. Дали е възможно е друг въпрос. Затова издигаме високо глас, за да кажем, че ситуацията изглежда критична, защото пропагандата ще започне да изглежда като журналистика, и точката, от която няма връщане назад, наближава. Политиците ограничават изявите си и достъпа до информация на нормалните медии. Говорейки само пред пропагандните медии, те подпомагат заблудата в обществото и тогава пропагандата изглежда като нормална журналистика\", заяви съиздателят на \"Дневник\" и \"Капитал\" Иво Прокопиев. Той каза още, че проблемът в България отдавна е надраснал този с независимите и политически контролирани медии и с фалшивите новини, а сме \"на ръба на мека диктатура и фалшива демокрация\". \"Това не е само български проблем, това е зараза и ако този модел успее в България, повярвайте, ще стане много модерен за други държави в ЕС, което би застрашило европейския клуб и ценностите, които ни обединяват. Медиите в България ще направят всичко, което зависи от тях, да удържат. Готови сме на взаимодействие с европейските партньори, за да може през 2018 г. нещата да тръгнат в обраната посока\", коментира Прокопиев. \"Заключеният\" достъп до информация  Издателят на вестник \"Сега\" Сашо Дончев заяви, че собствениците, представени на тази среща, гарантират свободата на медиите, които финансират, но \"за да бъде една медиа истинска, за да се реализира един журналист, той трябва да има достъп до информация\". \"В България този достъп е силно ограничен, да не кажа, той е заключен в държавата. Ако можете, уважаеми гости, помолете вашите политици, без ние да им бъдем съдници с кого и как се прегръщат, но могат ли да направят нещо, което да се осигури на медиите, на свободните журналисти в България нормалния достъп до информация\", обърна се Дончев към чуждестранните гости. Председателят на Съюза на издателите в България Теодор Захов изброи механизмите за натиск върху свободната журналистика - прокурорски проверки, атаки чрез Комисията за отнемане на незаконно придобито имущество (КОНПИ) и др. \"Законите се градят и се използват целенасочено не за борба с тероризма и групировките, а за борба с неудобно пишещите\", каза Захов. Той представи и препоръките за решаване на проблемите в медийния сектор, сред които  медийната свобода да бъде между основните критерии, според които ЕС и ЕК определят политиката си и еврофондовете за държавите  в съюза. \"Българското общество е толкова увредено, общественото мнение е толкова увредено, че в България не би могъл да се проведе смислен разговор по която и да е тема, която засяга нацията\", обяви основателят и главен редактор на \"Медиапул\" Стояна Георгиева. Тя обърна внимание, че понеже информираният гражданин е основният елемент на гражданското общество, в България е много трудно да съществува информирано обществено мнение и гражданско общество. \"Сривът на българската нация е нещо предстоящо, ако не настъпи промяна\", каза още Георгиева. Издателят на списание \"Клуб З\" Огнян Донев изрази надежда, че промяната ще се случи по-бързо. Той каза, че като израз на корпоративна социална отговорност е длъжен да направи нещо за обществото и за свободните медии. По думите му имало само една забрана за писане в списанието му - по темата, по която се занимава професионално  Парадокс - ситуацията с медиите по-лоша от преди влизането в ЕС  Ръководителят на бюрото на \"Репортери без граници\" за Балканите Полин Адес-Мевел каза, че е парадокс ситуацията с медиите в България в момента да е по-лоша от годините преди присъединяването на страната към ЕС  . По думите й, ако сега България кандидатства, може и да не бъде приета. \"Много сериозен проблем е, че се стига до ситуация да не може да има разследваща журналистика\", обяви Мевел. Според Валдо Лехари, вицепрезидент на Европейската асоциация на издателите на вестници (ENPA), има три предизвикателства пред журналистиката - фалшивите новини, дигиталната трансформация и икономическите заплахи. \"Днес се нуждаем повече от всякога от свобода на медиите. В противен случай европейската система може да колабира. Ние се нуждаем от съвместни усилия на издатели и журналисти. Ние не очакваме прекалено много от Брюксел, тъй като Брюксел не ни дава правната основа за свободата на пресата. Ние се нуждаем от една функционираща демокрация, за да може ЕС да оцелее\", каза той. (Интервю с Лехари четете утре сутринта в \"Дневник\".) \"Канада се интересува активно от запазването на свободата на медиите във всяка държава, в т.ч. и в България, с която имаме продуктивни и приятелски отношения. България не стои добре според индекса на свободата на медиите и България трябва да подобри това. Медийният пейзаж трябва да предполага свобода на изразяване без притеснения за натиск и сплашване. Гарантирането на свободата на медиите е в интерес на всички\", каза Кевин Хамилтън, посланик на Канада за България, Румъния и Молдова. \"Няма да се справим сами. Недостигът или липсата на свобода на словото е най-тревожният момент. Без помощ от европейските институции и неправителствените организации България няма да се справи\", каза дипломатът Стефан Тарфов. \"Имайте предвид, че тази книга бела ще става още по-дебела. Ситуацията става още по-лоша\", каза карикатуристът Чавдар Николов от \"Прас-Прес\". Той обяви, че освен цензура над съдържанието се правят опити и за цензура над разпространението на печатни издания. Колегата му Христо Комарницки каза, че първа стъпка към разрешаване на проблема е всички журналисти да си вършат качествено работата. Собственикът на сайта \"Биволъ\" Асен Йорданов обяви, че до голяма степен случващото се в медиите у нас е отговорност на ЕС, тъй като пропагандните медии се финансират с европейски средства. \"В България нямаме нормално развитие на демократичния процес. В момента се подменя ценностната система\", каза още Йорданов. Ръководителят на \"Програма Достъп до информация\" Александър Кашъмов обяви, че медийният плурализъм у нас се замества с война на световете. Проф. Ивайло Дичев предложи да се създаде фонд за подкрепа на млади журналисти.", "date": "2018.01.10", "title": "Издатели: Свободната журналистика в България е като плуване в сярна киселина (допълнена)"}
{"url": "https://www.dnevnik.bg/bulgaria/2018/01/10/3110086_statisticheskiiat_institut_shte_izsledva_nasilieto/", "text": "През тази година за пръв път Националният статистически институт ще изследва насилието, основано на пола. Това се разбира от съобщение на правителствената пресслужба за приетата днес от министрите годишна програма за работата на статистиците. Досега данни за явлението се събираха предимно от неправителствени организации и социалогически агенции. Покрай разгорялата се в последните дни дискусия за това дали България трябва да ратифицира Истанбулската конвенция срещу насилието над жени бяха оповестени данни от изследвания на \"Алфа рисърч\" и на \"Алианса за защита от домашно насилие\" , както и от  Националната програма за превенция на насилието и злоупотребата с деца, според които  около 1 млн. жени в България,  тоест една четвърт, са жертви на домашно насилие. Друго изследване от миналата година пък показа, че и мъжете стават жертва на домашно насилие, а насилието, основано на полов признак, се прикрива и често  не се разпознават. Данните, които НСИ ще събира по тази тема, ще са анонимизирани и ще служат за научни и изследователски цели.", "date": "2018.01.10", "title": "Статистическият институт ще изследва насилието, основано на пола"}
{"url": "https://www.dnevnik.bg/evropa/2018/01/10/3110109_brekzit_otvaria_dupka_ot_12-15_mlrd_evro_godishno_v/", "text": "Напускането на Великобритания създава недостиг в бюджета на Европейския съюз, който се оценява на 12-15 милиарда евро годишно, съобщи днес еврокомисарят по бюджета и човешките ресурси Гюнтер Йотингер, цитиран от БТА. Той добави, че комисията предлага значително повишение на националните вноски в общностния бюджет след 2020 г. и чувствително съкращаване на структурните фондове. По неговите думи едновременно с британското оттегляне бюджетът на ЕС е изправен пред непредвидени разходи, свързани с охраната на границите, отбраната, миграцията, вътрешната и външната сигурност. Еврокомисията предлага бъдещият бюджет на ЕС да предвижда повече разходи за образование и научни изследвания. Йотингер уточни, че представените днес предложения се очаква да бъдат оценени до май от Европейския парламент. Повече не трябва да допускаме отстъпки по вноските към бюджета, с каквито разполагаше Великобритания, допълни еврокомисарят. Не искаме да запълваме недостига с дълг, в следващите 10 години не трябва да допускаме това - приходите трябва на ЕС да бъдат равни на разходите. Искаме тази година държавите да определят целите си за следващия многогодишен бюджет, посочи Йотингер. По-рано тази седмица председателят на Европейската комисия Жан-Клод  Юнкер призова останалите 27 държави членки  да се съгласят да платят повече пари, за да запълнят бъдещата дупка в бюджета на съюза", "date": "2018.01.10", "title": "Брекзит отваря дупка от 12-15 млрд. евро годишно в бюджета на ЕС"}
{"url": "https://www.dnevnik.bg/bulgaria/2018/01/10/3110122_sled_zaplahata_s_protesti_durjavata_dade_10_mln_lv_i/", "text": "Кабинетът отпусна допълнителни 10 млн. лв. на Софийския университет \"Св. Климент Охридски\" за 2018 г. и му прехвърли сграда в столичния кв. \"Лозенец\". За отпускането на допълнителните средства се разбра преди дни, след като университетът постави ултиматум за решаване на финансовия проблем и за намиране на компенсация за  отнетата му от правителството сграда за нуждите на Висшия съдебен съвет . В противен случай университетът заплаши с протести. Част от отпуснатите днес 10 млн. лева ще се използва за поддръжката на 18-те стопанисвани от университета сгради - недвижими паметници на културата, сред които и Ректоратът, университетската библиотека, сградите на Биологическия факултет, Факултета по журналистика и масова комуникация и Богословския факултет. В решението на правителството се посочва, че стопанисването на тези сгради през последните 9 години е сериозен проблем и те са в тежко състояние по отношение на енергийна ефективност, инсталации, фасади и дограма. Средствата ще бъдат използвани за поддръжка и благоустройство, консервация и реставрация, аварийни и текущи ремонти. 1 млн. лв. от отпуснатите средства ще се използват за въвеждане на единна информационна система, чрез която да се оптимизират основни дейности и процеси. Системата ще обхване всички обучаващи се, служители и преподаватели, клиенти и доставчици и чрез нея ще бъде остойностявана всяка дейност. С друго решение правителството отне от Професионалната гимназия по облекло \"Княгиня Мария Луиза\" в София имота ѝ на бул. \"Черни връх\" №37, за да бъде предоставен безвъзмездно на Софийския университет. Става дума за имот с площ 9830 кв.м с построена четириетажна сграда от 1175 кв.м. Той ще бъде използван за учебна база за обучение по предклиничните дисциплини на студентите от Медицинския факултет към СУ. Самата гимназия от следващата учебна година ще се помещава на ул. \"Балша\" 2, където ще дели сградата с съвместно с Професионалната гимназия по текстил и моден дизайн. Решение за това има от 2015 г.", "date": "2018.01.10", "title": "След заплахата с протести държавата даде 10 млн. лв. и нова сграда на Софийския университет"}
{"url": "https://www.dnevnik.bg/bulgaria/2018/01/10/3110124_ot_12_ianuari_dostuput_do_ndk_se_ogranichava/", "text": "На 12 януари (петък) достъпът до централната сграда на НДК ще бъде ограничен. Промяната е във връзка с първото събитие на високо ниво от календара на българското председателство на Съвета на ЕС, съобщават от НДК. Затворени за посетители ще бъдат Литературен клуб \"Перото\" и Билетен център на НДК. Подобни ограничения ще бъдат в сила до юли 2018 г. за всички събития от клас А (ниво министри) и С (парламентарно ниво) по време на председателството. За улеснение на почитателите на културните събития НДК разкрива целодневна билетна каса в кино \"Люмиер Лидл\", която ще работи в дните, в които достъпът до централната сграда на НДК ще бъде ограничен. На разположение остава и системата за онлайн резервация на билети –  http://maniakino.com/npc_ws_pg_home.php . Всички посетители и гости ще преминават през проверки при влизане в сградата. Това обяви Лъчезар Милушев, ръководител на направление \"Сигурност и комуникация\" в НДК, цитиран от пресслужбата на НДК. Той апелира всички посетители и гости на двореца да отделят повече време и да идват по-рано на културни събития. Успоредно със събитията от програмата на председателството НДК ще продължи да функционира като културен и конгресен център – ще се провеждат изложби, изложения, концерти в зала 1, спектакли в Театър \"Азарян\", ДНК, прожекции в кино \"Люмиер Лидл\" и събития в Литературен клуб \"Перото\" и зала 42. Промени настъпват и в движението в центъра на София и около НДК. От 17:30 часа на 11 януари (четвъртък) до приключване на събитията на 12 януари (петък) се забраняват престоят и паркирането на пътни превозни средства с изключение на автомобилите, превозващи участниците в събитията, на улиците \"Доспат\" между бул. \"Витоша\" и ул. \"Баба Неделя\"; ул. \"Баба Неделя\" и ул. \"Д-р Христо Стамболски\".", "date": "2018.01.10", "title": "От 12 януари достъпът до НДК се ограничава частично за 6 месеца"}
{"url": "https://www.dnevnik.bg/evropa/2018/01/10/3110118_brjuksel_obmislia_da_obvurje_vurhovenstvoto_na_zakona/", "text": "Европейската комисия обмисля обвързването на спазването на върховенството на закона в държавите от ЕС с осигуряването на фондове от общностния бюджет. Това съобщи на пресконференция еврокомисарят по бюджета и човешките ресурси Гюнтер Йотингер, цитиран от БТА. Той отбеляза, че има два подхода - за неспазване на върховенството на правото да следва отнемане на достъп до финансиране или, обратно, при силно застъпено върховенство на закона да бъдат осигурявани повече европейски средства за съответната страна. Решението как ще подходим ще стане известно след Великден, поясни еврокомисарят. Обмисляме тези възможности от гледна точка на допустимостта им според договорите за ЕС, уточни той. Йотингер добави, че за да бъде прието предложение по този въпрос, ще бъде необходимо \"ясно мнозинство\". По неговите думи върховенството на закона и независимостта на съдебната власт имат ключово значение за ЕС и за икономиката. През последните месеци въпросът за върховенството на закона стана особено актуален, след като Полша прие серия от спорни реформи в съдебната система, с което принуди Европейската комисия  да започне безпрецедентна наказателна процедура . Тя може да доведе до лишаването на Полша от право на глас в Съвета на ЕС.", "date": "2018.01.10", "title": "Брюксел обмисля да обвърже върховенството на закона с получаването на еврофондове"}
{"url": "https://www.dnevnik.bg/sport/2018/01/10/3110149_dvama_bulgari_poluchavat_uaild_kard_za_tenis_turnira_v/", "text": "Двама български тенисисти ще получат \"уайлд кард\" за основната схема на  тенис турнира в София . Едната покана ще бъде дадена на втората ракета на България - Димитър Кузманов. Другата ще отиде при победителя в държавното първенство, което ще се проведе в края на януари. Третото и последно по договор издание на турнира  от категория \"АТП 250\" в София започва на 4 февруари. Шампионът от 2017 г.  Григор Димитров се завръща , за да защитава титлата си. Кузманов ще участва с \"уайлд кард\" за основната схема за трета поредна година. При дебюта си през 2016 г. той изигра силен мач срещу бившия №1 при юношите Рикардас Беранкис, но загуби в три сета. Миналата година българинът отпадна на старта от холандеца Робин Хаазе, като отново се представи достойно. \"Освен че е най-предно класираният българин в ранглистата след Григор Димитров, Кузманов показа постоянство при успешните си представяния в международните турнири през цялата година. Особено важни са тези в края на сезона.\", каза капитанът на националния отбор за купа \"Дейвис\" Тодор Енев. \"С добрите си резултати в Южна Америка той отново доказа добрата си физическа форма. От голямо значение са и себераздаването и добрите му резултати в мачовете за купа \"Дейвис\", така че мястото му сред най-добрите в София е вече извоювано и заслужено\", каза още Енев. Тенисистът, който получава втория \"уайлд кард\", ще стане ясен на 28 януари. Тогава ще се проведе финалът на държавното първенство, което стартира на 23 януари. Двубоят за титлата ще е в същия ден, в който ще се играе и финалът на Australian Open. \"Да се състезаваш директно в мачове за спечелването на \"уайлд кард\" е страхотна инициатива. Въведохме този подход в Откритото първенство на Австралия още преди години и той дава много добри резултати. Не само защото спечелилият ще заслужи тази голяма награда заради победите си, но защото така ние ще знаем, че той се намира в добра форма\", обясни директорът на турнира в София Пол Макнами. Енев също определи идеята като отлична, тъй като ще стимулира допълнително участниците в държавното първенство. \"Чрез преките сблъсъци помежду им ще се излъчи победителят, доказал пред всички най-добрата си физическа форма и увереност непосредствено преди турнира в София. А титлата със сигурност ще му донесе и още по-голямо самочувствие за по-успешно представяне\", каза бившият тенисист. Основната схема на  турнира в София  ще е с 28 участници. Четирима ще влязат от квалификациите, а трима - с \"уайлд кард\". По традиция организаторите пазят до последно една покана, в случай че някой от водещите тенисисти, които не са заявили участие, изяви желание да се включи. Извън Димитров най-предно класираният тенисист от подалите заявка за турнира в София е №25 Жил Мюлер, Другите двама от топ 30, които ще се включат, са французинът Адриан Манарино (№28) и германецът Филип Колшрайбер (№29). В надпреварата ще участва и  шампионът от младежките финали на АТП Хьон Чун.", "date": "2018.01.10", "title": "Двама българи получават \"уайлд кард\" за тенис турнира в София"}
{"url": "https://www.dnevnik.bg/sviat/2018/01/10/3109948_koi_e_vinoven_za_populizma/", "text": "                        8Развитите страни страдат от дълбоко безпокойство. За популистите като Тръмп проблемът идва от глобализацията. Технологичната революция обаче играе водеща роля. Добър съвет за 2019 г.: изпращайте своите новогодишни пожелания още през първите часове на 1 януари. Защото след това често е твърде късно. През 2015 г. след масовото убийство в редакцията на вестник \"Шарли ебдо\" на 7 януари пожеланията за хубава година изглеждаха неуместни. През 2018 г. предизвикват тревога думи на Доналд Тръмп. Още на 3 януари, след заплаха на севернокорейския лидер Ким Чен Ун, американският президент туитоман изчурулика: \"Аз също имам ядрен бутон, но  той е доста по-голям и доста по-мощен .\" На 6 януари Тръмп каза, че неговите успехи в бизнеса, телевизията и политиката доказват факта, че той не е \"интелигентен, а гений, много стабилен гений!\". Да, дами и господа, това са думи точно на президента на Съединените щати, най-голямата икономическа и военна сила на планетата. Петгодишно дете. Или д-р Стрейнджлав, който полудява все повече от ден на ден. Хубава година все пак? Впрочем би било напразно да спекулираме какво ще направи Тръмп през следващите 12 месеца. За сметка на това трябва спешно да разберем ние как се озовахме в това положение. \"Ние\", тъй като нахлуването на Тръмп на политическата сцена далеч не е изолиран случай. На практика във всички големи демокрации гротескови или ексцентрични личности успяват да съблазнят тълпите от избиратели, било то Борис Джонсън във Великобритания, Марин льо Пен във Франция или Бепе Грило в Италия. Възходът на т.нар. популизъм отразява едно дълбоко безпокойство в нашите общества. Тази тревога има политически, културни, антропологични, но и икономически причини. Най-очевидната е, разбира се, финансовата криза от 2007-2008 г., която предизвика дълбоки сътресения - рязък спад на производството, голямо увеличение на безработицата, застой на търговията, бюджетни икономии, огромно задлъжняване. Безпрецедентен шок от Голямата депресия през 30-те години на 20 век, той също е белязан от възход на популистките движения. Виновен е чужденецът  Финансовата криза засили по-ранни тенденции. Изчезнаха работни места, които изглеждаха солидни. Една жестока конкуренция тегне над цените и се отразява на заплатите. Средната класа, която бе базата на масовата демокрация, се чувства застрашена. И на практика във всички развити страни делът на хората в активна възраст, които имат средна заплата, намалява за сметка на ниските, но и на високите трудови възнаграждения, понякога на много по-високите. Гражданите губят доверие в бъдещето. За популистите обяснението е просто - виновен е чужденецът. Чужденецът, който идва да живее при нас, който ни наводнява със своите стоки, изкупува нашите скъпоценности. Следователно решението е просто - достатъчно е да затворим вратата и всичко ще потръгне по-добре. Това убеждение от дълго време бе подхранвано от наивността, дори от отричането на реалността от страна на елита. Политиците, особено в Европа, често защитаваха едно отваряне без нищо в замяна. Нещата започват да се променят. В Брюксел думата \"реципрочност\" вече не е табу, така както и идеята за надзор на придобиването на европейски фирми, определяни като стратегически. Френският президент Еманюел Макрон се зае с проблема с командированите работници. Социални щети от глобализацията В голямото си мнозинство икономистите дълго време възхваляваха добродетелите на свободната търговия. Често поради идеологически съображения, но по-често защото са наблюдавали щетите от протекционизма в Латинска Америка, отколкото ефективността на издигнатите в Азия бариери. Икономистите също започнаха да променят своите възгледи. Давид Отур, изследовател, защитаващ по принцип \"водещи тези\", публикува преди две години заедно с колеги забележителен академичен труд, в който изтъкна загубата на работни места в американските градове, чиито заводи страдат от силна конкуренция, в резултат на китайския внос. Дани Родрик, турски икономист, преподаващ в \"Харвард\", бие от 20 години тревога за социалните щети от глобализацията. Вече започват да го чуват. От първостепенно значение тук обаче е да не бъркаме диагнозата. Тъй като е напълно възможно фаталната верига, приписвана на глобализацията, да бъде приписана на (...) възхода на информационните технологии, който засилва конкуренцията, унищожава работни места и увеличава рязко неравенствата. Доклад, публикуван преди едно десетилетие съвместно от Световната търговска организация и Международното бюро по труда, където синдикатите имат силно присъствие, достигна до заключението: \"Търговията Север-Юг може да обясни само малка част от промените, наблюдавани при относителните заплати... Движещ елемент за тях изглеждат технологичните промени в полза на квалификациите.\" Любимият смартфон е виновен Въпреки че би било много добре да допълним тази диагноза, тя все пак си остава ценна. Новите технологии разтърсват все повече компаниите, а тежестта на световната търговия вече не се увеличава. В политически план борбата обаче е неравна. За един кандидат е лесно да твърди, че е достатъчно да затвори вратите, за да потръгне страната му по-добре. Много по-сложно е да се обясни на избирателите, че техният любим смартфон е виновен за техните беди. Или че техническият напредък ще \"изяде\" работни места, но и ще създаде нови. Или че е по-добре да се регламентира конкуренцията на дигиталните платформи. Или че училището и образованието трябва да се променят в дълбочина, за да станат по-ефикасни. Не е нужно да си гений, за да предвидиш, че има риск популизма да го чака добро бъдеще./БТА", "date": "2018.01.10", "title": "Кой е виновен за популизма"}
{"url": "https://www.dnevnik.bg/photos/2018/01/10/3110016_fotogaleriia_kato_prez_purvata_svetovna_voina_-_santa/", "text": "Най-малко 15 души са загинали в резултат на наводнения и кални свлачища, отнесли къщи и прекъснали важна магистрала в Южна Калифорния след силна буря с проливни дъждове, съобщи \"Ройтерс\", позовавайки се на местни медии.", "date": "2018.01.10", "title": "Фотогалерия: \"Като през Първата световна война\" - Санта Барбара след смъртоносните свлачища"}
{"url": "https://www.dnevnik.bg/sport/2018/01/10/3110277_durjavata_dade_14_mln_leva_za_tenis_turnira_i/", "text": "Държавата отпусна общо 1.4 милиона лева за първите две големи спортни събития, на които България ще бъде домакин през 2018 г. - Световната купа по сноуборд в Банско и турнира от категория \"АТП 250\" в София, съобщи Министерството на младежта и спорта (ММС) пред \"Дневник\". Ски федерацията получава 900 хиляди лева за Световната купа по сноуборд в Банско, която ще се проведе за втора поредна година. Миналата година бяха отпуснати 990 хиляди лева. Третото и по договор последно издание на тенис турнира в София е финансирано от държавата с 500 хиляди лева. Същата сума беше отпусната на тенис федерацията и предишните две години. През 2018 г. България ще посрещне още три големи състезания. През септември ще се проведат световното първенство по художествена гимнастика в София, световното първенство по гребане в Пловдив и световното първенство по волейбол, на което България е съдомакин с Италия. Миналата година държавата  финансира 21 домакинства с общо 4.5 милиона лева.", "date": "2018.01.10", "title": "Държавата даде 1.4 млн. лева за тенис турнира и Световната купа по сноуборд"}
{"url": "https://www.dnevnik.bg/sviat/2018/01/10/3110259_vzeha_li_dvete_korei_dialoga_v_svoi_ruce_za_smetka_na/", "text": "Северна Корея започва годината с нова дипломатическа инициатива, целяща да спечели благоразположението на Юга преди домакинството му на зимните олимпийски игри следващия месец. Но тази инициатива се придържа и е в тон с рязкото - и познато - послание към президента Доналд Тръмп: не се бъркай и остави корейците сами да си решават проблемите. Откакто в новогодишното си обръщение севернокорейският лидер Ким Чен Ун изненадващо заговори с помирителен тон към Сеул, севернокорейските държавни медии подеха сериозно темата за \"единството на корейската нация\". А след вчерашната  първа среща на високо равнище  от повече от две години между представители на двете Кореи Северът засили критиките срещу Вашингтон и Тръмп. Това е ход, предприеман многократно от КНДР в миналото. Но като цяло той не е постигал кой знае какво. Надеждите на Севера за преговори за повторно обединение на Корея при по-благоприятни за него позиции, като се премахне или ограничи ролята на САЩ, са трудно приемливи за Юга. Сеул е във военен съюз с Вашингтон, облагодетелства се значително от положението си на доверен и близък търговски партньор на САЩ и има добри исторически основания да се безпокои от тактиката на КНДР в двустранните отношения, включваща и хвърляне на примамки. На този фон вчерашните разговори по същество бяха проучвателни и с цел натрупване на информация. Трудно е да си представим някакви големи пробиви или изменения в политическия курс на Юга по най-големите теми - преди всичко ядреното разоръжаване - без консултации със САЩ. Така че вероятно Вашингтон не е имал повод за големи тревоги. В обща декларация двете Кореи обявиха, че са се споразумели да водят бъдещи разговори за намаляване на военното напрежение по границата и \"да сътрудничат активно\" по линия на зимните олимпийски игри, на които Северът ще делегация. \"Вътрешна работа на корейската нация\" Но председателстващият севернокорейската делегация на вчерашните разговори изрази сериозно недоволство от съобщенията в южнокорейски медии, че на срещата е бил обсъждан въпросът за ядрено разоръжаване на Севера. Тези съобщения са преувеличени, защото \"цялото ни най-модерно стратегическо въоръжение като атомни бомби, водородни бомби и междуконтинентални балистични ракети държи под прицел САЩ, а не нашите сънародници\" в Южна Корея, каза Ни Сон-гуан. Точно когато вчерашната среща започваше, управляващата в Северна Корея партия атакува остро  Тръмп  в печатния си орган, определяйки като \"смехотворно\" твърдението му, че преговорите са станали възможни благодарение на него и твърдата му позиция за санкциите и натиска. \"Много е жалко да гледаме как американските политици представят дипломатическия си провал като \"дипломатически успех\"\", се казва в публикацията. \"Отношенията между Севера и Юга са вътрешна работа на корейската нация\", отбеляза официалната информационна агенция на КНДР в навечерието на преговорите. Тя подчерта също, че Северът и Югът не бива да позволяват \"намеси и тирания\" отвън да държат корейската нация разделена. В друга статия Тръмп беше наречен \"побъркан\" и беше посочено, че САЩ трябва да приемат Северна Корея за ядрена сила. \"Може би е добра новина, може би не\" Като първа стъпка след речта на Ким Южна Корея се съгласи да отложи за след зимните олимпийски и параолимпийски игри военните учения със САЩ. Това направи възможно преговарящите да се срещнат и обсъдят предложението на севернокорейския лидер да изпрати на игрите в Пьончан делегация от официални лица, състезатели и фенове. Разговаряно бе и по други въпроси от двустранния дневен ред. Макар стратегията на Севера за акцентиране върху етническата гордост и единство да е явен опит да се вбие клин между Вашингтон и Сеул, тя все пак намира емоционален прием и от двете страни на демилитаризираната зона (границата между двете Кореи). След освобождаването си от японско колониално управление през 1945 г. Корейският полуостров бе разделен на две. Установяването на границата между двете Кореи по 38-ия паралел бе идея на американските военни плановици с цел да се ограничи влиянието на Съветския съюз и бе одобрено на Потсдамската конференция през 1945 г. без присъствие на корейски представители. Между 1950 и 1953 г. двете страни воюваха в Корейската война, в която Китай и СССР подкрепяха Северна Корея, а силите на ООН под егидата на САЩ - Юга. Войната приключи с примирие, но не и с мирен договор. В Република Корея и до ден днешен са разположени десетки хиляди американски военнослужещи. В КНДР няма базирани чужди войски, но Китай продължава да е неин съществен търговски партньор и политически поддръжник за нея на международните форуми. Засега не е ясно как Вашингтон приема последните действия на двете Кореи и доколко има участие в тях. Преди Тръмп смяташе за безполезно да се разговаря със Севера, но когато миналата седмица се появи предложението за диалог, той написа в Туитър: \"Санкциите и \"другите\" форми на натиск започват да дават голям ефект върху Северна Корея. Човекът ракета сега за пръв път иска да разговаря с Южна Корея. Може би това е добра новина, може би не - ще видим.\" На следващия ден той изстреля ново съобщение в Туитър, в което сякаш си приписваше заслугата за всичко това: \"Наистина ли някой си въобразява, че сега щеше да има диалог между Северна и Южна Корея, ако не бях показал твърдост, решителност и воля да ангажирам цялата ни \"мощ\" срещу Севера? Глупави хора, но преговорите са хубаво нещо\". Американският министър на отбраната Джеймс Матис и държавният секретар Рекс Тилърсън изразиха убеждение, че преговорите ще се ограничат до зимните олимпийски игри, становище, което влезе в противоречие с изявленията на Сеул. Двете делегации всъщност обсъдиха редица въпроси, включително този за разделените от Корейската война семейства. \"Дали това е някакво начало? Смятам, че е преждевременно (да се прави такова заключение)\", каза Тилърсън в интервю за \"Асошиейтед прес\" миналата седмица. Може и така да е. Но засега изглежда, че двете Кореи са взели нещата в свои ръце. /БТА", "date": "2018.01.10", "title": "Взеха ли двете Кореи диалога в свои ръце за сметка на Тръмп"}
{"url": "https://www.dnevnik.bg/sport/2018/01/10/3110280_viceprezidentut_maik_pens_shte_vodi_delegaciiata_na/", "text": "Американският вицепрезидент  Майк Пенс  и втората дама Карън Пенс ще водят делегацията на САЩ на олимпийските игри в Пьончан, обявиха от Белия дом. Най-големият спортен форум за годината ще се проведе от 9 до 25 февруари в Южна Корея. САЩ ще бъдат представени от 102-ма спортисти, които до момента си осигуриха квоти. Също така Пенс ще посети Аляска и Япония като част от пътуването си към Пьончан. Вицепрезидентът ще направи и преглед на отбранителните системи, както и разположените междуконтинентални балистични ракети. \"Визитата на вицепрезидента Пенс доказва още веднъж, че САЩ изцяло се ангажира със запазване на стабилността в региона\", съобщи говорителят на Белия дом. В последните месеци провеждането на игрите в Пьончан беше под въпрос заради увеличеното напрежение на Корейския полуостров. Вкрайна сметка  Северна Корея реши да изпрати свой отбор , докато Юга се отказа от съвместни учения с американските въоръжени сили. Държавният департамент на САЩ уточни, че засега няма планирани срещи на Пенс със севернокорейската делегация. Междувременно сенаторът от републиканската партия Линдзи Греъм заяви, че е против поканата за Северна Корея да участва на игрите. \"Нямам нищо против преговорите със Северна Корея, но аз имам сериозни опасения заради легитимирането на най-варварския лидер на планетата\", написа Греъм в \"Туитър\".", "date": "2018.01.10", "title": "Вицепрезидентът Майк Пенс ще води делегацията на САЩ в Пьончан 2018"}
{"url": "https://www.dnevnik.bg/bulgaria/2018/01/10/3110289_pravo_na_otgovor_sled_statiia_v_dnevnik_obshtinska/", "text": "Във връзка с днешната статия в \"Дневник\", със заглавие  \"Блокът на правоимащите, или за бизнеса на \"крайно нуждаещите се\" във Варна\" , от общинската администрация поискаха право на отговор. Според изпратения текст по повод изнесената в текста информация е била извършена проверка. Резултатите от нея, предоставени на редакцията, потвърждават датите на издадените заповеди, с които граждани с установени жилищни нужди са били настанени в общински апартаменти в блока на бул. \"Цар Освободител\" 88 в града. Допълнителната информация в отговора касае уточнения по социалния статус на наемателите. В този случай също няма противоречие с текста на статията. В нея изрично е упоменато, че \"във всички от посочените по-горе случаи, наемателите с \"остри жилищни нужди\" вероятно са отговаряли на тези условия  . Добрата новина в отговора на общинската администрация е, че \"към настоящия момент тече процедура по промяна на действащата Наредба за установяване на жилищни нужди на гражданите\". В текста е записано също, че \"в случай на необходимост тя би могла да бъде допълнена с изискване лицата, кандидатстващи за картотекиране   да не участват в управлението или в състава на търговски дружества, както и да не притежават дялове в такива\". \"В жилищата – собственост на Община Варна, предназначени за отдаване под наем, се настаняват граждани и техните семейства с жилищни нужди, установени по реда на чл. 4 и чл. 5 от Наредба за условията и реда за установяване на жилищни нужди на гражданите, настаняване и продажба на общински жилища /НУРУЖНГНПОЖ/, които отговарят кумулативно на условията по чл.4, ал. 1 от Наредбата. В цитираната наредба, както и в Закона за общинската собственост, не съществува изискване гражданите, кандидатстващи за настаняване под наем в общинско жилище, да не участват в управлението или в състава на търговски дружества, както и да не притежават дялове в такива. Не е предвидено и условие лицата да бъдат безработни и/или социално слаби. Към настоящия момент тече процедура по промяна на действащата НУРУЖНГНПОЖ. В случай на необходимост, би могъл да се допълни чл. 4, ал. 1 от Наредбата с изискване лицата, кандидатстващи за картотекиране да не участват в управлението или в състава на търговски дружества, както и да не притежават дялове в такива. Виолета Янкова Бошнакова – наемател на общинско жилище - бул. \"Цар Освободител\"№ 88, Тя е картотекирана в Район \"Приморски\" през 2006г. Семейно положение – разведена с 1 дете. Настанителната заповед е издадена на от кмета на район \"Приморски\" на 05.04.2011г., с решение на ОбС и на комисия, по чл.6 от НУРУЖНГНПОЖ. Мита Иванова Колева – семейно положение – вдовица, наемател на общинско жилище с адрес бул. \"Цар Освободител № 88А. Първоначално е наемател на общинско жилище в район \"Младост\". Прехвърлена във фонд \"Настаняване под наем\" в Район \"Приморски\" с решение на ОбС през 2010г. Ивелина Кирова Белева - наемател на общинско жилище с адрес бул. \"Цар Освободител № 88А. Първоначално наемател на общинско жилище в район \"Одесос\". Прехвърлена във фонд \"Настаняване под наем\" в Район \"Приморски\" с решение на ОбС от 2010г. Светлана Кирова Димитрова - наемател на общинско жилище с адрес бул. \"Цар Освободител № 88А, 4 членно семейство. Първоначално наемател на общинско жилище в район \"Одесос\". Прехвърлена във фонд \"Настаняване под наем\" в Район \"Приморски\" с Решение на ОбС през 2010 г Теодор Димитров Теолов - наемател на общинско жилище с адрес бул. \"Цар Освободител № 88А. Първоначална настанителна заповед, в която г-н Теолов е включен не като титуляр, а като член на домакинството, е издадена от Кмета на кметство \"Приморско\"през 1991г. на адрес ул. \"Прилеп\" барака 2. През 2002г. същият е настанен като титуляр в посоченото общинско жилище на ул. \"Прилеп\". На основание решение на ОбС от 2010г. на Общ.съвет Варна той е настанен на настоящия си адрес със семейството си. Бойка Бойкова Балева- наемател на общинско жилище с адрес бул. \"Цар Освободител № 88А. Г-жа Баева е включена в списъците за чакащи за настаняване във фонд \"Резервен\" като 7-членно семейство с приоритетно настаняване.Настанителната заповед е от 2012г. на кмета на район \"Приморски\". Цонка Геогиева Куманова - наемател на общинско жилище с адрес бул. \"Цар Освободител № 88А; Г-жа Куманова е включена в списъците за чакащи за настаняване във фонд \"Резервен\" като семейство с приоритетно настаняване на 7- членното домакинство, от които 1- синът и с тежко здравословно състояние. Настанителната заповед е от 2010г. Наемател на общинско жилище от Фонд \"Наематели\" при Район \"Приморски\" с име Тони Георгиева не съществува. Район \"Приморски\", Община Варна\"", "date": "2018.01.10", "title": "Право на отговор: След статия в \"Дневник\" общинска наредба във Варна може да бъде променена"}
{"url": "https://www.dnevnik.bg/sport/2018/01/10/3110288_i_sebastien_lyob_napusna_rali_dakar_sled_incident_s/", "text": "Деветкратният първенец в Световния рали шампионат (WRC) Себастиен Льоб напусна  рали \"Дакар\"  в началото на петия етап. Френският пилот на \"Пежо\", който беше най-бърз в четвъртия етап и излезе на второ място в генералното класиране се отказа от понататъшно участие след сериозен инцидент. Льоб откриваше етапа, но след само пет километра по трасето катастрофира и изгуби близо три часа преди да се намери камион, който да му помогне, след като неговото \"Пежо\" беше затънало в пясъка. Продължаването напред обаче се оказа невъзможно, след като навигаторът му Даниел Елена нарани сериозно опашната си кост. Екипажът се прибра обратно в бивака, а Елена беше откаран за медицински прегледи. Проблемите с екипажа на Льоб са поредните в тазгодишното издание на състезанието. Преди това шампионът от 2017 г. при мотоциклетите Сам Съндърланд напусна заради тежка контузия, а футболният треньор  Андре Вилаш-Боаш, който дебютира в \"Дакар\" също преустанови участие . Преди началото на състезанието Льоб каза, че  това е последният му шанс да спечели \"Дакар\" . Преди година той остана втори след Стефан Петерханзел, а през 2018 г. \"Пежо\" за последна година ще участва в легендарната надпревара. Етапът, 266 километра между Сан Хуан де Маркона и Арекипа, беше спечелен от Петерханзел. Той измина етапа за 2:51.19 часа, с близо пет минути по-бързо от пилота на \"Тойота\" Бернхард Тен Бринке. Трети се нареид друг пилот на японския производител Жиниел де Вилер (+12:47 минути). В генералното класиране авансът на Петерханзел пред съотборника му Карлос Сайнц вече е 31 минути. Трети е Тен Бринке, който изиостава на 1:15.16 часа, а след него е двукратният шампион Насер Ал-Атия (+1:23.21 часа). При мотоциклетите е много оспорвано, след като Жоан Бареда спечели нова етапна победа. Испанският ас на \"Хонда\" изпревари с повече от 10 минути Матиас Валкнер с КТМ, а трети остана Кевин Бенавидес (+12:20). След пет етапа първите трима са събрани в по-малко от две минути. Води Адриен ван Беверен, пред Бенавидес на минута и Валкнер на 1:14. Жоан Бареда е четвърти на 7:33. При камионите без изненада етапната победа отиде в Едуард Николаев. Руската звезда на \"Камаз\" доказа, че е най-добър при преодоляването на пясъчите дюни и финишира за 3:37.12 часа, с повече от шест минути пред белоруския екипаж на Сергей Вязович с \"Маз\". В генералното подреждане Николаев води с почти един час преди Федерико Виягра. При АТВ-четириколките лидер е Игнасио Касале, който има аванс от 40 минти пред Алексис Ернандес, а в категорията на леките бъгита UTV води Рейналдо Варела с три минути пред Хуан Карлос Урибе.", "date": "2018.01.10", "title": "И Себастиен Льоб напусна рали \"Дакар\" след инцидент с навигатора му"}
{"url": "https://www.dnevnik.bg/bulgaria/2018/01/10/3110284_delian_peevski_az_ne_sum_oligarh_a_vasheto_vreme/", "text": "Днес Съюза на издателите в България представи \"Бяла книга за свободата на медиите в България\" -  проект на журналисти и редактори от членуващите в съюза издания . Част от книгата съдържа обобщение на начините, по които депутатът от ДПС Делян Пеевски увеличава влиянието си през непрекъснато нарастващия брой на медиите, които притежава. Книгата  беше представена  в присъствието на представители на чужди медийни неправителствени организации, дипломати, наблюдатели и журналисти. Издателите се обединиха около тезата, че за да бъде съхранена и малкото останала свобода на словото, медийната среда в България има нужда от силна обществена реакция, но и от външна намеса и подкрепа от страна на европейските институции. Във връзка с представянето на книгата Пеевски разпространи обръщение чрез близките до него агенции ПИК и \"Блиц\". В него той за пореден път отправи несъстоятелни обвинения към издателите Иво Прокопиев, Сашо Дончев и Огнян Донев, като хвърли върху тях вината за провалите на прехода. \"Аз не съм олигарх\", оправдава се в обръщението си Пеевски. А в края му отправя открити обвинения и дори заплахи към издателите на \"Капитал\", \"Дневник\", \"Сега\" и \"Клуб Z\": \"Неминуемо ви асоциирам с мафиотите от филма \"Кръстникът\", събрани на фамилна среща, написа Пеевски. Липсва само Вашия създател – \"Капо ди тути капи\" Иван Костов. Но колкото и романтичен да изглежда днес \"Кръстникът\", времената вече са различни, а вашето време исторически изтича\".", "date": "2018.01.10", "title": "Делян Пеевски: Аз не съм олигарх, а вашето време изтича, Прокопиев, Донев и Дончев"}
{"url": "https://www.dnevnik.bg/sport/2018/01/10/3110285_fancy_bears_olimpiiskata_zabrana_na_rusiia_e/", "text": "Изключването на Русия от олимпийския спорт е политическа заповед от англосаксонските държави с цел да бъдат изолирани европейците от ръководството на Международния олимпийски комитет (МОК), обявиха онлайн активистите  Fancy Bears . Днес хакерската група, за която се твърди, че е руска, публикува хакнати имейли от кореспонденцията на членове на МОК. \"Тези имейли и документи водят до заключението, че европейците и англосаксонците водят борба за власт и пари в световния спорт\", заявиха от Fancy Bears. Според хакерите САЩ, Канада, Великобритания, Австралия и Нова Зеландия са се обединили в атака срещу европейските ръководители в МОК, като за целта използват влиянието на Световната антидопингова агенция (WADA). Световната антидопингова агенция e базирана в Канада и получава финансиране от олимпийския комитет на САЩ (USOC). Директор на WADA пък е британецът Крейг Рийди. \"Истинските намерения на коалицията, оглавявана от англосаксонците, далеч не са толкова благородни, колкото борбата срещу допинга. Очевидно е, че американците и канадците са склонни да отстранят европейците от ръководството на олимпийското движение и да постигнат политическо господство на англоговорящите нации\", се казва в заключението на Fancy Bears. Хакерската група настоява, че имейл, изпратен от директора на правния отдел на МОК Хауърд Стъп на 7 март 2017 г. до старшите членове Крисофт Де Кепер, Марк Адамс и Ричард Бъджет \"разкрива истинската цел на доклада Макларън, а именно англосаксонците да изолират всички останали в МОК, а не борба срещу допинга\". В кореспонденцията Стъп съобщава, че включва коментари към писмото на Макларън, което гласи: \"Изглежда, че първият доклад на RM (Ричард Макларън) е имал за цел да доведе до пълното изключване на руския отбор от игрите в Рио, а вторият доклад тимът за игрите в Пьончан? Но не казва да се занимаваме със спортистите, които се готвят индивидуално\". В последните няколко години хакерската група Fancy Bears разкри имената на стотици спортисти, приемали забранени вещества. Бяха  разкрити десетки футболисти , участвали на световното първенство в Южна Африка през 2010 г., са имали разрешени за терапевтична употреба на забранени вещества (TUE). Под прицела на Fancy Bears попадна и  колоездачът Кристофър Фрум .", "date": "2018.01.10", "title": "Fancy Bears: Олимпийската забрана на Русия е политическа заповед от САЩ и Великобритания"}
{"url": "https://www.dnevnik.bg/sport/2018/01/10/3110302_levski_lukoil_pobedi_cherno_more_pri_skromen_zritelski/", "text": "Левски Лукойл\" е сигурен полуфиналист в турнира за Купата на България по баскетбол, след като победи с 20 точки разлика \"Черно море\" като домакин. Сините се наложиха с 83:63 в зала \"Универсиада\" в първия си домакински мач след  преместването на компанията \"Лукойл\"  като спонсор от Правец в София. Срещата премина при скромен зрителски интерес, като дори и половината от местата в столичната зала не бяха заети. В първата част баскетболистите на Константин Папазов играха слабо и изоставаха с пет точки от гостите, 34:39 на почивката. След паузата играчите в синьо бяха много по-агресивни и още в края на третата четвърт водеха в резултата. Най-резултатен за \"Левски Лукойл\" беше Христо Николов със 17 точки, а Павлин Иванов и Кийт Клентът добавиха по 14 и 12. За \"Черно море\" Цветослав Острев се отчете с 22, а Симеон Илиев добави 11. \"Имаме потенциал и състав, в който 12 играчи имат своето присъствие. Невинаги всеки ще бъде във върхово състояние и е още рано всеки да свикне с ролята си. Когато отсреща времето е разхвърлено между 7-8 играчи, в последните минути нашият физически ресурс и капацитет е много по-голям\", каза Константин Папазов след срещата. \"Балкан\" (Ботевград) също гледа към полуфиналите още преди изиграването на вторите двубои. Тимът надигра с 83:54 \"Академик\" (Правец) като гост и обезсмисли реванша. На моменти авансът на ботевградчани достигна 40 точки. Дебют за тях направи 15-годишният Аристидис Папатеодору. Игор Кесар вкара 18 точки за победителите, а Радослав Кочев се отчете с 12. В другите две срещи нищо не е ясно, тъй като разликата в тях е шест точки. \"Рилски спортист\" победи в Ямбол местният тим с 83:77 и има аванс преди срещата в своята зала в Самоков. 21 точки и 10 борби за успеха реализира Шелдън Джетър, Мартин Маринов вкара 16, а Травис Тейлър - 15. За \"Ямбол\" Станислав Говедаров вкара 23, 19 отбеляза Алан Арнет, а Стоян Петков игра пълни 40 минути за 15 точки в края. Носителят на купата  \"Берое\"  ще трябва да наваксва шест точки срещу \"Академик Бултекс\", но като домакин. Тимът от Стара Загора загуби със 78:84.", "date": "2018.01.10", "title": "\"Левски Лукойл\" победи \"Черно море\" при скромен зрителски интерес в първото си домакинство"}
{"url": "https://www.dnevnik.bg/biznes/2018/01/10/3110305_lufthanza_izprevari_raiuneur_po_broi_prevozeni_putnici/", "text": "Германската авиокомпания \"Луфтханза\" (Lufthansa) обяви днес, че е превозила около 130 милиона пътници през 2017 година - нов рекорд, който й позволява да си върне титлата на най-големия авиопревозвач в Европа, след като през 2016 година беше изпреварена от Райънейр (Ryanair), съобщи БТА, като цитира \"Франс прес\". Всички авиокомпании от групата - \"Луфтханза\", \"Юроуингс\" (Eurowings), \"Суис\" (Swiss), \"Брасълс\" (Brussels) и \"Остриън еърлайнс\" (Austrian Airlines) - са превозили 130.04 милиона пътници или с 18.6% повече от 2016 година, уточни компанията в комюнике. За сравнение - \"Райънеър\" е превозила 129 милиона пътници през изминалата година - също рекорден брой за групата въпреки трудовите спорове. Френско-холандската авиокомпания \"Ер Франс-Ка Ел Ем\" (Air France-KLM) е увеличила броя на превозените пътници с 5.6 на сто през 2017 година до 98.7 милиона.", "date": "2018.01.10", "title": "\"Луфтханза\" изпревари \"Райънеър\" по брой превозени пътници в Европа за 2017 г."}
{"url": "https://www.dnevnik.bg/sport/2018/01/10/3110253_kopenhagen_moje_da_prieme_ulichno_sustezanie_vuv/", "text": "Датски консорциум е заинтересован да спонсорира провеждането на състезание от  Формула 1  по улиците на Копенхаген и разговорите се намират напреднала фаза. Чейз Кери, който е един от шефовете в компанията \"Либърти медия\", собственик на спорта вече е провел среща с министъра на икономиката на Дания. След срещата стана ясно, че се обсъжда евентуален кръг от шампионата да бъде проведен в града през 2020 г. \"Развълнувани сме от подобна възможност да проведем състезание тук в Дания. Мисля, че Копенхаген предлага всичко, от което имаме нужда\", каза Кери пред журналисти. Още след като купиха Формула 1 от  Бърни Екълстоун  в началото на 2017 г., американските собственици от \"Либърти медия\" заявиха, че искат да революционизират спорта. Техните намерения са за повече улични надпревари, които да привличат многобройна публика. Освен навлизане по-сериозно на пазара в САЩ и Азия Формула 1 гледа и към Северна Европа. В историята на Формула 1 състезания в Северна Европа е имало единствено в Швеция. Страната беше домакин на надпревара девет пъти, като за последно това стана през 1978 г. След това състезанието никога не се завърна в календара, след като в същата година загинаха местните пилоти Рони Петерсон и Гунар Нилсон. Инициативният комитет в Дания е ръководен от бившия министър Хелге Сандер и Ларс Сир Кристенсен, съосновател и бивш изпълнителен директор на инвестиционната банка SaxoBank. \"Разбрахме, че \"Либърти\" гледа на Копенхаген не само като на домакин на състезание, но и като врата към Скандинавия. Компанията иска Формула 1 да навлезе по-сериозно там\", каза Кристенсен на брифинг след срещата си с Кери. Планираният бюджет е между 35 и 60 милиона паунда. (300 - 500 милиона датски крони), докато приходите само от билети могат да надхвърлят (200 милиона паунда), потвърди един от шефовете на инициативния комитет. Плюс за Дания е и присъствието на Кевин Магнусен във Формула 1. Той е единственият датски пилот в надпреварата след своя баща Ян, който караше в края на 90-те години. Според Чейз Кери Копенхаген е привлекателен и заради многото мостове в града, които могат да бъдат много атрактивни за телевизионното отразяване. Той разкри, че през сезон 2017 Формула 1 е била наблюдавана от над 1.4 милиарда души по телевизията. Плановете на \"Либърти медия\" и инициативния комитет са за писта с дължина 4.6 километра в старата част на града. Също така те обясниха, че могат да се изградят 107 хиляди седящи места. През миналата година MotoGP също обяви, че навлиза на пазара в Северна Европа, след като в момента  се строи писта във Финландия .", "date": "2018.01.10", "title": "Копенхаген може да приеме улично състезание във Формула 1 през 2020 г."}
{"url": "https://www.dnevnik.bg/photos/2018/01/10/3109938_fotogaleriia_svetovnite_snimki_na_denia_-_10_ianuari/", "text": "Палмови дървета, снимани през капки дъжд в Енсинитас, Калифорния.", "date": "2018.01.10", "title": "Фотогалерия: Световните снимки на деня - 10 януари 2018 г."}
{"url": "https://www.dnevnik.bg/sport/2018/01/10/3110271_baiern_mjunhen_obiavi_partnyorstvo_s_kompaniia/", "text": "Германският шампион \"Байерн\" (Мюнхен) добави нов спонсор към своите бизнес партньори. Баварците обявиха, че са подписали договор за три години с канадската компания OXiGEN, която предлага минерална вода. В последните години тя навлезе на пазара с вода обогатена с кислород, като представя продуктите си за изключително полезни за спортисти. \"Пий OXiGEN и се възстановявай по-добре\", по този начин канадците рекламират своите продукти. Те сключиха договор с \"Байерн\" по време на зимния подготвителен лагер на тима в Катар. Параметри по сделката не бяха разкрити. \"Доволни сме, че OXiGEN влиза в семейството на нашите партньори и ги приветстваме с добре дошли в \"Байерн\" (Мюнхен)\", каза Йорг Вакер, ръководител на отдела за международни връзки и стратегия. \"Нашият лекарски екип също се изказа положително за сделката, защото това е нещо, което ще помогне на играчите\". В последните години учени доказаха, че водата обогатена с кислород помага на активните спортисти. Благодарение на нея енергията се отделя по-добре от хранителните молекули. Освен това по този начин се намавлява отделянето на млечна киселина в мускулите, която води до умора. \"Байерн\" води с 11 точки в Бундеслигата, като е на път да спечели шеста поредна титла в първенството. Шампионатът се подновява в петък с мач между  \"Байерн\" и \"Байер\" (Леверкузен) .", "date": "2018.01.10", "title": "\"Байерн\" (Мюнхен) обяви партньорство с компания производител на минерална вода"}
