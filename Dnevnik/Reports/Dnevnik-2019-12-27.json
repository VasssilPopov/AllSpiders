{"url": "https://www.dnevnik.bg/photos/2019/12/27/4010291_fotogaleriia_erdogan_i_purviiat_izcialo_turski/", "text": "Президентът на Турция Реджеп Ердоган показа днес прототип на първия електромобил,  . Става въпрос за кросоувър, направен по дизайн на прочутото дизайнерско ателие \"Пининфарина\", работило по куп модели на \"Ферари\", \"Алфа Ромео\" и \"Мазерати\". Изцяло електрическият автомобил се очаква да има двигател в две конфигурации - 200 конски сили или 400 конски сили. Автомобилът ще може да измине до 500 километра без зареждане и ще има литиево-йонна батерия турско производство.", "date": "2019.12.27", "title": "Фотогалерия: Ердоган и първият изцяло турски електромобил"}
{"url": "https://www.dnevnik.bg/sviat/2019/12/27/4010220_deputatka_ot_partiiata_na_putin_vodi_samotna_borba/", "text": "Обидите и заплахите са всекидневни, но Оксана Пушкина - телевизионна водеща, станала депутатка - остава решена да прокара закон, който окончателно обуздава домашното насилие в Русия. Избрана от листата на управляващата партия \"Единна Русия\", тя се сблъсква с враждебността на крайните консерватори, на  православната църква  и на преобладаващата част от депутатите в собственото си партийно мнозинство, които смятат, че нейната \"мисия\" влиза в противоречие с  традиционните ценности. Затова тази 56-годишна жена смята, че самата идея за закон за домашното насилие ще зависи от волята на Владимир Путин, на когото миналия четвъртък беше поставен въпрос по темата по време на годишната му пресконференция. И руският президент, запитан от човек, противопоставящ се на този законопроект, каза, че има \"смесени\" чувства: \"Не можеш да принудиш със сила някого да те обича\", заяви той, като каза, че се противопоставя \"на всяко насилие, включително в семейството, и, разбира се, срещу жени и деца. Според него \"настоящото законодателство\" е достатъчно за борба срещу  съпрузи насилници : \"Нека го обсъдим спокойно публично\", преди да вземем \"окончателно решение\", заключи той.   \"Това е нормална, балансирана позиция\", посочи Оксана Пушкина в коментар, изпратен на АФП след пресконференцията, уверявайки, че \"президентът всъщност подкрепи това, което правим\" и отбелязвайки, че въпросът му е бил поставен от активист, а не от журналист. Важното е, че Оксана Пушкина е убедена, че такъв закон е необходим. \"Осемдесет процента от руските семейства се сблъскват с  домашно насилие \", подчерта за АФП тази бивша телевизионна звезда, чието предаване беше озаглавено \"Женски истории\". Русия не разполага със законова рамка, дефинираща термина \" домашно насилие\" , нито с мерки за защита на жертвите. И от 2017 г., освен в случаите на сериозен рецидив, актовете на насилие, извършени в семейна среда, бяха декриминализирани. \"На опашката след всички държави сме\", продължава депутатката, чийто яркозелен панталон, подходящо колие и бяла тениска се открояват сред тъмните костюми в Думата, долната камара на парламента. Страховити хора Заедно с адвокати и активисти, тя допринесе за проектозакон, който въвежда в руското законодателство, непознати понятия като \"заповед за отстраняване\" от дома на извършителя на насилие. \"Наистина спасяваме хората, това е мисия\", казва тя. Преди евентуален дебат в пленарната зала, горната камара на парламента - Съветът на федерацията, смекчи формулировките в законопроекта и го публикува онлайн, за да събира мнения. Мнозинството коментари в интернет са враждебни, осъждащи опита за разбиване на семействата. Православната църква го определи като \"несъвместим с традиционните духовни и морални ценности на Русия\". Депутатката е получила и заплахи, а кабинетът й е затрупан с имейли срещу усилията й. \"Това са страховити хора\", казва тя. Все пак според проучване на Общоруския център за изследване на общественото мнение ВЦИОМ мнозинството руснаци са благосклонни към този закон. Подкрепата е 80 на сто сред жените при едва 57 на сто сред мъжете, като особено отвратителна поредица от актове на насилие през последните две години мобилизираха гражданското общество. Оксана Пушкина признава обаче, че съотношението на силите е неблагоприятно за него в Думата, където от 450 депутати има само 70 жени. Промяна на поколението Защитничка на правата на децата в Московски регион, преди да стане депутатка, тя отстоява позицията си: \"Отдавна съм в публичната сфера. Невинаги съм казвала общоприемливи неща, винаги съм имала много врагове\". През 2017 г. Владимир Путин подкрепи закона, който декриминализира някои форми на насилие, с мотив, че \"безцеремонното вмешателство в семейството е неприемливо\". \"Още не сме успели да убедим хората, които вземат решенията в тази страна, в частност президентската правна администрация\", съжалява Оксана Пушкина. Каквото и да стане, \"този законопроект (ще бъде) един от най-широко отразяваните в медиите в Русия, уверява депутатката. И \"ако не бъде одобрен, това означава, че обществото не е готово да живее по различен начин\". Независимо от това сред жените е в ход промяна на поколенията, казва тя: новото \"очаква уважението\" на съпруга, докато старото си казваше: \"Ще стоя с него, докато ме убие\"./БТА", "date": "2019.12.27", "title": "Депутатка от партията на Путин води самотна борба срещу домашното насилие"}
{"url": "https://www.dnevnik.bg/sport/2019/12/27/4010270_levski_pokaza_izgrajdaneto_na_tri_terena_do_georgi/", "text": "\"Левски\" показа кадри от модернизацията на терена, на който се подготвя първият отбор. Подменено е тревното покритие, като са изградени дренажна и поливна система. От клуба са направили и две по-малки игрища с изкуствена трева. Сините посочиха, че това е част от дългосрочна политика за цялостно подобряване и модернизиране на инфраструктурата.", "date": "2019.12.27", "title": ""}
{"url": "https://www.dnevnik.bg/video/2019/12/27/4010249_v_meksiko_otkriha_dvorec_na_maite/", "text": "Мексикански археолози съобщиха, че са открили нов \"дворец на маите\" в щата Юкатан. Той е на проучваното от години място Кулуба в Югоизточно Мексико. Дворец може за някои да е силна дума за сграда с дължина 50 м и височина 6 м. Мястото е обитавано в два етапа между 600 и 1050 г. сл. Хр. Империята на маите достига кулминацията си между 250 и 900 г. сл Хр на територията на днешните Мексико, Гватемала, Хондурас и Салвадор.", "date": "2019.12.27", "title": ""}
{"url": "https://www.dnevnik.bg/biznes/2019/12/27/4010304_ursula_fon_der_laien_kritikuva_eventualni_sankcii_na/", "text": "Председателят на Европейската комисия Урсула фон дер Лайен разкритикува американското законодателство, предвиждащо санкции срещу компании, участващи в проекта \"Северен поток 2\", предаде ДПА, цитирана от БТА. Тя изрази позицията си в интервю за германското сп. \"Шпигел\". След построяването си \"Северен поток 2\" ще позволи на Русия значително да увеличи вноса на газ в Германия през Балтийско море. Противниците на проекта се опасяват, че той ще увеличи енергийната зависимост на Германия от Русия, като наред с това ще изложи на риск енергийните доставки за страните от Централна и Източна Европа, които тръбопроводът заобикаля. Фон дер Лайен призна, че проектът има политическо измерение и че Еврокомисията трябва да защитава интересите на държавите членки от Източна Европа, отбелязва ДПА. От друга страна, ЕК се противопоставя на санкциите срещу европейските компании, които участват в проекта, изтъкна Фон дер Лайен. По този повод в публикуваните днес от Държавния департамент пояснения към правилата на действие на американските ограничителни мерки се казва, че изпълнителите на \"Северен поток-2\" могат да избегнат санкциите на САЩ, ако прекратят работа до 20 януари 2020 година - 30 дни от подписването от президента Доналд Тръмп на бюджета за отбрана, въвеждащ санкции срещу руски газопроводи. \"САЩ ще въведат санкции, ако свързани със строителството компании не демонстрират незабавно намеренията си да прекратят работа. Свързаните със строителството компании трябва да приключат работа в течение на 30 дни. Всяка компания, участваща в проекта \"Северен поток-2\", трябва внимателно да проучи какво означава това за нейната дейност\", е посочено в документа. Междувременно днес руският енергиен министър Александър Новак обяви, че Русия може да използва кораб, който в момента е закотвен в пристанище в руския Далечен изток, за да завърши газопровода \"Северен поток-2\" до Германия. Очаква се \"Северен поток-2\" да бъде пуснат до края на 2020 година, допълни той. Швейцарско-холандската компания \"Олсийз\" (Allseas), която се занимаваше с полагането на тръбите на газопровода, преустанови работа заради заплахата от американските санкции, заложени в бюджета за отбрана на САЩ. Това стана преди да бъдат завършени последните 160 км от съоръжението край датския остров Борнхолм. Новак не посочи конкретно името на кораба, който може да бъде използван. През 2016 г. обаче Газпром купи кораба \"Академик Черски\", който е специализиран в полагане на тръби и в момента е закотвен в руското тихоокеанско пристанище Находка. Ще бъдат необходими около 45 дни съдът да достигне района на Борнхолм, минавайки през Суецкия канал, или около 37 дни, ако бъде избран Северният морски път през Арктика. За втория вариант ще трябва корабът да бъде придружен от ледоразбивач, уточнява \"Ройтерс\".", "date": "2019.12.27", "title": "Урсула фон дер Лайен критикува евентуални санкции на САЩ срещу \"Северен поток 2\""}
{"url": "https://www.dnevnik.bg/sport/2019/12/27/4010302_iaponskite_aviolinii_shte_podariat_55_000_bileta_za/", "text": "Японските авиолинии ще осигурят хиляди безплатни билети за чужденци догодина. Програмата е за около 55 000 двупосочни пътувания в страната. Полетите ще са от летище \"Ханеда\" в Токио до няколко места в Япония. Целта е туристи, които пристигнат в столицата, да получат възможност да разгледат и други региони в страната. Кампанията \"Спечели пътуване\" ще започне през февруари. Тя ще е насочена към чуждестранни членове на програма за лоялност на авиокомпанията, които ще са в Япония между юли и септември. Очаква се в средата на следващия месец да бъдат представени подробности. Олимпийските игри в Токио ще се проведат от 24 юли до 9 август, а параолимпийските игри ще са от 25 август до 6 септември. Властите очакват ръст на туристите в Япония, като  се отчита недостиг на хотелски стаи .", "date": "2019.12.27", "title": "Японските авиолинии ще подарят 55 000 билета за чужденци покрай Токио 2020"}
{"url": "https://www.dnevnik.bg/photos/2019/12/27/4010239_fotogaleriia_svetovnite_snimki_na_denia_-_27_dekemvri/", "text": "Перуански шаман държи плакат с руския президент Владимир Путин, докато изпълнява ритуал за предсказание какво ще се случи през новата година на плаж край Лима, Перу.", "date": "2019.12.27", "title": "Фотогалерия: Световните снимки на деня - 27 декември 2019 г."}
{"url": "https://www.dnevnik.bg/biznes/2019/12/27/4010310_gazprom_plati_na_ukrainskata_naftogaz_29_mlrd_dolara/", "text": "Руският концерн \"Газпром\" е изплатил на украинската газова компания \"Нафтогаз\" 2.9 милиарда долара съгласно решението на Стокхолмския арбитраж, съобщи газовият гигант, цитиран от ТАСС и \"Франс прес\", цитирани от БТА. Преговорите между\" Газпром\" и \"Нафтогаз\" по договорите за транзит и доставка на руски газ за Украйна продължават от 2014 година. През февруари 2018 година Стокхолмският арбитраж задължи руската компания да изплати на украинската страна около 2.56 милиарда долара затова, че не е доставяла газ по транзитния договор. През лятото на 2018 година \"Нафтогаз\" започна процес за принудително събиране на тази сума от \"Газпром\" чрез замразяване на активите на руския холдинг в Швейцария, Великобритания и Холандия. Шведският апелативен съд в окръг Свеа спря изпълнението на решението на Стокхолмския арбитраж, въпреки че по-късно тази мярка беше отменена.", "date": "2019.12.27", "title": "\"Газпром\" плати на украинската \"Нафтогаз\" 2.9 млрд. долара по решение на арбитраж"}
{"url": "https://www.dnevnik.bg/bulgaria/2019/12/27/4010201_kratki_novini_prezidentut_vruchi_pagoni_na_visshi/", "text": "                         Дете падна от лифт в Пампорово Момиче на 8 години е паднало от лифт в курорта Пампорово днес. Инцидентът станал при потеглянето от станция \"Студенец\", предаде БНР. Детето не е пострадало сериозно, въпреки че е паднало от около 6 м. височина и след преглед в болница е било освободено. Момичето е било част от ученическа група. Министерството на здравеопазването получи допълнителни 12 млн. лева Допълнителните средства по бюджета за 2019 г. на ведомството са одобрени днес от правителството. Те са за предоставяне на допълнителен трансфер на Националната здравноосигурителна каса за финансиране на разходи за лекарствени продукти - ваксини и дейности по прилагането им, както и за дейности във връзка с лечението на лица до 18-годишна възраст. Полицията издирва 79-годишен мъж от Костенец Върбан Стефанов е в неизвестност от обяд на 21 декември, когато излязъл от дома си в Костенец и не се е прибрал. Мъжът е висок около 175 см, със зелени очи. Бил е облечен с черен анцуг, черно платнено яке с цип, черна шапка - тип бейзболна, обут с черни гумени галоши. Вероятно не носи у себе си документ за самоличност. Хората, които разполагат с информация за местонахождението на мъжа, могат да сигнализират на телефони: 112, 071422171 в РУ - Костенец или в най-близкото поделение на МВР. Беларус откри своето второ почетно консулство в България То ще бъде със седалище в Пловдив и консулски окръг, обхващащ територията на областите Пловдив, Кърджали, Пазарджик, Сливен, Смолян, Стара Загора, Хасково и Ямбол. Красимир Шалев, предприемач от строителния им транспортния сектор, ще бъде новият почетен консул на Беларус у нас. Беларус има посолство в София, а от 2002 г. и почетно консулство със седалище Бургас, обхващащо консулски окръг Бургас, Варна и Добрич.      Президентът връчи пагони на висши военнослужещи На тържествена церемония в Гербовата зала на \"Дондуков\" 2 президентът и върховен главнокомандващ на Въоръжените сили Румен Радев връчи пагоните на български офицери, удостоени с висше военно звание. Със свой указ президентът освободи бригаден генерал Явор Матеев от длъжността \"Командир на 68 бригада \"Специални сили\" и го назначи на длъжността \"Командир на Съвместното командване на специалните операции\". Румен Радев удостои Явор Матеев с висше офицерско звание генерал-майор. Държавният глава назначи полковник Юлиян Радойски на длъжността \"Началник на Висше военновъздушно училище \"Георги Бенковски\" и го удостои с офицерско звание бригаден генерал. До 16 януари 2020 г. може да се купи е-винетка до 7 дни предварително  От 31 декември 2019 г. до 16 януари 2020 г. електронна винетка ще може да се купи до 7 дни преди датата на активирането й. Промяната в срока за отложена покупка от 30 на 7 дни е временна и се налага заради внедряване на актуализации на електронната система за събиране на пътни такси във връзка с въвеждането на тол системата за тежкотоварните автомобили над 3,5 тона. След 16 януари 2020 г. ще бъде възстановена възможността за предварително купуване на е-винетка до 30 дни преди датата на активирането й както за леките, така и за тежкотоварните автомобили, както е било досега, съобщиха от Агенция \"Пътна инфраструктура\".", "date": "2019.12.27", "title": "Кратки новини: Дете падна от лифт в Пампорово"}
{"url": "https://www.dnevnik.bg/biznes/2019/12/27/4010316_iaponiia_reshi_da_otloji_s_pet_godini_vadeneto_na/", "text": "Япония реши днес да отложи с пет години изваждането на хиляди пръти отработено ядрено гориво от ядрените реактори на опустошената от катастрофално земетресение и цунами атомна електроцентрала \"Фукушима\", предаде ДПА, цитирана от БТА. Японското правителство преразгледа \"пътната карта\" за извеждане от експлоатация на ядрената централа и призова нейния оператор, компанията \"Токио електрик пауър\" да засили мерките за безопасност. Съгласно новата пътна карта компанията оператор ще започне да изважда ядреното гориво от първи реактор на централата през фискалната 2027 или фискалната 2028 г., обяви днес правителството. При реактор две тази процедура се очаква да започне с една до три години закъснение - между 2024 г. и 2026 фискална година На 11 март 2011 г. централата бе разтърсена от мощно земетресение, а последвалото го цунами причини големи щети, включително и разтопяване в три от шестте реактора. Десетки хиляди жители на околностите така и не можаха да се приберат в домовете си заради радиацията. Изваждането на разтопеното гориво от трите реактора е най-рискованата операция в процеса по извеждане на централата от експлоатация. Токио има намерение да завърши до март 2032 г. процеса по преместване на 4741 пръти отработено ядрено гориво от всичките шест реактора на централата. Работата по отстраняване на отработеното гориво вече приключи в реактор 4. Целият процес по извеждането на централата от експлоатация се очаква да трае около 40 години.", "date": "2019.12.27", "title": "Япония реши да отложи с пет години ваденето на ядреното гориво от \"Фукушима\""}
{"url": "https://www.dnevnik.bg/sviat/2019/12/27/4010161_prez_2019_g_bulgarite_iskat_porno_s_vlastni_jeni/", "text": "Женска доминация - това е жанрът порнография, към който българската аудитория на \"Порнхъб\" (Pornhub) е увеличила интереса си най-много през изминалата година. Това показват данните на сайта, предоставени на \"Дневник\". Търсенето на термина femdom е скочило с 698% тази година, завишен интерес е регистриран и по отношение на fortnite - анимирана порнография с героите от едноименната компютърна игра. На трето място е терминът за аниме порно  hentai , чиито търсения са се увеличили със 190%. С 98% пък е скочило търсенето на термина \"транс\". Женската доминация влиза и в 10-те най-важни термина по цял свят. \"Жените с власт са на мода от доста време, защо това да не бъде отразено в търсенията?\", коментират от компанията.  Българите прекарват в сайта средно 10 минути и 56 секунди, а по брой посещения са на 52-ро място в света, както и миналата година. Жените са 34% от аудиторията. В топ търсенията за цялата година са термините \"български\" и \"България\", на трето място е \"секси майки\" (milf), следват \"лесбийки\" и \"анален\". Голям скок в общите търсения отбелязва терминът hentai, който се е изкачил с 44 позиции до 6-то място. Никол Анистън е най-търсената актриса, следва я  Миа Халифа,  която запазва второто си място от миналата година. В топ 5 са още Адриана Чечик, Лана Роудс и Елза Джийн. Най-гледаните категории са \"анален секс\", \"секси майки\", \"зрели жени\", \"лесбийки\" и \"аматьори\". В сравнение с останалия свят българите гледат повече порно от Чехия - 133% повече от средното за всички потребители. Миналата година завишен интерес имаше към филмите от Русия.  По света Вторият най-влиятелен термин е \"извънземно\". Това вероятно се дължи на натрупалото популярност в САЩ събитие \"Да връхлетим  зона 51\"  - направено на шега, то привлече интереса на 3.5 млн. души към тайнствената военна зона в Невада, където конспиративните теории смятат, че има извънземни. Първи сред най-често търсените термини е \"японски\", следват го hentai и \"лесбийки\". Лана Роудс е най-търсената звезда, а на второ място, както и в България, е Миа Халифа. Ел Ниньо Поя и Алекс Адамс са мъжете, към които има най-голям интерес. По отношение на трафика САЩ отново са първенец, следвани от Япония, Великобритания, Канада и Франция.", "date": "2019.12.27", "title": "През 2019 г. българите искат порно с властни жени, светът - с извънземни"}
{"url": "https://www.dnevnik.bg/analizi/2019/12/27/4010027_za_rusiia_s_realizum_2019_g_i_nevuzmojnoto_sblijavane/", "text": "                         Бойко Борисов и Еманюел Макрон имат малко общо. Различни поколения, различен житейски път, пък и България не е точно Франция. Но има едно нещо, което ги свързва, и това е отношението към Русия. Френският президент разбуни духовете с изказването си, че НАТО е в кома, но в същото интервю пред британското издание Economist заяви гръмко: \"Русия не е наш враг\". Българският му колега едва ли би казал нещо подобно за Атлантическия пакт, но със сигурност е съгласен с втората теза. Българската външна политика открай време се основава на лавиране между Запада (към който формално принадлежим) и Москва. Рестартираме АЕЦ \"Белене\" и работим неуморимо по реализацията на газопровода \"Турски поток\", който обслужва в голяма степен интересите на \"Газпром\". Същевременно инвестираме във връзките със САЩ – договорът за покупка на изтребителите F-16, срещата Борисов-Тръмп, перспективата за сътрудничеството в енергийната сфера. В очите на официална София Русия обаче си остава преди всичко партньор. Едно от знаковите посещения за 2019 г. беше това на премиера Дмитрий Медведев през март – навръх националния празник/годишнината от Санстефанския договор. Няма две мнения, че Борисов би се зарадвал на визита и на Путин. По същия начин, както и Макрон отчете като успех срещата на т. нар. Нормандска четворка в Елисейския дворец – първият официален контакт на живо между руския президент и неговия колега от Украйна Владимир Зеленски. Опитите за сближение с Русия обаче рядко се увенчават с успех. Рано или късно добрите намерения се сблъскват с реалността. Москва има дълъг списък с искания: отпадане на западните санкции, де факто признаване на анексията на Крим, широка автономия на сепаратистките региони в Донбас и реинтегриране в Украйна при условия, продиктувани от Кремъл, изтеглянето на натовските контингенти от балтийските страни и Полша, намаляване на военноморското присъствие на пакта в Черно море, зелена светлина за руските енергийни проекти от типа на \"Северен поток 2\" или \"Турски поток\", дори и в ущърб на европейските правила и интереси. Какво обаче предлага Путин в замяна на това? Не е особено ясно. Макрон споделя разбирането, че Москва може да бъде съюзник в борбата с тероризма и радикалния ислямизъм. Това може би е основа за сътрудничество. Но руската оферта (ако въобще има такава) си остава абстрактна – за разлика от конкретните искания, които предявава Кремъл. Това е и една от причините защо сделката Европа-Русия е труднопостижима. Путин не е склонен и на големи отстъпки в Украйна. Срещата на Нормандската четворка беше успешна предимно в символичен аспект –разговорите продължават, Зеленски и Путин имаха възможност да поговорят. Бойните действия в Източна Украйна продължават, макар и с нисък интензитет, Минските споразумения скоро няма да бъдат приложени, санкциите остават, а Макрон засега си остава единствено с амбициите си. Усилията на Борисов да намери път към Кремъл също удрят на камък. На 4 декември Путин обвини България, че бавела продължението на \"Турски поток\" (Балкански поток) на своя територия. Той дори заплаши, че руската страна може да избере друго трасе - вероятно имайки предвид Гърция и Северна Македония. Путин отправи критиките към София след среща с Александър Вучич в Сочи, на която сръбският президент се похвали, че участъкът на газопровода от българската до унгарската граница е почти готов. С изявлението си Путин на практика напомни на Борисов кой определя правилата. Докато българският премиер се опитва да \"продаде\" газопровода във Вашингтон и Брюксел, за да бъде и вълкът сит, и агнето цяло, Москва показва готовност да играе твърдо. Алтернативното трасе едва ли е осъществимо и България няма да бъде \"заобиколена\". Но дребният шрифт на сделката ще е под диктовката на Кремъл. Руската страна не се е ангажирала с гаранции какви обеми природен газ ще се пренасят по Балкански поток и съответно какви ще са приходите и печалбата на \"Булгартрансгаз\". Путин настоява за по-бърза реализация, понеже новият газопровод дава на \"Газпром\" допълнителен коз в текущите преговори с Украйна за бъдещето на транзита през нейна територия. Руският интерес е да има достъп до максимален брой маршрути до основните клиенти в Европа. България получи напомняне за това. Нека допуснем за момент, че Русия е необходим партньор, а не смъртоносна заплаха или заклет враг. Нека предположим, че Путин се стреми да договори сделка със Запада. Но нека тогава и да запитаме: какви ще са условията по сделката и чии интереси ще защитават те, кой ще плати цената и кой ще инкасира печалбата?", "date": "2019.12.27", "title": "За Русия с реализъм. 2019 г. и невъзможното сближаване с Москва"}
{"url": "https://www.dnevnik.bg/bulgaria/2019/12/27/4007562_dnes_e_stefanovden/", "text": "На 27 декември православната църква почита паметта на първия християнски мъченик – свети първомъченик и архидякон Стефан. Това е третият ден на Коледа и последният църковен празник за годината. Св. архидякон Стефан е създател на първата християнска общност. Той бил известен като ревностен последовател на вярата и разпространител на Божието слово. Юдеите, които се надявали след разпването на Иисус неговото слово да умре, били притеснени от влиянието на дякона Стефан сред хората. Те го изправили пред Синедриона, обявили го за измамник и го убили с камъни. Единствената, която се молела за него, била св. Богородица. Денят е един от най-популярните празници в България. Името Стефан носят над 50 хил. души. Празнуват също Стефан, Стефана, Стефания, Стефи, Фани, Венцислав, Венцислава, Запрян, Стамен, Стамена, Станимир, Станимира, Стоил, Стоилка, Станка, Станчо, Стоян, Стоянка, Таня. Ладо ле, ладо В народната традиция един от основните обичаи, свързани със Стефановден, е ладуването. Момите се събират и гадаят заедно за женитба. Всички неомъжени жени топят китки, привързани с пръстен или друг личен предмет, в ново менче, пълно с вода. На другата сутрин една от момите, облечена като булка, вади китките от менчетата и нарича за женитба и щастлив семеен живот. Момите слагат ечемик под възглавниците си и се надяват да сънуват бъдещите си съпрузи през нощта. Приготвят се месни ястия и на трапезата се събира цялото семейство. Младите семейства ходят на гости на кумовете си или на по-възрастни роднини. Най-често се приготвят свинско с кисело зеле и баница с месо. На Стефановден се спазват обичаите за т.нар. във фолклора Мръсни дни - през този период хората се пазят от зли сили. Не се ходи навън през нощта, а жените следват редица обичаи, за да предпазят домовете си от злото.", "date": "2019.12.27", "title": "Днес е Стефановден"}
{"url": "https://www.dnevnik.bg/analizi/2019/12/27/4009991_ne_moga_da_poznaia_pernichani/", "text": "                         Светли и спокойни празници! Не е време за обществени страсти и пристрастия, а за топли емоции с любими и близки хора... Но! Има един град, който е във водно бедствие, приближаваща се епидемиологична извънредна ситуация и надигаща се екологична катастрофа! Странно е, но не мога да позная перничани... няма нищо, построено в страната ни, без техните въглища, метали, машини, цимент, труд, силикоза, туберкулоза, ревматизъм, артрит... Преди 30 години перничани пратиха своите уникални и удивителни синове – миньорите, за да викнат: \"Ос-тав-ка!\" под прозорците на премиера Луканов и той падна като абсурден символ на соца и на липсата на шанс за промяна към по-добро. А днес – гледам \"по телевизията\" – жалват се едни перничани, че от 17 ноември не са се къпали, че се спасяват и запасяват с минерална вода, излизаща им златна. И нищо. Само се оплакват безпомощни и бездейни. Нищо, че не могат да отпият и глътка от Нищо, че не могат за миг поне да се окъпят с нестихващото премиерско взиране в безпрецедентния ръст на икономиката ни, претъпкана с нови и нови заводи и светли и свидни успехи. Нищо, че не могат малко дрешчици да си изперат в нескончаемото премиерско възвеличаване на потресаващия ръст на родния БВП. Не, не мога да позная днешните перничани! Нима не разбират, че сегашните им тежки проблеми изобщо не попадат в самодоволния, нарцистичен радар на властта!? в действителната реалност, но примирено и смирено да живеят по законите на паралелната реалност, в която властта ни е натикала и ни кара да вярваме, че тази нейна реалност не е виртуална, измислена, съчинена и нереална, а напротив – не само реална, но и единствено възможната! Не мога да позная перничани! Нима не разбират, че ако не променим България и не си върнем България от некомпетентността, безхаберието, некултурието и корупцията, техните днешни проблеми и трагедии само ще се задълбочават и могат да станат необратими и непоправими! Защото днешният Перник е първата жестока жертва на безвремието, статуквото, безпътицата и непромяната. Вече не може да има решение за Перник, ако всичко продължава все така. да помогне на България, за да си помогне на себе си, ще продължи да страда и агонизира. Някой ден друг град ще поведе България към Промяната. А Перник ще се превърне в нарицателно име за търпение и покорство. За онези търпения и покорства, благодарение на които станаха възможни тия наши години на безвремие, статукво, безпътица и непромяна...", "date": "2019.12.27", "title": "Не мога да позная перничани"}
{"url": "https://www.dnevnik.bg/analizi/2019/12/27/4009999_serialut_na_tumno_te_ne_iskaha_svoboda_iskaha_pari/", "text": "                         Когато започва пражката Нежна революция, режисьорът на сериала \"На тъмно\" на \"НВО Европа\" Иван Захариаш е на 18 години. \"На 17 ноември бях на площада, но не останах. С приятели отидохме в някаква кръчма. Тогава никой от нас не вярваше, че режимът ще се срути\" – казва той при премиерното представяне на първите две серии тази година на фестивала в Карлови Вари. – \"В Германия и Полша имаше движение, у нас то не беше толкова силно. Но все пак в следващите дни из въздуха се понесе, че и в Прага ще се случи нещо. Спомням си, че заедно с колеги от ФАМУ тръгнахме да обикаляме по фабриките и да убеждаваме хората да стачкуват.\" в деня на 30-годишнината от мирната студентска демонстрация в Прага, която е смазана от отдела за борба с размириците. В онези дни през 89-а действително нещо се носи из въздуха на цяла Източна Европа, нещо, което носовете подушват, но сякаш отказват да регистрират като реалност. Надежда и неверие – това е духът на времето. \"На тъмно\" улавя тъкмо този дух, без да се заиграва с историчността. Първият епизод е най-сложно построеният, тъй като едновременно трябва да ни запознае с героите и да ни въведе в средата, която е разположена в три различни времеви пласта. 1977-а е знакова за Чехословакия година, съставя се Манифестът за човешки права Харта 77, който носи международна слава на един от авторите му Вацлав Хавел. В сериала се споменава, че Хавел е в затвора, виждаме как Държавна сигурност преследва дисидентите. Всичко това е само маркирано, разчита се на предварителните исторически знания на зрителя. Дали 30-годишните ги притежават? Има епизод, в който главната героиня – цигуларка, не печели конкурс само защото в залата на прослушването се появява баща й, който е известен дисидент. Ако историческите факти не бяха подложени на продължителна фалшификация в последните години, епизодът би бил ясен за всички. Питам се обаче от т.нар. соцносталгици и тяхната псевдоистина за миналото? Другият времеви пласт е лятото на 1989 г. Тогава хиляди граждани на ГДР отиват на екскурзия (разрешена) в Прага, Будапеща и Варшава, окупират посолствата на ГФР и искат политическо убежище. Правителството на Хелмут Кол отваря границите си за емигрантите, които с влакове влизат в Западна Германия. За тези събития героите от \"На тъмно\" научават от телевизора. Очевидно в Източния блок нещо се променя. Това е и началото на сериала. След което се преместване в есента, после зимата на 89-а и действието потича линейно. Мари и Виктор Скала са чешки имигранти в Лондон, двамата се връщат в родината си, тъй като условията вече са други. Или поне така смятат те. Но почти веднага преживяват катастрофа, Мари се събужда в болницата, а Виктор е изчезнал. Зрителят, както и Мари, не знае нищо за предисторията. В следващите епизоди до края на сериала Мари ще я разгадава. Със същото темпо, с което тя се добира до различни факти, с които сглобява за себе си историята на Виктор, зрителят се придвижва напред из действието. Каквото разбира Мари, това разбира и зрителят. Макар \"На тъмно\" да разказва за близкото минало, откъм особености на производството се смята за филм с епоха, т.е. за такъв, в който Точността е впечатляваща до например картинка на стената, представляваща изрязан профил от черна и бяла хартия, характерна украса за времето, такива картинки дори у нас продаваха в Чешкия център. Дрехи, прически, интериори, в които се смесва соцбезличността на правоъгълните шкафове с буржоазните остатъци като лампи и секретери например, всичко това го има в сериала. При външните снимки виждаме най-вече сиви улици, изоставени къщи, задни входове и вътрешни дворове. Прага отдалеч със знаменитата си катедрала, в мъгла, по здрач, с неясни очертания, тайнствена, забулена и в същото време могъща. В мрачната атмосфера, която се създава, играта между светлината и сянката е особено важна. Режисьорът Иван Захариаш разказва, че актьорите са се движили по очертана с тебешир траектория, нито крачка встрани, нито едно излишно и непредвидено движение. Захариаш е държал да изглеждат сдържани, да няма излишни импровизации. Характеристиките на отделните образи изгражда с дребни детайли, без да задълбава в психология. Няма плътни характери, има знаци, които лесно разпознаваме. Роднините на емигриралите, останали в страната, които бързо стават жертва на системата. Това е сестрата на Мари, която, за да оцелее с биография на дъщеря на дисидент и сестра в чужбина, е принудена да стане доносник. Захариаш не я осъжда, просто показва, че т.е. станеш ли веднъж част от системата, излизане няма. Представянето на английските тайни служби и тяхната роля в политическите събития преди и след 89-а малко прилича на теория на конспирацията и тук \"На тъмно\" сякаш се опира повече на шпионските филми, отколкото на исторически проверени сведения. Но така или иначе интересът на службите към Източна Европа е факт. В устата на тяхната представителка е сложена и реплика, която не би могла да бъде от времето, това е отрезвяваща оценка, до която всички, дори и всезнаещите западни дипломати, достигнаха по-късно, но пък точно отразява ситуацията днес. \"Чехите мечтаеха никога повече страната им да не тъне в лъжа\" – казва Виктор Скала. На което строгата англичанка отговаря: \"Чехите споделят всеобщата мечта – джобовете им да са пълни с пари. Всичко друго е поза.\" Тези, които и преди това са правили всичко за пари, обличайки мръсните си дела в идеология, са представителите на Държавна сигурност. Това признава в края на сериала полковник Влах. Преди това сме видели редовите служители на Държавна сигурност (секретарката, архиварят), добри хора без убеждения и идеали, които са способни на приятелство, любов, дори понякога и на риск заради някого друг. Хора, които просто живеят живота си, приели обстоятелствата, не се интересуват от неясни неща като \"свобода\" или \"истина\". А който прояви по-голямо любопитство (Хонза), Те, руските тайни служби, стоят в основата на всички злини, сполетели Чехословакия, казва Захариаш с \"На тъмно\". Няколко пъти действието ни отвежда в съветска закрита зона. При първото ходене по пътя се сблъскваме с мъртвопиян съветски войник, в чиито ръце очевидно е попаднала страната след съветската инвазия през 1968 г. Ненужен за действието образ, но важен детайл за изграждането на цялостната атмосфера. \"Вижте от кого зависим!\" – крещи сериалът. В тази зона виждаме разлагащ се труп. Там измъчват английски дипломат, там убиват служител на чехословашката Държавна сигурност. От тази закрита военна съветска зона изпълзяват сякаш чудовища. Освен това всички убийства в сериала (три) са извършени от руснаци, като последните с игла, впръскваща вещество, което причинява инфаркт. Познато, нали? \"Западняците винаги измислят нещо умно, но ги е страх да го използват за разлика от нас\" – признава представителят на руските тайни служби. Тук приключваме с историята, защото финалът на \"На тъмно\" кореспондира с днешното състояние на нещата в Източна Европа, а то е, че по политическите върхове все още стоят хора, поставени там от руските тайни служби, като преди това им е изкована биографията на дисиденти. Но има нещо друго, по-страшно от върха и това е широката низина. Нищо неподозиращите граждани (продавачката на вестници) приемат патетичните им слова с възторг, а информираните (Мари), тези, от които би трябвало да се очаква съпротива, мълчат, сковани в страх. Макар че навън вече не е зима, а пролет. Епизодът, в който се слагат финалните акорди, започва с цъфнали дръвчета – първият жизнерадостен знак във всичките шест серии. \"На тъмно\" е обявен като шпионски трилър/драма. Шпионският трилър е по-слабата му страна, но дано увлече повече зрители и ги отведе до драмата. До онази драма за продължаващата зависимост и за останалите от ДС връзки, за които в България трудно се говори. Отначало ми се струваше, че образът на Виктор Скала е най-недоработеното звено в сериала. В края разбрах, че е нарочно, защото той е знак за онези изплъзващи се и никога неподлежащи на определение \"герои\", които са с едните и с другите, които \"имат експертиза\", имат и биография и винаги са точните хора на точното място. \"Та аз дори не ти знам името\" – му казва Мари, жената, която 12 години е живяла с него. И една конска муха бръмчи в бръмбарите за подслушване там, където е текло, пак си тече.", "date": "2019.12.27", "title": "Сериалът \"На тъмно\": Те не искаха свобода, искаха пари"}
{"url": "https://www.dnevnik.bg/bulgaria/2019/12/27/4007563_unikalno_sukrovishte_spaseno_po_zapoved_na_borisov_-/", "text": "Иманяри искаха да вземат златно съкровище на няколко хиляди години, даже има един арестуван и от ДАНС.\" Така премиерът Бойко Борисов обяви началото на акция - в началото на правителственото заседание на 11 октомври 2018 г., и бързо разпредели задачите: \"Боиле (министърът на културата Боил Банов), ще се включиш с ГДБОП и ДАНС за утре и МВР с Младен (Маринов, министър на вътрешните работи) – ще се разберете след това, иманяри искаха да вземат златно съкровище на няколко хиляди години. Имаме и от ДАНС даже арестуван, така че да го видите със Специализираната прокуратура и го покажете на хората утре.\" Така, с намесата на премиера, започна сагата на едно златно съкровище, което бе открито и задържано, а още същия ден бяха спазени и инструкциите на Борисов - находката бе показана пред журналисти на пресконференция по безпрецедентен начин – под охраната на тежковъоръжени спецполицаи и под зоркия поглед на всички ръководители на службите, участвали в акцията. Година и два месеца по-късно обаче обвинителен акт по случая няма. А междувременно четиримата обвинени за опит за незаконна продажба на уникални антики още чакат експертите да потвърдят думите им - голяма част от ценните \"спасени\" от продажба зад граница златни и сребърни предмети всъщност са фалшиви. Обвиниха и агент на ДАНС, координирал сделката Служители на ГДБОП, ДАНС и спецпрокурори спасиха уникален златен венец в момент на сделката в района на Симеоновград - той трябвало да бъде продаден в Турция за 2 млн. евро, но опитът за незаконен износ и продажба бил осуетен, а съкровището - спасено. Така спецслужбите и медиите разгласиха случая на 11 октомври 2018 г. Още същия ден спецпрокуратурата поиска постоянното задържане под стража на четиримата участници в престъпната схема - Димитър Андинов, Петър Влаев, Антон Ивов и агента от ДАНС Недко Добчев.      Информация за това, че се подготвя сделка с антиките, била получена в ДАНС в края на юли 2018 г. Първоначално били задържани 7 души, но трима от тях станали свидетели. Единият от заловените бил активен иманяр - Петър Влаев допреди 15 г., но разследващите обясниха, че се издигнал в йерархията и започнал да търгува. Имало информация, че групата опитвала да продаде в Турция златния венец, но до сделка не се стигнало, а в акцията е участвал и агент под прикритие. Дългогодишен служител на ДАНС пък бе обвинен като част от групата - той осъществявал координацията между продавачите и купувачите. Освен това проверявал надеждността на купувачите, обясни тогава зам. главният прокурор Иван Гешев – вече главен прокурор.      Най-ценното, което разследващите открили при акцията, бе рядък тракийски златен венец. След арестите доброволно били предадени и други находки – две златни гривни и торква, разказа тогава шефът на ГДБОП Ивайло Спиридонов. Експертите тогава бяха абсолютно убедени – на пръв поглед няма съмнение, че съкровището е автентично и е от втората половина на IV век пр. Хр., разкрива контактите на тракийските аристократи от елита с Източна Гърция или Персия. А този, който е носил златния венец, е имал изключително високо положение. Подобни венци са изключително редки, а в България има само 4 напълно запазени, разказаха на пресконференцията археолози. При акцията бяха намерени още огърлие, пръстени, монети и други ценности. За всички тях бяха назначени експертизи. \"До момента няма съмнения, че са автентични\", каза тогава доц. д-р Христо Попов - директор на Националния археологичен институт с музей към БАН. Полицаи прекопаха двора на задържания Петър Влаев \"В рамките на три дена е осъществено непрекъснато претърсване, проведено съвместно от агенти на ГДБОП, разследващи полицаи, следовател, служители от РУ - Симеоновград, и жандармерия, в присъствието на археолози от Националния археологически институт с музей към БАН. В двора на изследвания имот – къща с парцел, в многобройни тайници, на дълбочина от 60-80 см са открити съдове с над 1500 метални предмета, видимо сребърни и златни\", обяви след акцията на извънредната пресконференция Иван Гешев. \"Предметите са били много добре консервирани и укрити по начин така, че да бъде затруднено търсенето с металдетектор\", разказа Гешев. На снимките от претърсването, показани пред журналистите, се виждаше, че монетите и античните предмети били сложени в пластмасови бидони и закопани в земята. Разследващите разкриха и че в целия двор били разпръснати пирони, а за да стигнат до антиките, полицаите прекопали цялото дворно място. \"Според първоначалния анализ и оценка на археолозите те представляват културно-исторически ценности. Вероятно е операцията да се окаже най-голямата в този сегмент на правоохранителната дейност\", похвали разследващите Гешев. Рецепта за съкровище на няколко века Веднага след арестите специализираната прокуратура поиска постоянен арест за четиримата задържани. Още на първото заседание в съда се появиха съмнения за автентичността на антиките. Повод за тях бяха твърденията на четиримата обвинени за сделката със златния венец, които тогава разказаха, че уникалното златно съкровище всъщност е фалшиво. Въпреки това магистратите ги оставиха в ареста с мотива, че твърдението им е просто защитна теза. А експертите бяха непреклонни – автентично е.      \"Венецът и торквата са имитация, която съм измислил. Венецът е в тракийски стил, а гривните и торквата са в персийски стил. Изработени са от злато и сребро. Направени са така, че да изглеждат стари и антични. След като ги изработя, ги състарявам с киселина\", каза пред съда Петър Влаев. Той разказа подробно, че има и матрица на предметите, която се е намирала в дома му, но била иззета при претърсването. Твърдението беше подкрепено и от защитата, според която в намерените предмети имало кадмий, а това според адвокатите било доказателство, че ценностите не са автентични. Кадмият е метал, открит през 1817 г., и показва, че някои от златните предмети не са от античността и това би могло да се установи при химически анализ. Според независими специалисти, изготвили заключение по искане на защитата, предметите имали и галванично позлатяване, непознато в античността. \"Това са измислени неща, този венец съм го направил от една жива клонка. По пътя за Стара Загора съм откъснал една дъбова клонка и съм я направил едно към едно – с жълъдите към нея\", разказа Петър Влаев пред съда, а няколко месеца по-късно потвърди думите си в интервю пред Би Ти Ви. Той твърди, че сам е измислил и изработил грифоните в персийски стил и за тях има калъпи, по които са отливани. Година и два месеца обвинените чакат дело Четиримата арестувани са обвинени за участие в група за държане, отчуждаване и трафик на културни ценности, след ареста за опит за незаконна продажба на културно-историческата ценност.      Разследването се бави, а обвинение още няма, защото се чака изключително сложна експертиза, която се изготвя от над 20 експерти. Резултатът от експертното заключение трябва да бъде готово в следващите два месеца и да се изпрати на специализираната прокуратура. Експертният анализ трябва да каже без съмнение автентично ли е златното съкровище, за което премиерът лично даде разпореждания, или е фалшификат. \"Дневник\" научи, че основните предмети, за които се твърдеше, че са уникални антики от злато и сребро, всъщност са фалшиви. Автентични и с културно-историческа стойност са предимно монети и по-дребни артефакти, открити на адресите на четиримата задържани. Докато не излезе официалното заключение на експертизата обаче, директорът на Националния археологичен институт и музей към БАН Христо Попов няма право да коментира резултатите от изследването. \"В момента работят над 20 експерти не само в София. Трябва да приключим с експертизата до два месеца, след което да представим заключението от нея на специализираната прокуратура. Ако е нужно, има възможност да се направят допълнителни изследвания, включително и в лаборатории в чужбина. Засега не мога да кажа нищо конкретно. Просто нямам право\", обясни директорът на Националния археологически институт и музей към БАН Христо Попов пред \"Дневник\". Междувременно четиримата обвинени за незаконната сделка с антики са на свобода с мерки за неотклонение \"парична гаранция\" в различен размер и все още чакат делото да бъде прекратено или внесено в съда. \"Разследването по случая не е приключило, защото все още се очакват експертизите. Имаме уверението на вещите лица, че ще бъдат готови със заключението в началото на 2020 г. Когато бъдат готови заключенията, ще можем да дадем повече информация и за автентичността на антиките\", обясни пред \"Дневник\" наблюдаващият прокурор по делото Сийка Милева.      На въпрос дали златният венец е автентичен тя отговори: \"Не се фокусирайте само върху златния венец. Има още много предмети, които са автентични и много по-красиви. Повечето иманяри държат не само автентични културно-исторически ценности, но и имитации.\" По думите й в момента всички предмети са обект на експертиза. На въпрос дали има възможност за повторно изследване в лаборатория в чужбина например Милева обясни, че няма основание за съмнение в компетентността на българските археолози, които работят по заключението. Как се проверява автентичност Опитни експерти могат с един поглед да разберат дали един предмет е автентичен, преди да го подложат на изследване. Обикновено обаче се изискват задълбочени познания и изследвания както за епохата, от която се предполага, че предметът произхожда, така и за състава на материалите, от които е изработен. Обикновено първо се прави справка по каталози от музеи дали външният вид съвпада със същата епоха и култура. След това се правят химични и спектрални анализи дали съставът съответства на материалите от съответната епоха. Ако е нужно, има възможност да се назначи и допълнително изследване в независима лаборатория в чужбина. Подобни изследвания обаче са изключително скъпи и отнемат много време. Археолози и експерти обясниха пред \"Дневник\", че изследването за автентичност и датирането на един артефакт може да отнеме много време, но в България има достатъчно добри изследователи и сравнително добре оборудвани лаборатории. Председателят на Българската национална федерация по металдетектинг Илия Илиев си спомни за случая и каза, че бил изумен как е възможно само с един поглед експерти да твърдят, че съкровището е автентично. Според него подобни \"изказвания в хор\" и твърдения за автентичност говорят по-скоро за недостатъчно професионализъм. По думите му е напълно възможно находката да е имитация, заради която и експертите, и самият Борисов рискуват да станат за смях заради прибързаните оценки, преди да са направили по-сериозно изследване.", "date": "2019.12.27", "title": "Уникално съкровище, спасено по заповед на Борисов - почти истинско, ама не съвсем"}
{"url": "https://www.dnevnik.bg/sport/2019/12/27/4010062_jurgen_klop_ne_mislim_za_titlata_i_ne_govorim_za_neia/", "text": "Мениджърът на \"Ливърпул\" Юрген Клоп заяви, че отборът не мисли за титлата в Англия. Думите му дойдоха след  най-убедителната победа за сезона, дошла при гостуването на втория \"Лестър\" , с която червените събраха 13 точки преднина на върха. \"Манчестър юнайтед\" е единственият отбор в историята на Висшата лига, който е имал подобен аванс на Боксинг дей (кръга на Коледа). Това стана през сезон 1993-94, когато съставът стана шампион. \"Единственото, което се променя, е, че числата са различни. Бяха десет, 11, а сега са 13 точки. Не го чувстваме, не мислим за него, не го и споменаваме. Просто не е интересно\", каза Клоп. Германецът посочи, че няма намерение да се натоварва с отрицателни мисли за евентуално пропиляване на преднината. \"За нас важен е следващият мач\", заяви той. В неделя червените приемат \"Уулвърхемптън\". След това имат мачове с \"Шефийлд юнайтед\", \"Евертън\", \"Тотнъм\" и \"Манчестър юнайтед\".", "date": "2019.12.27", "title": "Юрген Клоп: Не мислим за титлата и не говорим за нея"}
{"url": "https://www.dnevnik.bg/citat_na_deniia/2019/12/27/4010099_citat_na_denia_bulgarinut_e_doshul_kato_voinik_na/", "text": "                         Вицепремиерът и министър на отбраната Красимир Каракачанов пред БНТ в коментар за обръщането на тенденцията, при която записващите се в армията хора са повече, отколкото напускащите.", "date": "2019.12.27", "title": "Цитат на деня: Българинът е дошъл като войник на Балканите, а не като нелегален емигрант"}
{"url": "https://www.dnevnik.bg/na_put/2019/12/27/4009871_fotogaleriia_funshal/", "text": "                         С нашите приятели французи не можем да се разделим дори в свободното време, посветено на Фуншал. Мислим и усещаме явно в унисон, интересите също ни се оказват сходни. Дори на вечеря сме неразделни.", "date": "2019.12.27", "title": "Фотогалерия: Фуншал"}
{"url": "https://www.dnevnik.bg/biznes/2019/12/27/4010102_plashtai_kakto_karash_-_finansoviiat_nadzor_iska/", "text": "Най-новите тенденции при автомобилните производители и застрахователите са да събират и анализират информация за индивидуалното поведение на шофьора на пътя (например как потегля и спира, с каква скорост взима завоите), както чрез специални устройства, в градени в колите, така и чрез мобилни приложения. С въвеждането на системата \"бонус малус\" България има шанса да не е постоянно последна, а да се вмести в тази тенденция. Това коментира пред БНТ председателят на Комисията за финансов надзор Бойко Атанасов. Той даде разяснения по подготвяната от комисията промяна при задължителната застраховка \"Гражданска отговорност\", при която неизрядните шофьори да плащат повече, а изрядните - по-малко (т. нар. бонус-малус). Новата система цели превенция и справедливост и коригиране на поведението в дългосрочен план, каза шефът на финансовия надзор. \"В момента 10 души ако платят по 10 единици се събират 100, при новата система отново ще се събират 100 единици, но 8 души ще плащат по 9 единици, а останалите 28 единици ще се покрият от двама. Оттук идва справедливостта - по-рисковият шофьор да плаща повече\", даде пример той с уточнението, че като цяло съотношението изрядни - неизрядни е 80% към 20%. Атанасов увери, че замисляното изменение е неутрално по отношение на общия финансов ресурс, но най-лошите шофьори, които са около 0.6% от всички, ще плащат по 1200 лв, а най-изрядните - по 225 лв. В отговор на въпрос Атанасов отрече твърденията, че моделът \"бонус - малус\" облагодетелства застрахователите. \"Всички казват че ще се възползват застрахователите, но никой не казва как точно ще стане това. Парите ще са равни. Моделът е на финансов неутралитет. Безпочвени са подобни твърдения\", каза той. Шефът на регулатора уточни, че се предвижда името на шофьора да се вписва в полицата. Така собственикът може да впише в нея имената на свои близки, на които смята да разрешава да карат. Ако обаче някой невписан причини щета, собственикът ще бъде глобен за това, че му е позволил да кара.", "date": "2019.12.27", "title": "\"Плащай както караш\" - финансовият надзор иска България да влезе в крак с новите тенденции"}
{"url": "https://www.dnevnik.bg/sviat/2019/12/27/4010105_putnicheski_samolet_katastrofira_v_kazahstan_niama/", "text": "Най-малко 14 души са загинали при катастрофата на пътнически самолет в Казахстан, съобщи информационна агенция Казинформ, цитирана от ДПА. Министерството на външните работи съобщи, че към 08.45 ч. няма данни за пострадали българи Самолетът на казахстанската авиокомпания \"Бек еър\" е излитал от град Алмати за столицата Нур Султан, но не успял да набере височина и закачил бетонно ограждение, след което се блъснал в жилищна сграда. Около 30 души са ранени, от които 17 са в критично състояние, съобщиха казахстанските власти. По първоначална информация на борда е имало около 100 души заедно с екипажа. Президентът Касим-Жомарт Токаев поднесе в \"Туитър\" съболезнования. Той каза, че е свикал правителствена комисия и че отговорните за катастрофата ще бъдат наказани строго. Няма данни за пострадали българи  Към този момент няма данни за пострадали българи при самолетната катастрофа в Казахстан, довела до множество жертви и ранени. Българското посолство в Казахстан е в постоянен контакт с местните власти и в готовност да окаже съдействие при необходимост. Пътническият самолет със 100 души на борда катастрофира рано тази сутрин при опит да излети от Алмати за столицата Нур-Султан. Машината се е ударила в бетонна стена на края на пистата на летището и се е разбила в сграда. Работата на спасителните екипи продължава. При необходимост българските граждани могат да се свържат с посолството ни в Казахстан на телефони +7 7172 90 15 15 и +7 701 304 24 77.", "date": "2019.12.27", "title": "Пътнически самолет катастрофира в Казахстан, няма данни за пострадали българи"}
{"url": "https://www.dnevnik.bg/sport/2019/12/27/4006711_fotogaleriia_nai-dobrite_sportni_snimki_na_roiters_za/", "text": "Вълнуващи кадри влизат в подбора на \"Ройтерс\" за най-добрите спортни снимки на годината. На снимката: Руската двойка Владимир Морозов и Евгения Тарасова по време на Гран при по фигурно пързаляне в Москва.", "date": "2019.12.27", "title": "Фотогалерия: Най-добрите спортни снимки на \"Ройтерс\" за 2019 - част 2"}
{"url": "https://www.dnevnik.bg/politika/2019/12/27/4010101_djambazki_se_razmina_bez_partiino_nakazanie_sled_kato/", "text": "Евродепутатът от ВМРО Ангел Джамбазки няма да понесе политически последици от поведението си, след като беше хванат от Пътна полиция да шофира след употреба на алкохол. Това се разбра от думите на партийния лидер и вицепремиер Красимир Каракачанов пред БНТ. Каракачанов каза, че Джамбазки ще трябва да изтърпи административното наказание, което му е наложено, но добави, че е най-активният български евродепутат и ВМРО ще продължи да разчита на него в Европейския парламент. В защита на Джамбазки Каракачанов добави, че не се е възползвал от евродепутатския си статут и се е държал прилично с полицаите. \"Казах му, че ще си носи последствията. Да не кажа всеки, но немалко хора си позволяват подобен лукс да се веселят и се качват на колата, но като си го направил, ще си носиш последиците. Бях изненадан неприятно, но на мен ми хареса друго. Проверих какво му е било поведението: нито е използвал евродепутатските си документи, държал се е прилично. Ще си понесе наказанието и ще му е обеца на ухото\", каза лидерът на ВМРО. По-рано премиерът Бойко Борисов беше казал, че политическото бъдеще на Джамбазки ще се решава от ВМРО, а лидерите на \"Атака\" Волен Сидеров и на нерегистрираната партия \"Няма такава държава\" Слави Трифонов поискаха Джамбазов да подаде оставка.", "date": "2019.12.27", "title": "Джамбазки се размина без партийно наказание след като кара пил"}
{"url": "https://www.dnevnik.bg/sport/2019/12/28/4010300_siti_zagubi_sled_dva_gola_prednina_i_ostavi_livurpul/", "text": "Манчестър сити\" допусна обрат от 2:0 до 2:3 при гостуването си на \"Уулвърхемптън\". Това оставя \"Ливърпул\" на върха с 13 точки преднина пред \"Лестър\" и 14 пред шампиона, като червените са и с мач по-малко. Двубоят беше изключително вълнуващ и съпътстван от противоречия, намеси на системата за видеоповторенията (VAR) и интересни моменти. Всичко започна в 12-ата минута, когато вратарят на \"гражданите\" Едерсон получи директен червен картон за нарушение срещу излезлия срещу него Диого Жота.    След още толкова дойде друг ключов момент в мача. \"Сити\" получи дузпа, която Рахим Стърлинг изпусна. След намесата на VAR изпълнението му беше повторено, тъй като преди удара му играчи бяха влезли в наказателното поле. Руи Патрисио отново спаси удара на Стърлинг, но нападателят направи добавка и даде преднина на \"Манчестър сити\". Шампионите използваха първата си възможност през втората част и удвоиха преднината си. В 50-ата минута Кевин де Бройне изведе Стърлинг, който напредна и с техничен удар преодоля Патрисио. \"Уулвърхемптън\" заигра нападателно и бързо намали. В 55-ата Адама Траоре стреля силно от разстояние и вкара. Въпреки натиска \"Сити\" се справяше до 82-ата минута. Тогава Траоре открадна топката от Менди до аутлинията и подаде пред вратата, където Раул Хименес я засече и изравни. Пълният обрат беше направен в 89-ата минута от Мат Дохърти. След двойно подаване с Хименес той получи на границата на наказателното поле и с удар в долния десен ъгъл преодоля Клаудио Браво.", "date": "2019.12.27", "title": "\"Сити\" загуби след два гола преднина и остави \"Ливърпул\" на 13 точки на върха"}
{"url": "https://www.dnevnik.bg/ot_vas/novini_ot_vas/2019/12/27/4009948_pristanishteto_na_malaga/", "text": "След успешно плаване в Испания се завърна последният галеон от флотилият, отплавала за Америките.  Направен изцяло от дърво корабът е закотвен на док във пристанището на Малага...", "date": "2019.12.27", "title": "Пристанището на Малага"}
{"url": "https://www.dnevnik.bg/politika/2019/12/27/4010125_ministrite_se_otchetoha_pred_premiera_borisov_za/", "text": "По заръка на премиера Бойко Борисов на заседанието на правителството днес всеки от министрите се отчете в рамките на 3 минути за свършеното през 2019 година, съобщи БТА. Вицепремиерът и министър на външните работи Екатерина Захариева посочи грижите, които нейното ведомство полага за българите в чужбина за издаването на личните им документи, за нови консулства и знакови посещения в чужбина, както и за помощта за българите, които живеят във Великобритания. Вицепремиерът Томислав Дончев каза, че България няма загубено европейско финансиране, договорени са 80 процента от финансовия ресурс по оперативните програми и има прозрачна система за управление на тези пари. Вицепремиерът Марияна Николова отчете работата си по киберсигурността. \"През тази година се работи по проект по единен модел за осигуряване на административни услуги - през него се правят 380 електронни услуги за гражданите и бизнеса\", каза тя. По думите й се увеличава броят на младите българи, които избират да се върнат в страната, като миналата година са се върнали 16 хиляди, през 2017 година те са били 13 хиляди, а преди осем години - 5 хиляди, каза Николова. \"През тази година беше сключен договор за нови изтребители, придобихме на-модерния самолет на Балканите\", каза в своя отчет вицепремиерът и министър на отбраната Красимир Каракачанов. \"Работим и по другите проекти за модернизация на армията, за трета поредна година се увеличават доходите на военните. Обърна се тенденцията и броят на военнослужещите се увеличава. До началото но декември броят на военните се увеличава с 320 души, като до края на годината ще са 400\", добави Каракачанов. \"Беше възстановено и военновъздушното училище. Това, което се случи през тази година в областта на отбраната, не се е случвало през последните 30 години\", отчете още той. Министърът на финансите Владислав Горанов посочи, че до началото на април 2020 година България може да се присъедини към валутния механизъм ЕРМ2. \"Намалява сивата икономика, имаме най-ниската контрабанда на цигари в ЕС, увеличават се и приходите в консолидираната фискална програма\", добави той. Младен Маринов, министър на вътрешните работи, отбеляза, че намалява броят на убийствата и на грабежите, а разкриваемостта се увеличава. \"Намалява контрабандата, организацията на изборите през миналата година мина нормално\", посочи той.", "date": "2019.12.27", "title": "Борисов изслуша триминутни отчети за свършеното през годината от министрите"}
{"url": "https://www.dnevnik.bg/bulgaria/2019/12/27/4010124_minimalnata_pensiia_da_ne_e_pod_liniiata_na_bednostta/", "text": "Да се потърси правен механизъм, който да направи възможно актуализирането на най-ниската пенсия за осигурителен стаж и възраст, така че тя да не е под линията на бедността. Това препоръча омбудсманът Диана Ковачева в писмо до социалния министър Деница Сачева и управителя на НОИ Ивайло Иванов. Омбудсманът изтъква, че в момента минималната пенсия е 219.43 лв. при линия на бедността от 348 лева. От 1 януари 2020 г. линията на бедност ще бъде 363 лева, а минималната пенсия ще бъде увеличена от 1 юли 2020 г. на 250 лв. Ковачева изтъква, че е получила стотици жалби, както и петиция, подписана от 1800 души, в която граждани определят увеличението като крайно недостатъчно и изтъкват, че дори с него предвид инфлацията техните доходи ще бъдат под линията на бедността. \"Предвид очакванията от страна на възрастните хора към компетентните държавни институции за предприемане на действия, които да им осигурят доходи за достойно съществуване, се обръщам към Вас с препоръката да се потърси правен механизъм, който да направи възможно актуализирането на пенсиите до нива, които да им гарантират достоен живот и да ги изведат от групата на хората, живеещи под прага на бедност. С надежда за лична ангажираност, на представляваните от Вас институции очаквам да бъда информирана в разумен срок за вижданията Ви и действията, които ще предприемете за решаването на изложените проблеми\", казва омбудсманът.", "date": "2019.12.27", "title": "Минималната пенсия да не е под линията на бедността препоръчва омбудсманът"}
{"url": "https://www.dnevnik.bg/analizi/2019/12/27/4010118_2019_koi_pusna_chujdi_i_vrajdebni_imperski_interesi/", "text": "                         - Навяват ми спомени от минали години. За съжаление, макар и употребявани и днес, тези лозунги вече не водят достатъчно значими обществени движения, които да ги реализират на практика. - С утвърждаване на едно статукво, което макар и неприемливо за много хора, отново успя да се окаже по-малкото зло. Това не е вдъхновяващ извод. - Изборите показаха това – преутвърждаване на едно все по-амортизирано статукво поради липса на предпочитана алтернатива. Показаха също така, че олигархичната инфраструктура на власт притежава всички необходими инструменти за контрол върху публичното поведение на гражданите и не допуска значителни и неприятни за себе си изненади. - Правителството се опитва да реагира на възникващи проблеми и неудовлетворени общностни интереси, да разрешава текущи кризи. Това е положителната страна на оценката за изпълнителната власт. Основните слабости са две. Първо, вече станалата хронична липса на стратегическа рамка, в която да се разполагат решенията на изпълнителната власт. Работи се \"на парче\", реагира се на събития, заема се позиция спрямо натиска, който идва от различни посоки. Второ, обслужването на \"специалните интереси\" на олигархичния елит, което е все по-трудно да се прикрие. Една дупка във Варна бе купена за 43 милиона. Една голяма ТЕЦ край Варна бе придобита за 3500 лева... Плюс – 30 милиона годишно \"диш хак\" - \"енергиен резерв\". Оказа се, че е придобито и пристанището пред централата... Примерите могат да продължат. Но публичните скандали се вихрят не около тези големи удари. Те се вихрят около \"апартамент гейт\". Не, че не е проблемно да придобиеш недвижимо имущество чрез бонуси на властовата си позиция. Но не е сравнимо с придобиването на огромни стопански активи чрез специални отношения с институциите на властта. - Премиерът непрекъснато рапортува успехи, но аз имам сериозни притеснения относно неговия основен приоритет – да бъдем \"добре\" със силните на деня от всички посоки и на всяка цена. Това балансиране \"на парче\" не позволява да очертаем ясно за самите себе си приоритетите на нашия национален интерес и да сложим \"червени линии\", от които не можем и не бива да отстъпим. Особено недопустимо е мълчанието на официална София към унизителните \"наказателни акции\", които Москва практикува по отношение на България. Путин публично връчва орден за заслуги на български гражданин, разследван за действия против българската национална сигурност. Орденът е придружен с наставления - \"на тия вашите там също не им е лесно сега...\" Руският президент \"дърпа уши\" - недоволен от скоростта, с която се строи неговият турски поток в България. Няма ли най-сетне овластен български лидер да стане и да каже, че решенията за това, което се прави в България, се взимат в София, а не в Москва? Не забравяме ли кои сме, към коя международна общност принадлежим, какъв център на тежестта поддържаме, докато \"балансираме\" на всяка цена и във всички посоки? Колкото сме неприлично покорни спрямо силните на деня, толкова по-абсурдно стоим като назидаваща \"велика сила\" спрямо по-малките от нас. След успеха на българското председателство на ЕС да поставим Западните Балкани като приоритет на европейската политика, след подписването на договора за добросъседство със Скопие, тази есен някой безскрупулно и безпричинно завъртя кормилото на българската политика в обратната посока. Бе приета \"рамкова позиция\" на правителството за отношенията с РС Македония, която демонстративно унищожи целия напредък на двустранните отношения, поставяйки нереалистични във времето цели като предусловия за сътрудничество. И в София, и в Скопие светкавично взеха връх професионалните пропагандатори на конфликт и ултиматуми, които от десетилетия са на хранилката на Москва и на Белград. Кой наложи този завой срещу подобряването на двустранните отношения? Кой отново делегира управлението на българско-македонските отношения на тези, които са професионално ангажирани с дългосрочното им влошаване? Кой пусна чужди и враждебни имперски интереси отново да вилнеят в публичното пространство и в институциите ни? За съжаление президентът Радев не се реализира убедително като коректив на изпълнителната власт по отношение на външната политика. Неговите позиции както по българско-руските отношения, така и спрямо проблемите на регионалната политика са често по-неубедителни и по-проблемни, отколкото тези на кабинета. - Сигнал за конфликтната поляризация на българската институционална и политическа система, сигнал за слабост на общественото мнение, сигнал за концентрация на обществена власт отвъд механизмите на представителните институции. - За него 2019-а бе успешна година. ГЕРБ остана първа политическа сила както на изборите за Европейски парламент, така и на местните избори. Борисов отстрани относително безболезнено втория човек в ГЕРБ – Цветан Цветанов, въпреки ключовата роля в партията, която Цветанов винаги е притежавал. Стабилизира управлението на ГЕРБ с перспектива да завърши мандата си. Зад тази панорама на успеха обаче все по-ясно се проектира изтощението на политическата привлекателност, доверието и динамиката на проекта ГЕРБ. Политическата харизма на Борисов е очевидно все по-слабо убедителна. ГЕРБ все повече е малко по-малкото зло, а не предпочитаната алтернатива. Срастването с властта и припокриването на ГЕРБ с националната администрация оголва все повече същността на ГЕРБ като клиентела, съществуваща единствено заради употребата на властта.", "date": "2019.12.27", "title": "2019: Кой пусна чужди и враждебни имперски интереси пак да вилнеят в институциите"}
{"url": "https://www.dnevnik.bg/sviat/2019/12/27/4010128_cherna_gora_prie_zakon_za_religiiata_na_fona_na/", "text": "Парламентът на Черна гора прие закона за религиозните общности, който накърнява интересите на Сръбската православна църква, на фона на протести и изгонени депутати от опозицията. В подкрепа на закона гласуваха 45 депутати от 45 присъстващи в 81-местния парламент. Гласове \"против\" и въздържали се нямаше, тъй като гласуването протече след принудителното извеждане от залата на опозиционните депутати, които бяха задържани от полицията. Съгласно новоприетия закон религиозните общности трябва да представят доказателства за собственост върху имуществото си преди 1918 г., когато Черна гора става част от  Сърбо-хърватско-словенското кралство  (по-късно Югославия). Сръбската православна църква казва, че това ще я лиши от имуществото й, включително средновековни манастири и храмове. Правителството отрича това. Населението на Черна гора е предимно православно, като основната църква е  Сръбската православна църква.  Отделната Черногорска православна църква не е призната от останалите православни църкви. Президентът на Черна гора Мило Джуканович обвини Сръбската православна църква, че следва просръбска политика и се опитва да подкопае държавността на Черна гора. По-рано депутатите от опозиционната коалиция Демократичен фронт поискаха да се внесат изменения в текста в диалог със Сръбската православна църква. Управляващата коалиция отказа да внесе изменения в текста и опозицията заяви, че няма да позволи гласуване на документа. Гласуването на закона завърши със сбиване между депутати от управляващата коалиция и от опозиционното движение Демократичен фронт (ДФ). На пуснат от пресслужбата видеозапис се вижда как някой хвърля в парламентарната зала балонче със сълзотворен газ, а след това опозиционни депутати разбиват един от апаратите за гласуване и се стига до сбивания, в които се включват около половината депутати в 81-местния парламент. Охраната на парламента изведе принудително опозиционните депутати от залата, след като те заплашиха, че няма да позволят да се гласува законопроектът, който според тях е насочен против Сръбската православна църква в Черна гора. Опозиционният депутат Марина Йочич пусна в страницата си във \"Фейсбук\" видеозапис, който показва как охраната принудително извежда опозиционните депутати от залата. Опозиционният депутат Славен Радунович съобщи в страницата си във \"Фейсбук\", че полицията е арестувала всички депутати от опозиционната коалиция Демократичен фронт и че лидерът на участващата в тази коалиция Демократична народна партия Милан Кнежевич е с пострадало коляно. Другите опозиционни депутати са в добро здраве. В същото време стотици просръбски опозиционни активисти в Черна гора протестираха в столицата Подгорица. Десетки полицаи поставиха метални заграждения, за да спрат достъпа на демонстрантите до парламента в Подгорица. Според властите протестът е забранен, защото не е бил обявен своевременно. Протестиращите, сред които имаше сръбски православни свещеници, се молиха и пяха религиозни песни. В отделни прояви просръбски протестиращи блокираха пътища в различни градове на страната. Сръбската православна църква в Черна гора прикани към спокойствие и заяви, че ще сезира международни организации заради, по думите й, \"грубата заплаха за свободата на вероизповеданията в Черна гора\". Премиерът Душко Маркович се срещна с водача на Сръбската православна църква в Черна гора митрополит Амфилохий. След срещата митрополитът заяви, че църквата е поискала правителството да отложи парламентарната процедура по законопроекта за след 7 януари, когато някои православни страни честват Коледа по Юлианския календар. Лидерът на опозиционната Демократична народна партия Милан Кнежевич заяви, че в протестите има арестувани, сред които и брат му, предаде ТАСС. Кнежевич заяви в парламента, че премиерът Душко Маркович е обещал демонстрантите да не бъдат бити или арестувани. Той заплаши, че ще държи премиера лично отговорен, \"ако и косъм падне от главата\" на брат му. В отговор премиерът Маркович заяви, че трябва да бъде спазван общественият ред. \"Докато блокирате пътища, може някой да умре, защото не е успял да стигне навреме до болница, а освен това хората не могат да вземат децата си от детски градини. Затова полицията извършва арести. Това е конституционно и законово задължение на държавата\", заяви премиерът.", "date": "2019.12.27", "title": "Черна гора прие закон за религията на фона на протести и арестувана опозиция"}
{"url": "https://www.dnevnik.bg/biznes/2019/12/27/4010135_ministurut_na_ikonomikata_iska_bulgariia_da_e_centur/", "text": "Министърът на икономиката Емил Караниколов очаква през 2020 г. да приключат положително за България преговорите за завод за краен продукт на автомобилната индустрия. По думите му страната иска да се позиционира като център на  екосистема за производство на електрически автомобили в региона. \"В битката за \"Фолксваген\" България само спечели имиджово, защото страната ни има добър бизнес климат и аз очаквам преговорите, които водим и с други компании за завод за краен продукт още през следващата година да станат факт. Големите компании в сектора започват да инвестират в технологиите на бъдещето - в електрически автомобили. Нещо повече, в последните 6 месеца се забелязват сериозни стъпки за производство на батерии и България трябва да следва световния тренд\", каза Караниколов в интервю за БТА. Според него страната трябва да се фокусира върху регионално сътрудничество и да изведе технологиите на бъдещето на преден план. \"Трябва да изградим заедно една цялостна екосистема за развитие на тази индустрия. Ние предлагаме регионално сътрудничество, да превърнем региона в център за производство на автомобилите на бъдещето. Да обединим усилията си и да създадем регионален проект, чрез който да кандидатстваме в Брюксел, утвърждавайки екосистема за производство на електрически автомобили\", каза министърът.", "date": "2019.12.27", "title": "Министърът на икономиката иска България да е център на екосистема за електрически коли"}
{"url": "https://www.dnevnik.bg/sviat/2019/12/27/4010148_merkel_otiva_pri_erdogan_za_da_opazi_migrantskoto/", "text": "Германският канцлер Ангела Меркел ще посети Турция идния месец, за да поиска от президента Реджеп Ердоган да опази мигрантското споразумение с ЕС. Това съобщава в. \"Зюддойче цайтунг\", цитиран от \"Ройтерс\". В неделя Ердоган  заплаши Европа с криза като през 2015 г. , когато дойдоха над 1 млн. бежанци и мигранти. Според президента страната няма да може да се справи с нова вълна хора, които може да побягнат, ако подкрепяният от Русия режим на Башар Асад не спре насилието в провинция Идлиб. Между ЕС и Анкара действа споразумение, според което сирийците остават в Турция в замяна на финансова помощ. Кадри на международни медии показаха  конвои от бягащи сирийци . Според \"Ройтерс\" вътрешно разселените от Идлиб са потърсили подслон в гранични райони, останали под турски контрол след операциите  \"Щитът на Ефрат\"  (2016 г.) и  \"Маслинова клонка\"  (2019 г.) в северозападната част на страната. Президентът заяви, че е неизбежно Европа да бъде изправена пред условия като тези от кризата от 2015 г., освен ако не помогне да спре  насилието в Идлиб . \"Негативният ефект от този натиск, който изпитваме, ще бъде почувстван от всички европейски страни, като се започне с Гърция\", предупреди турският президент. Турски официални представители твърдят, че Турция е подслонила близо пет милиона бежанци, от които 3.7 милиона сирийци, избягали от конфликта, раздиращ страната им от 2011 г. Данните трудно могат да се потвърдят към днешна дата - официално страната спря да приема сирийци, а по-рано тази година обяви, че няколкостотин хиляди от тях са се върнали в родината си в територии под контрола на турски сили или подкрепяни от тях бойци. Ердоган е заявявал, че иска и подкрепа от Европа за т.нар. безопасна зона в Северна Турция, където да бъдат върнати сирийци, тъй като в противен случай би се принудил да \"отвори портите\" за нова мигрантска вълна към Европа.", "date": "2019.12.27", "title": "Меркел отива при Ердоган, за да опази мигрантското споразумение"}
{"url": "https://www.dnevnik.bg/sviat/2019/12/27/4010152_fon_der_laien_niama_vreme_za_pregovori_prehodut_sled/", "text": "Преходният период за Брекзит може да бъде удължен, заяви председателят на еврокомисията Урсула фон дер Лайен в интервю за френския вестник \"Лез еко\". Той трябва да продължи до края на 2020 г., в случай че Великобритания действително напусне ЕС на 31 януари. \"Много съм обезпокоена колко малко време за преговори ни остава. Не става дума само за сключване на търговско споразумение, а и за много други теми. Струва ми се, че и двете страни трябва сериозно да се запитат възможно ли е всички тези преговори да се състоят в толкова кратък срок. Мисля, че ако стане необходимо, трябва да се договорим за удължаване на преходния период\", заявява  Фон дер Лайен. Британският премиер  Борис Джонсън  заяви, че обсъжданият в британския парламент законопроект за Брекзит предвижда преходният период да е от 1 февруари до 31 декември 2020 г. без възможност за удължаването му. Урсула фон дер Лайен напомни, че за да има достъп до  единния европейски пазар , Лондон ще трябва да отговаря на правилата на ЕС и да гарантира съпоставими условия в производството на стоки и услуги. В противен случай ще трябва да се договори въвеждане на мита и ограничителни мерки, предупреди тя. \"Дълбоко вярвам в необходимостта да се поддържат добри отношения с нашите съседи. Имаме достатъчно ресурси за развитието на икономиката ни и бихме искали да включим нашите британски приятели в тази среда\", казва в интервюто тя.", "date": "2019.12.27", "title": "Фон дер Лайен: Няма време за преговори, преходът след Брекзит трябва да се удължи"}
{"url": "https://www.dnevnik.bg/bulgaria/2019/12/27/4010146_borisov_s_ideia_da_odurjavi_i_da_slee_v_edno_vsichki/", "text": "Премиерът Бойко Борисов предлага да се обсъди идеята ВиК дружествата да се обединят в едно държавно дружество, за да може по-добре да се контролира инфраструктурата и да се правят ремонти и рехабилитация на водопроводната мрежа, съобщи БТА. Това става на фона публикуван тези дни доклад на Комисията за енергийно и водно регулиране според който през 2018 г. общите загуби на вода във ВиК сектора на страната възлизат на 60.87%. загубите на големите оператори са близо 57%, на средните - 68%, на малките - 58%. Повод за идеята на премиера е бедствено положение в Перник заради безводието, режим на водата в Ловеч и същата опасност и в други градове. Вчера премиерът нареди МВР да извърши цялостни проверки как се е стигнало до водната криза, а пречиствателната станция на града да се изгражда като обект на националната сигурност. \"С един кран можеш да спираш водата на един цял град и това да доведе до 150 аварии, с всички последствия ако това стане преди избори, каза Борисов. В Перник са главният секретар на МВР и началникът на полицията и масово в страната се уплашиха. Всяка партия като дойде на власт, пита първо за ВиК дружествата и сега разбирам защо\", каза премиерът. Той припомни, че водопроводната мрежа в Перник е от 1952-1953 година, а тръбите й, по думите му са \"в безобразно състояние\". \"Пропуснато е златно време, и сега, в условията на криза, сме разпоредили да се направи изцяло нов магистрален водопровод. С него ще се намалят загубите на вода и няма да се злоупотребява и да се краде вода\", посочи премиерът. \"В града трябва да се командироват поне четири екипа от съседни градове да помагат в ремонтите на мрежата. Всеки час трябва да се ползва, за да се успокоят хората\", каза Борисов. Според него вина може да се намери у всеки участвал в управлението на града.", "date": "2019.12.27", "title": "Борисов с идея да одържави и да слее в едно всички ВиК дружества"}
{"url": "https://www.dnevnik.bg/sviat/2019/12/27/4010151_tovaren_korab_se_blusna_v_brega_v_istanbul_bosforut_e/", "text": "Товарен кораб, плаващ под либерийски флаг, се блъсна в брега в европейската част на Истанбул, след което движението през Босфора е било прекратено, съобщи \"Ройтерс\". Според телевизия CNNTurk няма пострадали и щетите не са големи. Дългият 191 метра   е плавал от Одеса до пристанище Амбарлъ на Мраморно море. Не е известна причината корабът да се отклони от курса и да се блъсне в района на квартал Саръйер, който е близо до черноморския вход на Босфора.", "date": "2019.12.27", "title": "Товарен кораб се блъсна в брега в Истанбул, Босфорът е затворен"}
{"url": "https://www.dnevnik.bg/kultura/2019/12/27/4006766_otkus_ot_zagadkite_na_bezumieto_na_ismail_kadare/", "text": "                         Ще се потопим в \"Загадките на безумието\" – автоироничен минироман и специфична пародия на предишните романи на Исмаил Кадаре. Публикувана през 2004 година, книгата се нарежда до най-значимите произведения на бележития албански писател! \"Загадките на безумието\" въвежда читателя в албанската действителност от началото на комунистическия режим през неразбиращия поглед на едно дете. В това донякъде автобиографично произведение, написано с присъщия на Кадаре усет за абсурдното, виждаме както братовчеда, проиграл за три дни къщата си, и оскърбения чичо, посегнал към револвера, така и една комунистическа партия, която излиза от нелегалност, въпреки че вече е взела властта, която забранява преподаването на френски, латински и гръцки (дали няма да забрани и албанския, пита се детето) и въвежда единствено руския. Само добрият дядо, който толкова прилича на основателя на албанската държава, може да даде обяснение на загадъчните събития и на не по-малко загадъчните отношения в семейството и в обществото. Исмаил Кадаре (р. 1936 г.) е световноизвестен албански писател, автор на десетина стихосбирки и на близо петдесет произведения в проза. През 1982 г. е обявен за \"враг\" от Съюза на албанските писатели. Обвинен в прикрита критика на комунистическия режим, той изпада в немилост и е принуден да публикува изключително в чужбина. През 1990 г. емигрира във Франция. Кадаре е носител на международната награда \"Чино дел Дука\" (1995), на първата международна награда \"Ман Букър\" (2005), на Наградата на принцесата на Астурия (2009) и на наградата \"Ерусалим\" (2015). Подобно на Филип Рот, Милан Кундера и Харуки Мураками, той е спряган многократно като вероятен носител на Нобелова награда за литература, без и до днес да бъде удостоен с нея. Този издателски проект е финансиран с подкрепата на програма \"Творческа Европа\" на Европейската комисия. превод Евгения Котова Глава 1 МАЛКИЯТ МИ ЧИЧО СЕ ГОТВИ ЗА САМОУБИЙСТВО Веднага щом влязох във външния двор, усетих, че ще става нещо лошо. Шезлонгът на дядо беше на мястото си, но него самия го нямаше. Наблизо бяха оставени на земята книгата с вишневи корици, кутията му за тютюн и изгасналата му лула. Бутнах портата на вътрешния двор и едва не изкрещях от изумление. Дядо стоеше прав, нещо, което рядко се случваше, толкова рядко, че ми се стори като непознат човек. Говореше с някого, с някакъв мъж с черно борсалино, когото никога не бях виждал. Погълнати от разговора, те изобщо не ме забелязаха, сякаш аз бях непознатият. \"Най-вече внимавайте да не криете револвера, чух да казва непознатият с борсалиното. Като ти хрумне да се самоубиваш, по-лесно ще го направиш, ако нямаш револвер, а не ако имаш.\" А, ето какво било, мислех си аз, докато се качвах по стълбите. На площадката при втория кат едва не се сблъсках с малката ми леля. Прегърна ме силно с някаква необяснима тъга. Личеше си, че е плакала и че е виновна за нещо. Бях забелязал, че когато са виновни за нещо, красивите жени стават още по-хубави. – Ти ли ще се самоубиваш? – попитах я аз. Втренчи се смаяна в мен. – Ти откъде знаеш? – Чух дядо да казва на един човек. – Баща ми е говорил с някого, че искам да се самоубивам? Преглътнах и отвърнах: – Не чух твоето име, но че в къщата ни... някой... един човек ще се самоубива... Това чух. И револверът не бива да се крие, а да се остави там, където си е. – Ти май нещо бълнуваш – прекъсна ме ядосано леля и понечи да тръгне, но се спря. – Слушай какво, глупчо! Това, което си чул, си го чул погрешно и на никого не трябва да го казваш, разбра ли? Това са тайни на нашата къща и никога не трябва да излизат оттук, разбра ли? Тя продължи да говори ядосано, като все повтаряше \"разбра ли?\", и кой знае докъде щеше да стигне в яда си, ако изведнъж не се беше сетила за нещо. Наведе се към мен и вече мило ми заговори, че макар вината да е в нея, не тя иска да се самоубива, а друг човек. Този друг бил брат ѝ, значи малкият ми чичо, но аз трябвало да забравя това. Съвсем се обърках. Тя е виновната, а пък друг иска да се самоубива. Хем е така, хем не е. Обещах ѝ да забравя, но поисках поне да ми каже какво лошо му е направила. – Нищо лошо не съм му направила – каза тя замислено. – Нищо лошо. Още няколко пъти повтори тези думи и аз, макар и трудно, разбрах, че не беше направила нищо лошо, освен че един ден неволно беше видяла нещо... Нещо, което по никакъв начин не е трябвало да вижда... – Сега стига толкова – отсече тя. – Казах ти повече, отколкото трябва, но ти няма да ме издадеш, нали? Прегърна ме. Както винаги, миришеше на хубаво и докато се отдалечаваше, русите ѝ коси се развяваха тревожно и затвърдяваха вината ѝ. Повъртях се малко из разхвърляната къща, но никъде не видях малкия ми чичо. Беше се затворил в зимната стая и един Господ знаеше какво прави. Беше се издигнал много в моите очи. Какво не бих дал, за да узная какво се беше случило. В двора голямата ми леля простираше чаршафи. Сигурен бях, че тя знае тайната, но сигурен бях и че няма да ми я каже. Заради черните ѝ дълбоки като вирове очи и особено заради нейната недоверчивост я смятаха за умна, а малката ми леля, с русите си развети коси и красиви като опасно пръснати стъкълца очи, беше събрала цялата буйност на семейството. Дядо вече беше седнал на шезлонга с книга пред себе си, но знаех, че единствената надежда да говоря с него беше в привечерния час, когато се унасяше от цигулката на циганите. Въпреки че режимът се беше сменил, понеже семейството беше свързано с комунистите, на дядо бяха взели само имотите и друго наказание нямаше, така че циганите продължаваха да живеят в пристройката и вечер все така свиреха на цигулка. Големият ми чичо трябваше да знае най-добре от всички тази работа (с малкия ми чичо бяха не само братя, а и приятели, имаха само една година разлика и всяка сутрин заедно отиваха в гимназията), но за съжаление, понеже не чуваше добре, той беше най-неподходящият човек за тайни разговори. Все пак се приближих до него и го попитах къде е другият чичо. – Кой? – попита той. – Онзи многознайко ли? И изсипа порой ругатни, а аз стоях зяпнал от учудване, защото никога не бях чувал да говори така. Разбира се, като по-голям, той можеше да смъмри по-малкия за онази глупост със самоубийството, но в озлоблението му имаше нещо по-различно. Докато го слушах, в главата ми всичко се обърка. Според него той изобщо не бил за съжаление (като че ли не му стигаше това, че оплешивява, ами и това нещастие сега), малкият ми чичо бил и потайник, и многознайко. Още малко и щеше да каже, че от надменност е искал да се самоубива. Големият ми чичо говореше като умопобъркан. Изглежда, не само слухът, ами и умът му не беше в ред. Обичах еднакво и двамата си чичовци. Харесваше ми всяко тяхно нещо. Начинът, по който вървяха, когато се връщаха от гимназията, студентските им шапки на главите, книгите им в тяхната стая, уроците по латински, които учеха заедно и особено когато си разменяха думи на латински, за да не разбере никой какво си казват. Dominus. Divide et impera. In extenso. Обожавах еднакво и двамата, но това не пречеше ту единият, ту другият да придобива някаква загадъчност в моите очи. Преди известно време например големият ми чичо, докато се въртеше из къщи с бинтована глава, защото бяха оперирали ухото му, се беше превърнал почти в идол за мен. Може би сега малкият ми чичо, сякаш усетил, че губи важност, беше посегнал към пистолета, като че ли самоубийството бе единственият начин да си върне авторитета. След това на големия нямаше да му остава друго, освен да отиде пак в болницата при големия доктор Бабамето да му пробиват главата както предишния път. С една дума, всичко беше тръгнало на провала. Големият ми чичо продължаваше да мърмори неразбираеми думи: тайнствен призрак, да бъдеш или да не бъдеш, това е въпросът, ха-ха, мистериите на Лувъра, хе-хе. Не исках да слушам повече и излязох от стаята все така натъжен. Заслизах по стълбите, а той ми викна отгоре: – Все пак не казвай на никого за това. Чудно, всички искаха на никого да не се говори за тази работа. Тръгнах към къщи късно следобед. Чувствах се празен. Обядът при дядо, за разлика от друг път, не беше весел. Същият вкусен зелник, същото хубаво смокиново сладко, с което се славеше стара майка, и все пак не беше както преди. Заради малкия ми чичо, който продължаваше да седи затворен в зимната стая, нямаше шеговити подмятания, нито тайнствени латински думи. Бях сигурен, че никъде по света няма две къщи, които толкова да се различават една от друга, както дядовата и нашата в Пальорта. Да не повярваш, че и двете се намираха в един и същи град, дори в една и съща държава. Понякога ми се струваше, че единственото им общо нещо са тайните. Тъкмо за тях си мислех, докато вървях към Пальорта. Чудех се всъщност дали с тази нова тайна, самоубийството, дядовата къща няма да надмине нашата по потайност. Досега двете важни тайни бяха разделени поравно: по една за всяка къща. Нашата тайна беше хапсаната, а тяхната – мистериозният брат на дядо. Хапсаната, както личеше от името, означаваше затвор. Само най-старите къщи в града имаха такива. Това беше една дълбока стаичка с каменни стени, до голямата изба. Нямаше врата, само един капак, който се отваряше отгоре, за да слезе затворникът. След това стълбата се вдигаше и капакът се затваряше. Всичко това е ставало много отдавна. Баба ми беше разказвала, че в онези времена от двата затвора по-важният е бил този в къщата. Другият, на държавата, според нея е бил повече дандания, отколкото затвор. Макар и трудно, успях да разбера нещо от нейните разкази. Хващането на човек, осъждането, затварянето и излизането от хапсаната – всичко това е ставало тайно, между стените на дома. Никакви полицаи, съдии и разсилни. Баба ми, откакто е отишла невеста в Пальорта, не е виждала да се използва хапсаната. По-преди – да, всякакви истории се разказвали. От тях най-необикновената е била на прапрадядо ми, на когото носех името. Една нощ се бил събудил, защото се сетил за някакъв стар грях. \"Ставайте, жени, викнал, приготвяйте ми сламеника и стомната с вода, че слизам в хапсаната.\" И наистина слязъл там за няколко седмици, докато умът му му казал, че времето на наказанието е изтекло. За разлика от хапсаната, чийто капак си беше още на мястото и можеше да се пипне с ръка, тайната в къщата на чичовците ми беше невидима и неясна. Тя беше за един брат на дядо, но брат, когото никой не беше виждал. За него обикновено не се говореше, а и когато го споменаваха, то беше за кратко и шепнешком. Не е бил осъден или да е извършил нещо позорно, както си бях мислил преди. Просто е бил много надалече, в Северна Албания. И освен това е имал друга религия. Големият ми чичо ми беше казал, че това не е нещо за чудене. Един клон от рода на Добатите е останал католически, което се е случило с няколко стари къщи, включително и нашата в Пальорта. Всъщност, както бях подразбрал от редките тихи разговори, отдавна се е чакало братът на дядо да се появи. Но той все не идвал. Нито преди, нито след някакви големи събития. Не беше дошъл в дните на обявяване на кралството, нито пък по време на свалянето му. И понататък, след кометата от четиресет и втора, после преди влизането на германците и след тях – на комунистите, накрая някой беше казал \"сега вече изобщо няма да дойде\". А аз вярвах, че ще дойде.", "date": "2019.12.27", "title": "Откъс от \"Загадките на безумието\" на Исмаил Кадаре"}
{"url": "https://www.dnevnik.bg/sport/2019/12/27/4010159_nad_55_mln_leva_e_vlojila_durjavata_v_sportna/", "text": "Малко над 5.5 млн. лева е вложила държавата в обновяване и изграждане на спортна инфраструктура. Това обяви министърът на спорта Красен Кралев в отчета си за 2019 г. Днес всеки от министрите  се отчете пред министър-председателя Бойко Борисов  в рамките на 3 минути за свършеното през годината. Кралев посочва, че за 2020 г. до момента са одобрени проекти за общо 715 000 лева. Това са футболно миниигрище в община Симитли, за преустройство, необходимо за изграждане на боксов клуб в Плевен, за обновяване на настилката на футболно игрище в спортен комплекс \"Христо Ботев\" в Габрово и за ремонт на зала за вдигане на тежести към спортен комплекс \"Ялта\" в Русе. По време на награждаването на най-добрите атлети преди дни Кралев посочи, че не е забравил обещанието си за ремонт на стадион \"Академик\", който да допълни \"Асикс Арена\" като център на леката атлетика. Министерството посочва в графата със свършената работа и започналата процедура по прелицензиране на федерациите като една от основните цели на променения закон за спорта. Целта е по този начин да бъдат премахнати клубовете фантоми. Кралев отчита като успех и признание за България и за правителството повторното си избиране за член на Управителния съвет на Световната антидопингова агенция.", "date": "2019.12.27", "title": "Над 5.5 млн. лева е вложила държавата в спортна инфраструктура през 2019 г."}
{"url": "https://www.dnevnik.bg/video/2019/12/27/4010121_kevin_speisi_ubivaite_horata_s_dobrina/", "text": "Нетрадиционно коледно пожелание отправи Кевин Спейси към почитателите си в канала си в \"Ютюб\". Във видеото той влиза в образа на Франк Ундърууд от сериала \"Къща от карти\". Облечен в коледен пуловер, актьорът седи пред камина и призовава хората да се отнасят по-добре с другите независимо от това по какъв начин другите се отнасят към тях. \"Нали не си мислехте наистина, че ще пропусна възможността да ви пожелая весела Коледа?\", казва Спейси с южняшкия акцент, характерен за говора на Ъндърууд. \"Беше наистина добра година и съм благодарен, че отново съм в добро здраве. В светлината на това направих някои промени в живота си и искам да ви поканя да се присъедините. Навлизайки в 2020 г., аз искам да дам гласа си за повече добро по света. О, да, знам какво си мислите - той сериозен ли е? Да, аз съм сериозен като смъртта. И наистина не е толкова трудно, повярвайте ми\", продължава актьорът. За него годината наистина беше добра. Обвиненията за сексуален тормоз по единственото за момента заведено срещу него дело  бяха свалени , а по-късно в Рим той  излезе пред публика за първи път от две години . \"Следващият път, когато някой направи нещо, което не харесвате, можете да отвърнете с атака. Но също така можете да укротите огъня в себе си и да направите неочакваното - можете да ги убиете с добрина\", завършва Спейси коледното си обръщение. След повдигнатите към него обвинения в сексуален тормоз той беше уволнен от сериала \"Къща от карти\" преди неговия последен сезон. Тогава се оказа, че Франк Ъндърууд е умрял между сезоните. Тази година  Спейси навърши 60 години .", "date": "2019.12.27", "title": ""}
{"url": "https://www.dnevnik.bg/bulgaria/2019/12/27/4010160_edna_treta_ot_bulgarite_ochakvat_2020_da_e_po-dobra/", "text": "В края на 2019 г. 32% от българите очакват 2020 г. да е по-добра от 2019 г. Други 22% очакват тя да е по-лоша, а 34 на сто - същата. 12% не могат да отговорят. Това показва глобалният индекс на надеждата и отчаянието - световната анкета \"В края на годината\" на Асоциация \"Галъп интернешънъл\". Данните за България показват увеличение на оптимистите през тази година. За сравнение, през 2019 г. те бяха по-малко от песимистите. Според \"Галъп\" вероятното обяснение е \"известната икономическа стабилизация и политическа предвидимост\". Най-големи песимисти са в Близкия изток и Западна Европа В световен мащаб данните показват, че живеещите в Близкия изток са преобладаващо песимистично настроени за идващата 2020 г. От запитаните в региона 52% казват, че годината ще бъде по-лоша. Хората в Индия и Западна Азия са преобладаващо оптимистично настроени. На ниво национални държави сред най-оптимистично настроените по отношение на новата година са гражданите на Перу, Албания, Нигерия, Казахстан и Армения. Това са страни, където дяловете на очакващите по-добра година превишават с над 50 и дори над 60 пункта дяловете на отговарящите, че 2020 г. ще е по-лоша. Класацията на песимистите пък се оглавява от Ливан, следван от Хонконг, Йордания и Италия. В Ливан делът на песимистично отговарящите е със 71 пункта по-висок от дела на оптимистично отговарящите. Така нетната стойност на индекса на надеждата там (дял на оптимисти минус дела на песимисти) е силно отрицателна -71. Глобалният индекс на надеждата и отчаянието е силно повлиян от възрастта и нивото на завършено образование, отчитат анализаторите. По-младите хора (до 34-годишна възраст) и тези с по-високо образование закономерно са по-оптимистични. В това отношение религията, изглежда, не е решаващ фактор с изключение на хиндуистите, които са щастливи по естеството на религиозната си философия. След Близкия изток най-песимистичният регион е Западна Европа, докато европейските страни извън ЕС са почти два пъти по-оптимистични от западноевропейците. Американците пък са значително по-уверени от руснаците в очакванията си за по-добра нова година. Половината хора по света се чувстват щастливи От десетилетия световната Асоциация \"Галъп интернешънъл\" измерва възприятията и за лично щастие. През последните няколко години обикновено един на всеки двама жители на планетата твърди, че е много или в определена степен щастлив. Резултатите от тази година не са изключение. Първите пет държави според глобалния индекс на щастието са Колумбия (нетна стойност 88 – дял на щастливи и много щастливи минус дял на нещастни и много нещастни), Индонезия (нетна стойност 86), Еквадор (нетна стойност 85) и Казахстан (нетна стойност 83), следвани от Нигерия и Филипините (нетна стойност 78 и за двете държави). Най-малко щастливите страни по света са Йордания (-38 нетна стойност), Ливан (-15 нетна стойност), Сирия (-7 нетна стойност), следвани от Хонконг и Ирак (-5 нетна стойност и за двете държави). Много от тези държави преживяха и значителни протести през 2019 г., а Сирия от години е нестабилна на фона на войната там. В сравнение предишни години значително по-малко хора в Русия, Хонконг, Ливан и Мексико декларират щастие, докато определящите се като щастливи силно увеличават своите дялове в Азербайджан, Еквадор, Украйна и Румъния. България е на дъното на класацията по лично щастие  В България оптимизмът за непосредственото бъдеще е по-висок спрямо предходни години, но независимо от това остава много слабо усещането за лично щастие. На фона на останалия свят България е близо до средните стойности на оптимизъм, с дял на оптимистите, по-висок с 10 пункта от дела на песимистите. Българите се оказват по-големи оптимисти от средния гражданин на Европейския съюз, но по отношение на личното щастие страната е в дъното на класацията. В края на 2019 г. 45% от българите декларират, че са щастливи или много щастливи, а 10% са нещастни или много нещастни. 40% са в \"средата\" между щастие и нещастие, а останалите не могат да определят. Така \"Галъп\" изчислява нетна стойност на щастие от 35. В предходните години тази стойност се движеше така: 36 (преди две години), 33 (преди три години), 30 (преди четири), 16 (преди пет години). В последните години може би усещането за лично щастие плавно укрепва, но остава далеч от световната средна нетна стойност, която сега е 48 и в последните години се колебае около тези нива. Българите са по-нещастни и от средния европеец, отчита \"Галъп\".", "date": "2019.12.27", "title": "Една трета от българите очакват 2020 да е по-добра година"}
{"url": "https://www.dnevnik.bg/sviat/2019/12/27/4008209_vnimavaite_ako_ste_reshili_da_zapochnete_veganuari/", "text": "Решилите да преминат след Нова година на веганска диета могат да извлекат ползи като отслабване или понижаване на холестерола, но трябва много да внимават да не преминат към храна с много ниска хранителна стойност. Това предупреждават специалисти, цитирани от \"Ройтерс\", които препоръчват да се започне и приемане на витамин В12. Веганската диета е здравословна, но е известно също, че може да доведе до недостиг на този витамин и да предизвика състояние, известно като невропатия. \"В12 е проблем и е едно от нещата, които ни притесняват\", коментира Том Сондърс, преподавател по здравословно хранене и диети в лондонския King’s College. Той споделя, че е бил \"почти шокиран\" да открие в изследване, проведено с колегите му, че близо 20% от хората на веган диети изпитват \"сериозен дефицит\" от В12. Този витамин се намира в говеждото месо, черния дроб, млякото, рибата и яйцата, а като добавка може да се приема под формата на таблетки. Британските организаторите на т.нар. вегануари - кампания, в която хора не приемат храна от животински произход в продължение на един месец, казват, че в средата на декември онлайн са се вписвали по един участник на всеки 15 секунди и вече има представители на повече от 150 държави. \"Целта ни тази година е да имаме 350 000 записали се след 100 000 миналата година. На път сме да я постигнем\", казва говорителката на кампанията Тони Вернели. Учени твърдят, че безмесната диета е полезна с повечето фибри, по-малко мазнини и намален риск прилагащите я да развият диабет, сърдечно-съдови и някои ракови заболявания. Но те също така предупреждават, че по супермаркетите бързо се увеличава предлагането на продукти на растителна основа, \"които изглеждат като животински, но не са произведени със същата хранителна стойност\". Пример за това е веганското сирене - богато на сол, мазнини и калории, но с много ниско съдържание на протеин.", "date": "2019.12.27", "title": "Внимавайте, ако сте решили да започнете вегануари"}
{"url": "https://www.dnevnik.bg/sviat/2019/12/27/4007140_balcerovich_predupredi_za_bomba_s_chasovnikov/", "text": "След три десетилетия на икономически възход способността на Полша да догони богатите западни държави е поставена под въпрос от политиката на управляващата националистическа партия \"Право и справедливост\" (PiS). Това твърди Лешек Балцерович, който проведе т.нар. шокова терапия на посткомунистическата полска икономика, разчисти пътя за бърз прогрес на икономиката и спечели похвали като финансов министър и управител на централната банка. Според него реформите на PiS са предизвикали твърде много икономически проблеми, а правителството залага на политики, представяни като противоотрова на несправедливостта на прехода, от която се оплакват милиони поляци. \"Историческото ни постижение беше да започнем да догонваме Запада след 1989 г. и ние постигнахме повече, отколкото очакваха мнозина. Сега е заложен на карта историческият въпрос дали ще продължим с това догонване\", казва 72-годишният Балцерович. Той разговаря с \"Ройтерс\" по повод годишнината от началото на плана, носещ неговото име. Реформите от Плана \"Балцерович\" освободиха цените от държавен контрол, почти спряха субсидиите за едва кретащите държавни фирми и започнаха приватизационна вълна. Днес БВП на глава от населението е 50% от този на САЩ, докато през 1989 г. бе намалял до 25%, сочат изчисления на Форума за гражданско развитие - аналитичният център на Балцерович. Но тези реформи силно намалиха покупателната способност на обикновените хора и обществото остава разделено в оценката за Балцерович и неговата политика. От PiS се възползваха от това недоволство на хората, смятащи реформите за прекалено болезнени, увеличиха социалните разходи и помощи и обявиха планове за повече държавна роля в сектори като банкирането и енергетиката за сметка на частни чуждестранни инвеститори. Балцерович смята, че това е тревожна тенденция, особено засилването на държавния сектор при банките. \"Това е бомба с часовников механизъм. Не я виждаш, докато не избухне.\" Той обяснява и какъв е механизмът: \"Лоши кредити, политическа намеса... В държавните банки имате лоши кредити, натрупване на необслужвани заеми. Процесът е постепенен и не го забелязваш, докато не избухне криза\". От PiS отговарят на подобни критики, че повече държавна намеса в икономиката е нужна, за да направи Полша \"нормална държава\" и да заличи крайностите на неолиберализма. \"В последните 30 години полският пазар беше твърде много открит за френски или германски компании, отколкото техните пазари за нас\", заяви този месец премиерът Матеуш Моравиецки. \"Това ни казва нещо за неолибералната парадигма, с която ни възпитаваха различни групи години наред. За съжаление позволихме малко да ни измамят.\"", "date": "2019.12.27", "title": "Балцерович предупреди за държавна \"бомба с часовников механизъм\" в полската икономика"}
{"url": "https://www.dnevnik.bg/sport/2019/12/27/4010162_rusiia_uvedomila_svetovnata_antidopingova_agenciia_che/", "text": "Русия е уведомила Световната антидопингова агенция (WADA), че е несъгласна с наказанието, наложено на руския спорт. Това обяви директорът на Руската антидопингова агенция (РУСАДА) Юрий Ганус, който е изпратил писмото. Русия  беше изключена от големите спортни събития за четири години  заради допинг скандала. Страната  е в готовност да обжалва пред Спортния арбитражен съд . \"Изпратеният пакет от документи включва уведомително писмо, одобрено от съвета на учредителите на РУСАДА, мотивационно писмо от изпълнителния директор, превод на протоколите на съвета на учредителите и писмо от офицера по етиката\", каза Ганус, цитиран от ТАСС. Това е ход, предшестващ подготвяното обжалване. Наскоро  WADA призова Русия да приеме без усложнения наказанието си .", "date": "2019.12.27", "title": "Русия уведомила Световната антидопингова агенция, че е несъгласна с наказанието"}
{"url": "https://www.dnevnik.bg/biznes/2019/12/27/4010166_hiliada_mesta_za_nastaniavane_shte_budat_zalicheni/", "text": "Около 1000 от общо 20 хил. места за настаняване в България ще бъдат заличени, а собствениците им - глобени. Това съобщи в отчета си за годината министърът на туризма Николина Ангелкова, цитирана от пресцентъра на ведомството. Причината е, че тези места за настаняване (хотели, мотели, къщи за гости, къмпинги и др.) не са се регистрирали досега в Единната система за туристическа информация (ЕСТИ). \"От 20 хил. места за настаняване 15 хил. вече са с активни профили, около 4 хил. са сезонни, а за останалите около 1000, които все още не са се регистрирали, сме стартирали процедура за административнонаказателна отговорност и заличаване\", каза министърът. ЕСТИ заработи на 1 октомври. Целта е да се гарантира, че всички нощувки в местата за настаняване се отчита и върху приходите от тях се плащат данъци и общинските туристически такси. Данните се предоставят от управителя на обекта на НСИ, НАП, МВР и общините. ", "date": "2019.12.27", "title": "Хиляда места за настаняване ще бъдат заличени"}
{"url": "https://www.dnevnik.bg/bulgaria/2019/12/27/4010173_grajdani_protestirat_zaradi_tejkotovarniia_trafik_s/", "text": "Десетки жители на Бобов дол излязоха тази сутрин на протест в центъра на града с искане за решаването на дългогодишен проблем - те настояват да се спре движението на тежкотоварни камиони с въглища за ТЕЦ \"Бобов дол\", съобщи БНР. При движението на 50-тонните камиони се разрушава пътното платно, от вибрациите са се напукали къщи и в селата Мламолово и Мало и Голямо село. Общината води съдебно дело срещу Мини \"Открит въгледобив\" - Бобов дол, но спорът засега не се решава, а областният управител на Кюстендил Виктор Янев отмени заповед на кмета на Бобов дол Елза Величкова за спиране на камионите през центъра на града. През септември екологичното сдружение \"За Земята\" и жители от общините Бобов дол и Дупница започнаха дело срещу изгарянето на отпадъци в ТЕЦ \"Бобов дол\". Ищците оспорват пред Административния съд в Кюстендил комплексното разрешително, даващо право на електроцентралата частично  да замени въглищата с гориво от отпадъци .", "date": "2019.12.27", "title": "Граждани протестират заради тежкотоварния трафик с въглища за ТЕЦ \"Бобов дол\""}
{"url": "https://www.dnevnik.bg/sviat/2019/12/27/4010172_netaniahu_zapazi_kontrola_vurhu_partiiata_si_krizata/", "text": "Израелският премиер Бенямин Нетаняху спечели вътрешните избори за лидер на партията си \"Ликуд\" и избегна евентуален тежък удар върху имиджа си. Той взе решителна победа със 72 на сто от гласовете според първите официални резултати, подчертава британският в. \"Гардиън\". Израелският премиер запази лидерската си позиция в лоялната дясна партия, въпреки трите обвинения в корупция. Вътрешните избори за лидер на  партия \"Ликуд\"  бяха изпитание за израелския премиер Бенямин Нетаняху, макар че шансовете му да загуби лидерската си позиция в партията, която ръководи от 1993 г., не бяха особено високи. Но ако не беше постигнал решителна победа срещу Гидеон Саар, Нетаняху щеше да понесе тежък удар, пише френският в. \"Монд\". Според социолога Стивън Милър Нетаняху не трябваше да позволи на опонента си да спечели повече от една трета от гласовете. Саар залагаше на връзките си с лидери на други формации, които можеха да му помогнат за обединяване на страната и - без да го казва открито - на факта, че не е обвиняем. Партията  \"Синьо и бяло\" на Бени Ганц  отказва да сключи коалиционно споразумение с премиер, на когото са повдигнати обвинения, припомня в. \"Монд\". Саар обаче не успя да постигне победа въпреки предполагаемата уязвимост на Нетаняху. Премиерът обяви победата си малко преди съобщаването на официалния резултат и изрази надежда, че ще изведе \"Ликуд\" до голяма победа на предстоящите избори, след като не успя да постигне  решителен успех на предишните. Победата на Нетаняху потвърждава политическите му умения и стабилната му лидерска позиция, но вероятно ще доведе до удължаване на политическата патова ситуация, отбелязва в. \"Ню Йорк таймс\". Обявеният днес резултат гарантира, че по време на предизборната кампания ще се обсъжда една от най-разделящите обществото теми: самият Нетаняху. През изминалата година израелците гласуваха два пъти, но нито един от политическите блокове не успя да получи решително преимущество, което доведе до патова ситуация. Въпреки отслабващата подкрепа за Нетаняху след предявяването на обвинения проведени неотдавна проучвания на общественото мнение показаха, че и третите избори може да не доведат до решение. Възможно е нито Нетаняху, нито основният му противник - лидерът на центристката партия \"Синьо и бяло\" Бени Ганц - да получат достатъчна подкрепа за сформиране на правителство. Час след обявяването на резултатите Саар поздрави Нетаняху за победата и заяви, че той и колегите му ще подкрепят премиера по време на предстоящата предизборна кампания. Дни преди изборите Саар предупреди избирателите от \"Ликуд\", че \"Нетаняху два пъти не успя да сформира правителство и няма никакви шансове да успее и след още едни избори\", припомня в. \"Вашингтон пост\". Много членове на \"Ликуд\" смятат, че решителната победа на Нетаняху на вътрешните избори ще принуди опонентите му да го подкрепят за нов мандат въпреки обвиненията и предишните провали, казва Авив Бишински, политически коментатор и бивш съветник на израелския премиер.", "date": "2019.12.27", "title": "Нетаняху запази контрола върху партията си, кризата за Израел продължава"}
{"url": "https://www.dnevnik.bg/analizi/2019/12/27/4010174_pravitelstvoto_naznachi_ahmed_dogan_da_reshi_krizata_s/", "text": "                          - Днес генерал Борисов обяви, че за скромната сума от 1 милиард лева и два-три ТЕЦ-а, дето горят италиански боклук, е успял да убеди почетния председател на ДПС и прочут български хидролог доктор Ахмед Доган да реши окончателно кризата с водата в Перник. В специално ексклузивно интервю само за нашата медия доктор Доган каза, че тъй като единствено той може да реши проблема с безводието. За да бъде изпълнена тази цел, доктор Доган предвижда най-накрая да бъде прокопан Софийският плавателен канал от времето на светлия социализъм и да оттича язовир \"Искър\" право в язовир \"Студена\". На въпроса дали това няма да остави столичани без вода почетният председател каза, че е За да бъде прокопан каналът, правителството отменя коледните и новогодишните празници, като ги заменя с ленински съботници и дава по една кирка на всеки столичанин и перничанин, считано отсега. \"Отивайте и работете! Работа, работа, работа!\"", "date": "2019.12.27", "title": "Правителството назначи Ахмед Доган да реши кризата с водата в Перник"}
{"url": "https://www.dnevnik.bg/bulgaria/2019/12/27/4010176_glavniiat_prokuror_vze_na_specialen_nadzor/", "text": "Разследванията за водната криза в Перник са взети на специален надзор от главния прокурор Иван Гешев, съобщи пресцентърът на държавното обвинение. По разпореждане на Гешев надзорът ще се извършва лично от прокурор от отдел \"Специализиран\" във Върховната касационна прокуратура. Според законодателството на специален надзор могат да се взимат дела за корупционни престъпления или наблюдавани от Европейската комисия, както и дела, отличаващи се с фактическа и правна сложност или имащи важно за съдебната практика значение. Специалната мярка означава, че надзорният прокурор ще бъде уведомяван за всички актове по разследването, той дава конкретни препоръки и координира работата по досъдебното производство и при необходимост може да участва заедно с наблюдаващия прокурор в съдебното производство на първа инстанция. Спецпрокуратурата разследва безстопанственост от 2017 г. насам Държавното обвинение съобщи още, че за кризата с водата в Перник е образувано досъдебно производство в Специализираната прокуратура наред с това в Окръжната прокуратура – Перник. Разследването, наблюдавано от прокурор от Специализираната прокуратура, е за безстопанственост и се води срещу длъжностни лица от общинската и областната администрация. То е за това, че в периода от 2017 г. до ноември 2019 г. не са положили достатъчно грижи съответно за водопреносната и водоснабдителната мрежа в община Перник и за стопанисването на водния ресурс в яз. \"Студена\". От това са настъпили значителни вредни последици, се казва в съобщението, без да се конкретизира. Разследването на Специализираната прокуратура ще изяснява кога е бил достигнат критичният минимум на водата на яз. \"Студена\", имало ли е и какви водни загуби в периода 2017-2019 г., дължащи се на амортизирани експлоатационни съоръжения, както и извършвани ли са метеорологични, хидрологични и воднобалансови оценки на язовира и ако да – кога. Ще се проверят разрешителните за водовземането и ползването на водите от яз. \"Студена\", дали са пренасочвани водни ресурси към други населени места и промишлени потребители, както и дали е имало незаконосъобразно разходване. Предмет на разследване са действия или бездействия на длъжностни лица във \"ВиК - Перник\" ООД, Община Перник, Областна администрация и Басейнова дирекция-Западнобеломорски басейн в Благоевград. От държавното обвинение уточняват, че разследването в Окръжната прокуратура в Перник е за безстопанственост срещу длъжностни лица от \"ВиК – Перник\". То се води от екип от прокурори от Окръжната прокуратура и служители на Областната дирекция на МВР. Те следва да изяснят и евентуални данни за нарушаване на целостта на хидротехническо съоръжение от Паракарийския деривационен (воден) канал в местността Кокалов егрек), където е отклонявана вода за с. Ярлово, община Самоков. Бедственото положение в Перник е удължено до края на януари Междувременно кметът на Перник Станислав Владимиров съобщи пред БНР, че обявеното бедственото положение в общината е удължено до края на януари. Бедственото положение бе обявено на 21 декември, но още миналата седмица кметът допусна, че то ще бъде удължено с максимално допустимия от закона срок от 30 дни. Какво означава въвеждането на бедствено положение четете  тук . Кметът ще предложи да започне подмяна на ВиК мрежата от държавната фирма \"Монтажи\", като посочи, че целта е да се избегне \"евентуална катастрофа, защото рискът от примесване на водопроводната мрежа с води, които не отговарят на нужното качество, е изключително голям\". По думите му помпената пречиствателна станция не може да смогне да пречисти водата, тъй като тя се замътява заради ниското ниво на водата в язовира. Владимиров изрази мнение, че основната вина за водната криза е на местното ВиК дружествоа, защото то прави ежедневни наблюдения на нивото на \"Студена\" и подава тази информация на кмета и на областния управител. Преди дни и премиерът Бойко Борисов посочи \"некадърното управление на ВиК сектора в града\" като  единствен виновник за кризата . Перник е в режим на водата от средата на ноември. За пресъхването на яз. \"Студена\" - основния снабдител на града с питейна вода, и вероятността от въвеждане на режим се заговори непосредствено след местните избори, но впоследствие се разбра, че за проблема се е знаело още от лятото. Миналата седмица Станислав Владимиров съобщи, че обемът на\"Студена\"  продължава да спада , макар и с по-бавни темпове, и в момента при приток от 100 л/сек, оттокът е 290 л/сек. От 23 декември започва обследване на загуби по мрежата по Клон 2, където по моментни данни се губят по около 90 л/сек. За целта в участък от тръбопровода, преминаващ през \"Стомана\" - Перник, се правят изкопи през около 150-200 м, за да се разбере дали става въпрос за авария или за нерегламентирано отклонение. В средата на декември  Окръжната прокуратура посочи като отговорни за кризата  министрите на околната среда и на регионалното развитие Нено Димов и Петя Аврамова. Досега заради кризата  бе сменен областният управител  на Перник.", "date": "2019.12.27", "title": "Главният прокурор взе на специален надзор разследванията за кризата в Перник"}
{"url": "https://www.dnevnik.bg/sport/2019/12/27/4010178_kralev_izkljuchitelno_dovolen_sum_ot_predstavianeto_na/", "text": "Министърът на младежта и спорта Красен Кралев заяви, че е \"изключително доволен от представянето на нашите спортисти\" през 2019 г. По думите му годината е \"повече добра\". През 2019 г. големите успехи на българския спорт бяха малко, а страната остана без нито един световен шампион в олимпийска дисциплина. \"Имахме добри моменти през тази година, но имахме и много нереализирани възможности. Да, доволен съм, но можем много повече. В доста случаи много малко не ни стигна за медал от световно. Тази година е предолимпийска и всеки гледаше да си свери часовника с конкуренцията, защото реално много изненади в Токио не могат да се случат. Това ще ни е нивото и това са спортистите, които ще ни представят на олимпиадата\", каза Кралев в  интервю за \"24 часа\" . За пореден път той говори за постигнатото от  биатлониста Владимир Илиев , който спечели исторически медал от световното, за гимнастичките, за Тайбе Юсеин в борбата, за Радослав Панталеев в бокса и за Божидар Андреев в щангите. \"Направихме пробив в спортове, където нямаме традиции. Две български момичета - Ая Митева в конния спорт и Селин Али в ловната стрелба, вдигнаха високо знамето. Това разтваря ветрилото на спортовете, на които можем да разчитаме. И заради това съм спокоен за бъдещето на българския спорт\", посочва Кралев. \"Ако сме малко по-концентрирани и здрави, съм сигурен, че успехите ни ще са по-големи, защото потенциалът е налице. Дано спортистите не се смачкат от очакванията, защото в олимпийска година те са огромни. Но се надявам, че треньорите и шефовете ще успеят да ги съхранят от това, за да могат да се реализират максимално на олимпиадата.\" По думите му най-важното домакинство през 2020 г. ще е олимпийската квалификация по борба. \"Това е най-успешният български спорт и за нас е важно колко души ще изпратим на олимпиадата. Пред собствена публика мотивацията е различна. Съдиите не смеят толкова да те режат. Няма какво да се заблуждаваме - борбата, боксът и художествената гимнастика са съдийски спортове, където всяко едно отсъждане влияе на крайния резултат.\"", "date": "2019.12.27", "title": "Кралев: Изключително доволен съм от представянето на нашите спортисти през 2019 г."}
{"url": "https://www.dnevnik.bg/video/2019/12/27/4010188_razbiliiat_se_samolet_dva_puti_se_e_udaril_v_pistata/", "text": "Самолетът, разбил се тази сутрин в Казахстан, два пъти е ударл с опашната си част пистата при излитането. Това е станало при прибрани колесници и на разстояние от 300-400 метра. Fokker-100 на авиакомпания Bek Air с 98 души на борда катастрофира след излитане от Алма Ата, при което загинаха 12 (включително командирът на полета) и бяха ранени почти 60 души. Полетът е бил за Нур-Султан (бивш Астана), самолетът е на 23 години и последният му сертификат за годност е от май 2019 г. Всички полети на Bek Air временно са прекратени.", "date": "2019.12.27", "title": ""}
{"url": "https://www.dnevnik.bg/photos/2019/12/27/4010130_fotogaleriia_da_hodish_po_voda_-_kak_se_praviat/", "text": "Да ходиш по вода\" е толкова откровен към Христо, вижда се какъв човек е той. Дори някои неща, които не са толкова ласкателни, нямаше отношение да ги цензурира. Ако съм го направил или казал е така - той стои зад себе си. Няма спестени неща...Христо е такъв. Няма дубъл, няма игра, това е той\".  Това казва   на Андрей Паунов - \"Да ходиш по вода\" - документална лента за проекта на Кристо - \"Плаващите кейове\". ", "date": "2019.12.27", "title": "Фотогалерия: Да ходиш по вода - как се правят невъзможни неща"}
{"url": "https://www.dnevnik.bg/bulgaria/2019/12/27/4010204_platforma_na_obshtinata_pokazva_zamursiavaneto_na/", "text": "През нова интернет платформа на общината  platform.airthings-project.com  столичани вече могат да следят замърсяването на въздуха в София. За целта вече са изградени 22 станции със сензори за измерване на замърсяването във въздуха, които се намират в кварталите. В центъра има само една - до Военна академия \"Г.С. Раковски\". Останалите станции са на Централната жп гара, до бул. \"Цариградско шосе\" в \"Младост\" и в кварталите \"Лозенец\", \"Иван Вазов\", \"Гоце Делчев\", \"Дианабат\", \"Орландовци\", \"Надежда\", \"Люлин\", \"Западен парк\", \"Овча купел\", \"Сердика\", \"Хиподрума\", \"Дружба 1\", \"Христо Ботев\", \"Враждебна\" и \"Сухата река\" (още виж на картата и  тук ). Според зам.-кмета по екологията Йоана Христова платформата ще трябва да работи поне 4 сезона, за да набере необходимите данни за изводи. Едва след това ще се вземат други мерки за разрешаване на проблема. В момента общината разчита основно на станциите на Изпълнителна агенция \"Околна среда\", които ще продължат да се ползват. ", "date": "2019.12.27", "title": "Платформа на общината показва замърсяването на въздуха в София на 22 места"}
{"url": "https://www.dnevnik.bg/sviat/2019/12/27/4010202_zaradi_ukraina_ruskata_curkva_skusa_otnosheniia_s/", "text": "Руската православна църква (РПЦ) обяви, че прекратява всякакво общуване с Александрийския патриарх Теодор II и името му повече няма да се споменава в молитви и църковни служби. Причината е, че в началото на октовмри той призна за независима Православната църква на Украйна, която в Москва смятат за неканонична, а редица други църкви в православния свят още не са се произнели по въпроса. Решението на Синода на РПЦ е от четвъртък и в него се уточнява, че църковното общение с йерарсите на Александрийската православна църква се запазва с изключение на тези, които са подкрепили или в бъдеще ще подкрепят отделянето на ПЦУ. В Москва обръщат внимание, че признаването на \"разколническата структура в Украйна\" на заседанието на Синода на 7-9 октомври е станало без гласуване на архиереите. Поради това то нямало съборен характер и е прието еднолично от патриарх Теодор. С решението от четвъртък РПЦ прекратява дейността на представителството на Александрийския патриарх при Московската патриаршия. Съответно този еквивалент на посолство в църковните среди се преобразува в Александрийската патриаршия в представителство на Руската православна църква в Кайро. Всички представителства на РПЦ в Африка се извеждат от юрисдикцията на Александрийския патиарх и получават ставропигиален статут, т.е. преминават на пряко подчинение на Кирил, патриарх на Москва и цяла Русия. В началото на декември партиарх Кирил нарече ситуацията с признаването на ПЦУ \"умопомрачителна\" и изрази надежда, че който е признал украинската църква, ще преразгледа решението си и няма да поддържа разколници. Православната църква на Украйна се появи през декември 2018 г., след като Константинополската патриаршия обяви, че прекратява действието на документ отпреди няколко века, с който на Москва временно е възложено да ръководи християните на територията на днешна Украйна. Две местни църкви, смятани от московската патриаршия за разколнически, се обединиха в новата структура, оглавена от митрополит Епифаний. На 6 януари 2019 г. Вселенският патриарх Вартоломей издаде томос за автокефалността на тази църква в православния свят. На отделните църковни общини, управлявани досега от Москва, е правото да решат дали да се прехвърлят към новата ПУЦ заедно с храмовете си. Православните църкви, включително българската, продължават да обсъждат дали да последват решението на Константинополския патриарх. На 12 октомври Еладската православна църква в Гърция първа призна автокефалията на украинците и започна общение с поместната църква на Украйна. Гръцко издание обърна внимание, че на 27 ноември на литургия в храм в Лангада близо до Солун името на Епифаний е било споменато на литургия, предвождана от Пловдивския митрополит Николай.", "date": "2019.12.27", "title": "Заради Украйна руската църква скъса отношения с патриарха на Александрия"}
{"url": "https://www.dnevnik.bg/sviat/2019/12/27/4009597_totalno_gospodstvo_na_uolt_disni_s_nad_11_mlrd_prihodi/", "text": "Дисни\" категорично завладя глобалния боксофис през 2019 г. - приходите на компанията само от пълнометражни филми са над 11 млрд. долара. Нейни са седем от деветте филма, чиито приходи от билети ще надминат 1 млрд. долара - \"Отмъстителите: Краят\", \"Цар Лъв\", \"Капитан Марвел\", \"Играта на играчките 4\", \"Аладин\", \"Замръзналото кралство 2\" и \"Междузвездни войни: Възходът на Скайуокър\". Последната част на \"Отмъстителите\" освен това счупи рекорда на \"Аватар\" за най-доходоносен филм на всички времена със своите 2.8 млрд. долара. Компанията вече бере плодовете на добра стратегия за изкупуване на франчайзи и герои, която започна преди десетилетие, пише в. \"Гардиън\". През 2006 г. тя  купи \"Пиксар\" за 7.4 млрд. долара,  за да възобнови някогашната си слава в анимационните филми. През 2009 г. придоби вселената на \"Марвел комикс\", придобивайки правата над  Железния човек  и Капитан Америка и навлизайки в игралните филми за супергерои. През 2012 г. пък нейна собственост стана  \"Лукасфилм\" на Джордж Лукас , заедно с вселената на \"Междузвездни войни\" и \"Индиана Джоунс\". Инвеститорите критикуваха всяка от тези сделки. През 2008 г., точно преди излизането на първия филм на \"Марвъл\" - \"Железния човек\" - акциите на \"Дисни\" се продаваха за 15 долара, а целият бизнес струваше около 26 млрд. долара. Десет години по-късно компанията струва 10 пъти повече. \"Впечатляващата година на \"Дисни\" е доказателство за решенията, взимани в продължение на години, с които в крайна сметка тя събра най-големите марки в киното и създаде съдържание, привлекателно за всяка демографска група по целия свят\", коментира пред \"Гардиън\" анализаторът Пол Дергарабедиан. 2020 г. вероятно ще е по-слаба, тъй като историите в \"Марвел\" и \" Междузвездни войни \" приключиха. Но компанията вече гледа и към стрийминга - услугата ѝ Disney+ ще се конкурира с \"Нетфликс\" на глобално ниво. Целта ѝ нейната платформа да бъде първото място, където зрителите ще могат да гледат филмите, слезли от киноекраните. Освен това тя смята да произвежда и съдържание специално за онлайн каналите си - например сериала \"Мандалорецът\", който също е част от вселената на \"Междузвездни войни\". Том Хидълстън пък ще се върне в образа си на Локи от \"Отмъстителите\" в сериал за Disney+.", "date": "2019.12.27", "title": "Тотално господство на \"Уолт Дисни\" с над $11 млрд. приходи от филми за 2019 г."}
{"url": "https://www.dnevnik.bg/izbori2013/citat_na_denia/2019/12/27/4010210_uspiahme_da_otgovorim_pravilno_na_nepravilno_postaven/", "text": "                         . Това заяви министърът на правосъдието Данаил Кирилов в отчета си за свършената работа през 2019 година. \"Министерството на правосъдието участва и съучаства в този процес, смятам, успешно\", каза Кирилов като обясни, че има предвид доклада на ЕК за България по механизма за сътрудничество и проверка и препоръките той да бъде последен.", "date": "2019.12.27", "title": "Цитат на деня: Успяхме да отговорим правилно на неправилно поставен въпрос"}
{"url": "https://www.dnevnik.bg/sviat/2019/12/27/4010211_sviknalata_na_tormoz_melaniia_trump_nosi_tiho_krusta_si/", "text": "По време на импийчмънта на съпрузите им: Хилари Клинтън прекара сутринта на гласуването в Капитолия, за да събира подкрепа за него сред демократите. Патриша Никсън непрекъснато уверяваше репортерите, че той няма да се оттегли - до самия момент, в който подаде оставка. Илайза Джонсън, изтощена от туберкулоза, е наблюдавала съпруга си по време на процеса от стая срещу неговия кабинет в Белия дом. Мелания Тръмп - едва четвъртата първа дама, принудена да преживее заплахата за импийчмънт на съпруга си, носи своя кръст тихо, демонстрирайки нежелание да говори публично. Самият той неотдавна счупи рекорда по брой на туитове за един ден и произнесе най-дългата си митингова реч точно когато в  Конгреса гласуваха за неговия импийчмънт.  В същото време първата дама до голяма степен пазеше мълчание - с изключение на един остър туит по адрес на професор по право, споменал името на нейния 13-годишен син Барън Тръмп по време на слушанията за импийчмънт. \"Като всяка първа дама тя се опитва някак си да намери своя собствена пътека през тази драма\", каза Тами Виджил, професор по комуникации в Бостънския университет и автор на книга за Мелания Тръмп и Мишел Обама.\"В този конкретен случай тя няма много исторически материал, на който да се опре.\" Мелания Тръмп е казвала преди, че президентът е онзи, когото публиката трябва да слуша, след като той е бил избран. Докато президентът се оплаква от \"голямата вреда и травма\", която процесът за импийчмънт \"причини на чудесните и обичани членове на моето семейство\", говорителката на първата дама отрече, че госпожа Тръмп е наранена по някакъв начин. \"Госпожа Тръмп, както винаги, е фокусирана върху това да бъде майка и съпруга и е ангажирана в служба на нашата славна страна\", каза нейната говорителка Стефани Гришъм. \"Тя е много силна и след толкова години вече е свикнала на  политически тормоз .\" Като личност, която не обича да бъде в центъра на вниманието, Мелания Тръмп рядко разкрива пред обществото онова, което е в мислите й, макар че е преживяла и други трудни моменти от президентството на своя съпруг. Включително и двегодишното разследване на специалния прокурор за предполагаем сговор между президентската кампания на Тръмп и Русия. Госпожа Тръмп запази мълчание, след като бивша моделка на \"Плейбой\" -  актриса от порнофилми , публично твърдеше че е имала и извънбрачни отношения с Тръмп, преди той да стане президент. Той отрече да е имал такива връзки с нея. Мелания следва същата линия и по време на процедурата за импийчмънт. По време на първото си соло посещение в Капитолия, съвпаднало с бурни събития там при слушанията от разследването срещу Тръмп, тя не отмени визитата и игнорира репортерите, които й подвикваха на висок глас въпроси как импийчмънтът се отразява на семейството й, а се съсредоточи върху темата на своето посещение - годишнината от подписването от президента на закона за намаляването на  употребата на опиоиди  - тема, с която тя лично е ангажирана. По-късно тя участва в многобройни събития във Вашингтон и из цялата страна, сред тях: пътуване до Южна Каролина с Карен Пенс, съпругата на вицепрезидента  Майк Пенс , посрещане на официалната коледна елха на Белия дом, придружаване на водещия тежка битка президент до Лондон. В разгара на дебатите около импийчмънта тя и президентът също така посрещаха много конгресмени и други гости в Белия дом. Другите двама президенти, постигнати от участта за импийчмънт - Андрю Джонсън през 1868 и Бил Клинтън пред 1998 г., бяха оправдани след съда в Сената. Ричард Никсън подаде оставка преди Камарата на представителите да гласува за неговия импийчмънт заради скандала Уотъргейт. Но до самата му оставка Пат Никсън казваше на репортерите, че той няма да се оттегли, отбеляза Мери Бренън, авторка на биографична книга за покойната вече първа дама. \"Толкова много от нейната идентичност бе свързана с неговата политическа кариера, че тя възприемаше евентуално негово напускане като нейно напускане, а това бе нещо, което тя не би направила\", каза Бренън, която сега е шеф на историческия отдел в администрацията на щата Тексас. Пат Никсън често отговаряше на въпроси, като казваше, че знае само онова, което чете във вестниците. Илайза Джонсън е била постоянно в течение на процедурата за импийчмънт на нейния съпруг - страничен ефект от сблъсък с Конгреса след Гражданската война (в САЩ).Тя е следила писанията в много вестници и пазилаизрезки от тях, според Националната библиотека на първите дами. За нея се говори, че винаги е вярвала, че съпругът й ще бъде оправдан, и е реагирала много емоционално, когато научи присъдата. Хилари Клинтън активно участваше в защитата на своя съпруг по делото, отнасящо се до сексуалните му отношения с една стажантка в Белия дом. В деня на гласуването в Камарата през декември 1998 г. тя направи необичайно посещение в Капитолия, за да сплоти съпартийците демократи около каузата за защитата на съпруга й. По-късно в деня, когато Клинтън бе импийчнат, тя се появи заедно с него и с демократи конгресмени в Розовата градина на Белия дом. А по време на друго събитие в Белия дом, несвързано с тази тема, в навечерието на вота в Конгреса, тя призова страната \"да върви към помирение\" и \"да сложи край на разединението\". /БТА", "date": "2019.12.27", "title": "Свикналата на тормоз Мелания Тръмп носи тихо кръста си"}
{"url": "https://www.dnevnik.bg/citat_na_deniia/2019/12/27/4010181_citat_na_denia_sami_vliazohme_v_kapana_koito_ni_be/", "text": "                         Това заяви министърът на спорта Красен Кралев по повод расисткия скандал около мача на футболните национали с Англия. Според него това е бил най-тежкият момент за българския спорт през годината. заяви Кралев в интервю пред \"24 часа\".", "date": "2019.12.27", "title": "Цитат на деня: Сами влязохме в капана, който ни бе поставен от британските медии"}
{"url": "https://www.dnevnik.bg/sport/2019/12/27/4010077_fotogaleriia_nasladata_ot_futbolnata_koleda_na_stadiona/", "text": "Пълни стадиони и добро настроение - това е резултатът от футболната Коледа във Висшата лига. На снимката: момиче се е подготвило, за да покаже любовта си към \"Борнемут\" за срещата с \"Арсенал\" (1:1).", "date": "2019.12.27", "title": "Фотогалерия: Насладата от футболната Коледа на стадиона"}
{"url": "https://www.dnevnik.bg/biznes/2019/12/27/4010240_noviiat_pravitelstven_samolet_shte_struva_pod_55_mln_lv/", "text": "Новият правителствен самолет, който трябва да замени развалящия се често \"Фалкон\", ще струва по-малко от 55 млн. лв. Днес правителството одобри доклад на министъра на транспорта за доставката на въздухоплавателно средство за изпълнение на полети със специално предназначение. На 11 декември кабинетът беше възложил на правителствения \"Авиоотряд 28\",  който стопанисва самолетите за полети на управляващите, да купи нов. Днес са одобрени и допълнителни разходи по бюджета на Министерството на транспорта за целта. Сумата включва и разходите за хангар за съхранение и техническо обслужване на въздухоплавателното средство, информира правителствената пресслужба. Министрите са одобрили и проект на договор като основа за водене на преговори за доставката. Според бившия директор на \"Авиоотряд 28\" Цвятко Луканов  покупката на нов самолет  би струвала 50-60 млн. долара, докато фалконът има неограничен технически ресурс.", "date": "2019.12.27", "title": "Новият правителствен самолет ще струва под 55 млн. лв."}
{"url": "https://www.dnevnik.bg/bulgaria/2019/12/27/4010248_s_nacionalna_aptechna_karta_shte_se_podobriava_dostupa/", "text": "Национална аптечна карта ще показва областите, общините и отделните населени места с недостиг на аптеки. Чрез нея ще се определят и потребностите от достъп до лекарствени продукти, осигурявани от аптеки. Създаването на картата е заложено в проект за промени в Закона за лекарствените продукти в хуманната медицина, одобрен от правителството днес. В законопроекта са разписани и начини за подобряване на контрола върху аптеките чрез по-добро взаимодействие с контролните органи. С поправките ще отпаднат някои задължения за подаване на документи, които могат да се осигуряват служебно. Създават се и условия за прилагане на европейска директива за показателите за безопасност, поставени върху опаковката на лекарствените продукти за хуманна употреба и се регламентират санкции за нарушения. Поправките в закона налагат и промени и в Закона за здравното осигуряване и Закона за медицинските изделия. В Закона за медицинските изделия се осигуряват нормативно начини за събиране на информация за стойността на медицинските изделия, които се доставят на българския пазар от трети страни. В Закона за здравното осигуряване е разписан ангажиментът на изпълнителите на медицинска помощ да осигуряват на здравноосигурените, без да изискват и приемат от тях плащане или доплащане, медицинската помощ от пакета, който е гарантиран от бюджета на НЗОК, за която са сключили договор. Изрично са разписани конкретните възможности за приемане на плащане и доплащане от здравноосигурените хора. Регламентират се органът и редът, по който ще се извършва оценка на потребностите от медицинска помощ и ще се установява кога тя не е достатъчна съгласно Националната здравна карта. Уреждат се хипотези, в които не важат забраните за сключване на договори между НЗОК и нови болници за нови медицински дейности, извън сроковете за сключване или за разширяване предмета на договорите. Определя се срок за извършване от НЗОК на експертизата при скъпоструващи медицинска помощ и лекарствени продукти. Допуска се изключение от забраната за заплащане от НЗОК на болнична помощ, извършена от лекар, който не е посочен в договора между НЗОК и изпълнител като специалист на основен трудов договор.", "date": "2019.12.27", "title": "С Национална аптечна карта ще се подобрява достъпът до аптеки"}
{"url": "https://www.dnevnik.bg/video/2019/12/27/4010253_piasuchna_buria_pokri_cial_grad_v_arjentina/", "text": "Пясъчна буря покри град Мендоса в Аржентина на Бъдни вечер - как изглеждаше развитието ѝ вижте във видеото на агенция \"Ройтерс\".", "date": "2019.12.27", "title": ""}
{"url": "https://www.dnevnik.bg/zdrave/2019/12/27/4010262_pravitelstvoto_odobri_suzdavaneto_na_lechebni/", "text": "Нов вид лечебно заведения, в което лекарски асистенти, медицински сестри или акушерки да осъществяват самостоятелно здравни грижи и манипулации, е сред предложенията в Закона за изменение и допълнение на Закона за лечебните заведения, решението за чието одобряване беше прието от Министерския съвет днес. Промяната засяга регламенти по издаване на разрешение за осъществяване на лечебна дейност на лечебните заведения за извънболнична помощ и хосписите от Закона за лечебните заведения и цели намаляване на административната тежест, се уточнава в съобщението на правителствения пресцентър. Със Закона за изменение и допълнение на Закона за лечебните заведения се правят промени и в Закона за кръвта, кръводаряването и кръвопреливането, Закона за трансплантация на органи, тъкани и клетки, Закона за приватизация и следприватизационен контрол и Закона за бюджета на НЗОК за 2019 г. Предлагат се и промени, с които се дава възможност за субсидиране на държавни и общински комплексни онкологични центрове от бюджета на Министерството на здравеопазването за медицинска експертиза, осъществявана от ТЕЛК. Към задълженията на лечебните заведения се предлага въвеждането на задължение за всекидневно предоставяне на информация на Националния съвет за цени и реимбурсиране на лекарства от лечебните заведения, определени да проследяват ефекта от терапията с лекарствени продукти. В Закона за трансплантация на органи, тъкани и клетки с цел увеличаване на броя на донорите се предвижда възможност да могат да се вземат органи и тъкани от починал, ако е формирана воля за това от по-широк кръг негови роднини. Освен сега съществуващото съгласие по подразбиране за донорство от човека приживе се предлага да се даде възможност хората да изразяват и изричното си съгласие за донорство преди своята смърт, което да се вписва в регистрите на Изпълнителна агенция \"Медицински надзор\". Важна цел на законопроекта е провокиране на дискусия дали да се разреши кръстосаното донорство в България - донорство на принципа на реципрочност при двама реципиенти и съответно двама донори (техни роднини), с които обаче те са биологично несъвместими, да се допусне трансплантация на тези двама нуждаещи се пациенти чрез размяна на донорите (нероднини) при съвместимост със съответните реципиенти. Друга важна цел на законопроекта е да провокира дискусия за въвеждане на трансплантация на матка в България. Предлагат се и промени в Закона за приватизация и следприватизационен контрол, като се предвижда парите от продажба на обособени части от лечебни заведения с държавно или общинско участие да могат да се използват за инвестиции, пряко свързани с предмета на дейност и за погасяване на задължения към кредиторите.", "date": "2019.12.27", "title": "Правителството одобри създаването на лечебни заведения без лекари"}
{"url": "https://www.dnevnik.bg/bulgaria/2019/12/27/4010260_kabinetut_otpusna_487_mln_lv_za_obshtinski_proekti_i/", "text": "Министерският съвет одобри допълнителни разходи и трансфери в общ размер 48,7 млн. лв. по бюджетите на редица общини и по бюджета на Министерския съвет за 2019 г. за значими общински проекти и ремонти и реставрация на храмове. Одобрените разходи по бюджета на Министерския съвет за 2019 г. са в размер на 0,9 млн. лв. за ремонтни дейности на храмове в Ловчанската епархия и за започване на консервация, реставрация и адаптация на Ибрахим паша джамия в Разград. Предоставят се допълнителни трансфери по бюджетите на общини в общ размер 47,8 млн. лева. Средствата ще се използват целево за реализиране на редица инфраструктурни проекти в сферата на социалната и техническата инфраструктура - реконструкция, рехабилитация и ремонт на улична мрежа, основен ремонт на водопроводни мрежи. Средствата са предвидени и за изграждане на спортни зали, ремонт и възстановяване на централната градска част на някои населени места, ремонт на читалища, изграждане на физкултурен салон към училище. Допълнителните разходи и трансфери се осигуряват за сметка на преструктуриране на разходите и/или трансферите по централния бюджет за 2019 година. С друго правителствено постановление са одобрени допълнителни разходи по бюджета на Министерския съвет за 2019 г. в размер на 2 300 000 лв. за довършването на ремонта и реконструкцията на южното крило на източното (Банското) крило на Зографския манастир \"Свети Великомъченик Георги Зограф\" - Атон, което в момента е необитаемо и се намира в тежко аварийно състояние. Допълнителните финансови средства са необходими по повод искане на игумена на Зографския манастир Негово Високопреподобие архимандрит Амвросий. Източното крило е построено преди двеста година със средства на заможния банскалия хаджи Вълчо. В него великият български будител Паисий довършва своята \"История славянобългарска\". С довършването на Банското крило ще бъде възстановен автентичният облик на манастира, който през вековете е бил стожер на българската духовност. Поддръжката и грижата от страна на държавата е с цел да бъде съхранен славянобългарският характер на манастира \"Свети Великомъченик Георги Зограф\".", "date": "2019.12.27", "title": "Кабинетът отпусна 48,7 млн. лв. за общински проекти и ремонт на храмове"}
{"url": "https://www.dnevnik.bg/sport/2019/12/27/4010257_milosh_krushchich_akcentut_e_cska_da_igrae_atakuvasht/", "text": "Треньорът на ЦСКА Милош Крушчич заяви, че стремежът му е отборът да играе атакуващ футбол. Той смята, че на това се дължи и подобряването на защитата. \"Първо се опитах да променя манталитета на отбора - да се стремим да играем нападателен футбол, който да се хареса на феновете. В същото време да играем и за добри резултати, защото трудно се намира балансът между двете - да играеш красиво и да печелиш\", каза Крушчич в интервю за \"България он ер\". Треньорът добави, че за него учителят му Люпко Петрович е \"изкуство във футбола\".", "date": "2019.12.27", "title": ""}
{"url": "https://www.dnevnik.bg/biznes/2019/12/27/4010264_aec_kozlodui_proizvede_rekordno_mnogo_elektroenergiia/", "text": "АЕЦ \"Козлодуй\" приключва годината с рекорд в производството на електроенергия от 5-и и 6-и блок, съобщиха от централата.  От 1 януари 2019 г. до 9.00 часа днес (27 декември) атомната централа е произвела 16 315 212 мегаватчаса (МWh) електроенергия. Предишният производствен рекорд е от 2011 г., когато АЕЦ \"Козлодуй\" е произвела 16 314 271 МWh електроенергия. Очакванията са до края на декември да бъдат генерирани още 240 хил. MWh, с което произведената през тази година електроенергия ще бъде над 16.5 млн. мегаватчаса. От АЕЦ \"Козлодуй\" отбелязват, че резултатът се нарежда сред водещите световни постижения на атомните централи, които експлоатират реактори от същия тип. Припомнят, че тази година бяха отбелязани 45 години от началото на експлоатацията на централата.", "date": "2019.12.27", "title": "АЕЦ \"Козлодуй\" произведе рекордно много електроенергия тази година"}
{"url": "https://www.dnevnik.bg/evropa/2019/12/27/4010261_italiia_uzakoni_domashnoto_otglejdane_na_kanabis/", "text": "Върховният съд на Италия реши, че е законно отглеждането на малки количества канабис в домашни условия, което веднага предизвика критики от консервативни среди и призиви за още по-широко легализиране на марихуаната. Решението е взето на 19 декември, но местните медии го забелязаха чак в четвъртък и съобщиха за него. То е по повод поискано тълкувание на закона след поредица от понякога противоречащи си интерпретации на закона. През май Върховният съд постанови, че трябва да се забрани значителна част от асортимента на магазините за продукти от канабис. Закон от 2016 г. позволи търговията и притежаването на канабис с под 0.5% съдържание на психотропното ведещество THC, заради което мнозина ползват марихуаната. В следващите 3 години търговията процъфтя, докато бившият вътрешен министър Матео Салвини започна кампания срещу търговските обекти. През август той отпадна от управлението след неуспешен опит да предизвика предсрочни избори. Объркването се засили от решение на Касационния съд, съгласно което би трябвало да се изключи от списъка с наркопрестъпления \"малкото количество, отглеждано вкъщи единствено за нуждите на собственика\". Управляващото ляво и популистко движение \"5 звезди\" е за още по-либерален подход, докато коалиционните му дясноцентристки и центристки партньори са по-предпазливи. Това означава и малки шансове за ново и по-либерално към марихуаната законодателство. \"Съдебното решение откри пътя пред нас\", каза сенаторът от \"5 звезди\" Матео Мантеро. Той предложи поправка на бюджета за следващата година, в която се легализира и регулира домашната употреба на канабис. Председателят на Сената Силвио Берлускони отказа да включи поправката. Сенаторът съпартиец от \"Форца Италия\" Маурицио Гаспари реагира с обещание, ако дойде на власт, партията с първото си решение \"да отмени това абсурдно решение на съда\". \"Наркотиците причиняват щети и страдание. забравете за отглеждането или купуването им в магазините\", каза в петък и Салвини.", "date": "2019.12.27", "title": "Италия узакони домашното отглеждане на канабис"}
{"url": "https://www.dnevnik.bg/sviat/2019/12/27/4010267_erusalim_ne_e_disnilend_-_biva_li_lift_da_se_nadvesi/", "text": "Укрепени стени от големи камъни с цвят на охра се издигат на фона на лазурното небе, заобиколени от хълмове, покрити с ниски строежи, губещи се сред маслиновите дръвчета. Към разпространените нравоучителни картини от Стария град на Ерусалим скоро може да се прибавят пилоните и кабините на лифт. Израелското правителство предвижда до 2021 г. за 200 милиона шекела (52 милиона евро) да бъде построен кабинков лифт, който да води туристите до Стария град, където се намират някои от най-важните обекти на трите монотеистични религии. Обявената цел е да се преодолеят проблемите с трафика и замърсяването, свързани с нарастващия брой посетители на Свещения град. Цифрата нарасна двойно за близо пет години и се очаква да надхвърли 4 милиона през 2019 г. по данни на министерството на туризма. \"Лифтът ще позволи лесен и практичен достъп до Западната стена (Стената на плача, най-свещеното място за молитви за евреите) и ще бъде голяма туристическа атракция\", заяви през май 2018 г. министър Ярив Левин на първоначалното одобряване на проекта от правителството. Но коалиция от археолози, архитекти и урбанисти го порицава като естетическа и архитектурна обида. И тъй като предвиденият за лифта маршрут пресича източната част на града, палестинците се обявяват против. Sпоред тях това е още един опит да се закрепи фактическото положение на окупацията на  Източен Ерусалим , чието анексиране от Израел не беше признато от международната общност. Противниците на проекта сезираха Върховния съд в края на ноември, малко след като той получи зелена светлина от правителството. Лифтът, който ще позволява превоза на 3000 посетители на час към Стария град, ще започва от околностите на старата османска гара, разположена в западната част на града. Планира се първата спирка да се издигне на хълма Цион, един от хълмовете на Ерусалим, където се намира Сионската горница, където се смята, че се е състояла  Тайната вечеря  на Исус и апостолите. След това кабините ще преминават над Силуан, палестински квартал в Източен Ерусалим. \"Обикновено подобни лифтове се издигат над празни пространства, не над главите на хората\", оплаква се Абу Брахим от своя прашен малък магазин за подправки в Силуан. Лифтът трябва да премине над шейсетина къщи от това селище, като на места разстоянието между покривите и кабините достига само 14 метра, обяснява Фахри Абу Диаб, директор на Асоциацията на живеещите в района. След това кабините ще достигнат туристически комплекс на няколко етажа недалеч от Стената на плача. Строежът на комплекса се финансира от израелската националистическа асоциация \"Елад\". Също като много туристически гидове Мишел Себан се радва на едно решение, което според него ще позволи да се сложи край на задръстването в Стария град. \"Стана невъзможно да паркираш, само автобусите могат да се приближат и да свалят туристите, които возят\", добавя той. Но за противниците на проекта петнайсетината стоманени колони и 72-те кабинки за по 10 души, предвидени да обикалят едно разстояние от близо километър и половина, ще обезобразят един от централните обекти в човешката история. Само Старият град и стените му са класифицирани като обект на  световното културно наследство от ЮНЕСКО . Околностите на обекта са част от национален парк, за чието опазване обикновено се грижи Израел. \"Досега този район, който гледа към Стария град и неговите стени, беше неприкосновено място, стриктно защитавано от Националната дирекция на парковете\", обяснява архитектът Гавриел Кертеш, който е ръководил няколко проекта, свързани с тези стени. \"Ерусалим не е Дисниленд, неговият пейзаж и историческо наследство не са за продан\". С този лозунг се обявиха против 70 архитекти, археолози и израелски академици, изпратили отворено писмо до правителството преди одобряването на проекта. Повече от 30 архитекти и водещи международни академици поискаха от правителството да се откаже от него, преценявайки, че \"един лифт не е подходящ за античните градове, чийто изглед е бил опазен в продължение на стотици или хиляди години\". Обсъждана от няколко години, идеята за лифт в Ерусалим остава разумна. След като беше поканен от ерусалимското кметство през март 2015 г., френският гигант \"Суец енвиронман\" реши да не участва в строежа, за да не се замесва в скандали. Според Ханан Ашрауи, високопоставена палестинска представителка, този проект е \"брутално нарушение на културата, историята, духовността, географията и демографията на Ерусалим\". Тази гледна точка се споделя от израелски неправителствени организации като \"Емек Шавех\", която смята проекта за политизиране на археологията на фона на една ситуация, в която еврейски организации все повече оставят своя отпечатък върху Стария град на Ерусалим. \"Политическата власт стана толкова обсебена от юдеизацията на града, че забравят да опазят този Ерусалим, който толкова обичат\", смята археологът Джонатан Мизрахи, директор на организацията. \"Тези, които все още могат да си спомнят това, което е толкова скъпо и уникално в Ерусалим, се противопоставят на този проект както от лявата, така и от дясната страна на политическия спектър\". /БТА", "date": "2019.12.27", "title": "Ерусалим не е \"Дисниленд\" - бива ли лифт да се надвеси над града"}
