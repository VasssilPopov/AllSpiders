{"url": "https://www.dnevnik.bg/sport/2019/08/03/3946921_dortmund_srazi_baiern_i_vze_superkupata_na_germaniia/", "text": "Борусия\" (Дортмунд) е носителят на Суперкупата на Германия за 2019 г., след като победи \"Байерн\" (Мюнхен) с 2:0 на своя \"Сигнал Идуна парк\". Срещата беше много интересна и изпълнена с положения пред двете врати. Двата състава играха на високо темпо, като постоянно търсеха офанзивната игра. Освен двата гола, 80-те хиляди зрители на трибуните видяха и много пропуски от двата отбора. Головете за жълто-черните паднаха след почивката, като точни бяха Пако Алкасер в 48-ата и Джейдън Санчо в 69-ата минута. Суперкупата е шеста в историята на \"Борусия\" и първа от 2014 г. насам. Тимът беше загубил последните си два финала през 2016 и 2017 г., но този път се справи с баварците. \"Байерн\" не успя да спечели за четвърта поредна година и да добави към своите 8 трофея. През първата част \"Байерн\" игра много силно, като постоянно пресираше съперника си и създаваше положения. Офанзивните футболисти на баварците бяха много настоятелни, но с пропуски се отчетоха Роберт Левандовски и Кингсли Коман. Най-добрият шанс пропусна именно французинът, който от пет метра стреля във вратаря на жълто-черните.      За сметка на това от другата страна Марко Ройс и Пако Алкасер бяха изолирани. До двамата почти не достигаха топки, а \"Борусия\" не създаде почти нищо в предни позиции. Ситуацията се промени след почивката, като само три минути след подновяването на играта домакините стигнаха до гол. Тиаго Алкантара загуби топката в центъра на терена и Санчо проби отдясно. Англичанинът събра трима от \"Байерн\" около себе си и подаде към Алкасер на границата на наказателното поле. Испанецът стреля без да се бави от движение и с плътен шут по тревата не остави шансове на Мануел Нойер – 1:0. \"Байерн\" опита да отговори и се хвърли в атаки, но остави празни пространства в своята половина. Баварците подходиха лековато и в 69-ата минута получиха втори гол. Рафаел Герейро намери Санчо отдясно, който получи много пространство от защитата на \"Байерн\". Англичанинът напредна и с диагонален шут вкара за втори път.      До края на мача се игра пред вратата на \"Борусия\", но чистите положения за баварците липсваха. Най-активен беше Коман с пробивите си по крилата, но последното подаване в редиците на тима липсваше.", "date": "2019.08.03", "title": "\"Дортмунд\" срази \"Байерн\" и взе Суперкупата на Германия"}
{"url": "https://www.dnevnik.bg/analizi/2019/08/03/3946722_miastoto_na_pacienta_v_zdravnata_sistema/", "text": "                         Всеки пациент, който е прекарал известно време в досег с българската държавна здравна система през последните години, неминуемо е забелязал, че обикновено е пасивен наблюдател на случващото се с него. Получателят на здравна услуга не е достатъчно добре информиран, не взема решения за здравето си и често не знае какъв ще е резултатът от лечението му. Подписът му под \"информираното съгласие\" по различните клинични пътеки и процедури обикновено е формалност и не е придружен от яснота какво и защо ще бъде извършвано. Какви са причините за липсата на адекватно участие в системата от страна на пациентите? Световната здравна организация (СЗО) дефинира участието на пациента в здравната система като \"овластяване\" (empowerment): процес, чрез който пациентът придобива по-голям контрол върху решенията и действията, засягащи неговото здраве. Това включва възможността пациентите да изразяват нуждите си, да обясняват притесненията си и да участват във вземането на решения за подобряване на здравето си.  разбиране от страна на пациента за неговата роля придобиване на достатъчно знания, които да му дадат възможност да общува с доставчика на здравни услуги  специфични умения от страна на пациента да се грижи за здравето си  наличие на подкрепяща среда. Когато всички тези елементи присъстват, можем да твърдим, че пациентът е в благоприятна позиция да взема адекватни решения за здравето си и да участва в своето лечение. Съществува редица на брой изследвания относно ползите от включването на пациента в лечебния процес. Ако се опитаме да обобщим ефектите, те са: – пациентите са по-склонни да следват препоръките на лекарите по отношение на своето лечение;  на здравни услуги, което увеличава ефективността и ефикасността на системата;  например чрез повишаване на времето, което лекарят отделя на пациента за информиране, изграждане на добра комуникация между двете страни и повишаване на доверието между тях; върху предоставените услуги в системата. Съществува връзка между модела на здравна система и ролята на пациента: някои модели благоприятстват активното участие на пациента, за разлика от други. Анализът на ИПИ за моделите на финансиране на здравеопазването показва, че по-високата конкуренция в здравната система води до по-значимо участие на пациента. Системи, които са доминирани от държавни структури - както в осигуряването (например България), така и в предоставянето на здравни услуги (например Великобритания) - традиционно не поставят пациента в центъра. В тях липсва стимул за повишаване на неговото участие, тъй като той е просто потребител, но не и активно вземащ решения. Изборът (конкуренцията) повишава възможността за овластяване на пациента, като го поставя в ситуация, в която активно да търси информация както за осигурителите/застрахователите и предоставяните от тях услуги, така и за качеството на здравните услуги, които доставчиците предоставят. Друга важна характеристика на здравен модел, включващ множество конкуриращи се осигурители, е възможността осигурителят да осъществява реален контрол върху количеството и качеството на предоставените на пациента здравни услуги, като по този начин защитава правата и подобрява благосъстоянието му. Една от причините е, че секторът е силно доминиран от т.нар. асиметрия в информацията – лекарите и доставчиците на здравни услуги имат много по-големи познания за необходимостта от определена здравна услуга, нейния вид и количество, в сравнение с пациента ( ). Този проблем се преодолява с активна комуникация от страна на лекарите: да обясняват на пациентите, на разбираем за тях език, каква медицинска дейност е необходимо да се извърши и защо. Пациентът от своя страна активно търси информация за своето заболяване и вариантите за лечение, което в съвременната дигитална среда може да има двояк ефект. Друг проблем, свързан с информацията, обаче е честата която един доставчик или един осигурител предоставя. В Холандия например има рейтинг на здравноосигурителните дружества, който да подпомогне избора на пациента къде да се осигурява. Още по-интересно, пак там съществува и рейтинг на лекарите, който да подпомогне избора на пациента къде да се лекува. Подобни системи, базирани на обективни показатели, са от голяма полза за овластяването на пациентите и биха ограничили търсенето на неформални канали за лечението им – например от близки и познати, от интернет и др. За съжаление обаче такива системи в момента са по-скоро изключение, дори и в икономически развитите страни. В заключение ще се върнем на последното предложение за  новия модел  на здравно осигуряване в България и доколко той ще овласти пациента и ще го постави в центъра на здравната система. Това би могло се случи, ако се създаде реална конкуренция на осигурителния пазар, обективна оценка на качеството на доставчиците на услуги и среда, подкрепяща пациента в търсенето и получаването на информация и реализация на правата му. Предстои да видим дали и кога ще се случи това.", "date": "2019.08.03", "title": "Мястото на пациента в здравната система"}
{"url": "https://www.dnevnik.bg/analizi/2019/08/03/3946710_kogato_visotata_sreshtne_posredstvenostta/", "text": "                         С измененията в Конституцията от 2015 г. се разширяват правомощията на Инспектората към Висшия съдебен съвет (ИВСС). Така на практика, освен да извършва проверки за качеството и срочността на актовете на съдиите и прокурорите, ИВСС се превръща и в съдебното КПКОНПИ, пред което магистратите подават имуществените си декларации. На 18 юли тази година, в нарушение на закона, инспекторатът публикува имуществената декларация на съдия Мирослава Тодорова без да заличи нейните лични данни и данните на семейството ѝ. Файлът бе наименован \"NE SE CHISTIIIIIIIIIIIIIIIIII\". по този начин прозвуча писменото  обяснение  на главния съдебен инспектор Теодора Точкова по случая. Извинението обаче не е резултат от осъзнаване на причиненото зло, а идва под давлението на външни фактори като медиен интерес. Освен комсомолско козируване на властта, обяснението изразява и пълно незачитане на личното достойнство, неприкосновеност и личен живот на български гражданин и редови магистрат. В такъв момент (на тежко нарушение) няма нужда от надиплени  декларации  с елементи на извинение, с каквито реагира и Висшият съдебен съвет. Все пак ВСС следва да прилага закона, а не да го декламира. Това е така, защото подобно \"извинение\" не поражда нищо в правния и обществен мир. В правния, защото по никакъв начин не стана ясно как точно е извършено нарушението и какви правни последици ще настъпят, тоест: . Кои институции и по какъв начин ще участват в установяването на фактическото положение и отговорността, която следва да се понесе в следствие на това от главният съдебен инспектор като ръководител на ИВСС?;  Какви мерки ще се предприемат, за да няма рецидив на немарливостта и умишленото причиняване на зло в бъдеще? В обществен, защото затвърждават впечатлението, че човекът в тази държава няма значение, а когато не пристава на лакомата власт, е използван за назидание и предупреждение за всички, които биха допуснали еретичната мисъл да не нахранят властовата паст. Поредната импотентна ad hoc декларация на ВСС пък само показва, че \"намира за неприемливо\" е новото \"оправяй се, не ни пука особено\". Това усещане само се засилва с отказа на главния инспектор да се яви лично пред ВСС, за да бъде изслушана във връзка с нарушението (вероятно решението да не си прекъсне отпуска е тежко, колкото и на шефката на НАП). Изслушването на съдия Тодорова обаче бе важно не само като урок по достойнство, но и като плътно присъствие с обосновано говорене по фактите и техния анализ. Като противовес на институционалното малодушие, изразено в отсъствието на ръководителя на ИВСС Точкова. И понеже мандатът на госпожа Точкова като главен съдебен инспектор в Инспектората към Висшия съдебен съвет е към своя заник можем да кажем следното - тя е която и да е тя. Отбелязваме две паметни за мандата ѝ действия на инспектората: С това действие ИВСС затвърди прокуратурата като легитимно средство за политически и икономически натиск;  Припомняме, че Дончева неправомерно иззема делото за сградата на фалиралата КТБ от съдия Милен Василев. Така при множество нарушения отново не се стигна до наказание. И докато лятната ваканция прелъстява с безметежност, спокойствието (в смисъл на необезпокояваност) на недосегаемите ражда институционален произвол, който смазва всеки, застанал на пътя на стремящата се към тотално господство и подчинение власт. Ползваме случая да припомним на г-жа Точкова финалното изречение от  концепцията  ѝ като кандидат за главен съдебен инспектор от 2014 г.: \"Само съвместните усилия на всички институции и магистрати ще променят отношението на обществото към съдебната система. В този смисъл не следва да се забравя казаното от Целз, че правото е изкуство за доброто и справедливото.\" Разликата между написаното и стореното също NE SE CHISTIIIIIIIIIIIIIIIIIIIIIIIIIIIIIIIII.", "date": "2019.08.03", "title": "Когато висотата срещне посредствеността"}
{"url": "https://www.dnevnik.bg/sport/2019/08/03/3945442_tatko_podari_mi_ironman/", "text": "                         Изречени от устата на 12-годишно дете, тези думи могат да отведат в много посоки и предположения. Особено във време, в което обществото се променя все повече и младите се насочват към виртуалния свят. Но за Йоан Титев няма и грам колебание. След като е записал забележително постижение с пробягването на пълния маратон в Пловдив (42 195 м), той казва пред \"Дневник\", че подаръкът му при навършването на пълнолетие ще е участие в \"Айрънмен\" (Ironman). Баща му Николай Титев уточнява, че така, както и досега ще се правят постепенни стъпки и синът му ще получи т.нар. Half Ironman (1.9 км плуване, 90 км колоездене и 21.1 км бягане). Заразителният пример Николай Титев вярва, че личният пример е това, което привлича трите му деца към спорта. Кайа (14 години), Йоан (12) и Матей (8) вече са силно въвлечени в живота на големите състезания, при това не само в България.      Трите деца се запалват по активния начин на живот покрай тренировките на баща си, който от около четири години участва в събития на \"Айрънмен\". Обикновено те го придружават по състезания, а често се включват в съпътстващите детски събития. \"Правим го за здраве и забавление. Опитвам се да ги мотивирам да бъдат активни и да спортуват - дали ще е тичане, дали ще е плуване или ще караме колело, важното е да не се застояваме много\", разказва Николай Титев пред \"Дневник\". И добавя: \"Винаги съм се занимавал с велосипеди, това ми е и професията\". Децата са пробвали различни спортове, като Йоан е тренирал хокей на лед два сезона, но след това се е насочил към бягането и карането на колело. \"Правили сме зимно качване на Мусала, имаме и семейна традиция всяко лято да качваме Вихрен\", разказва бащата. Стъпка по стъпка без болни амбиции През май Йоан направи впечатляващо, като едва на 12 години завърши маратона в Пловдив. Баща му казва, че разрешението за участие е дадено, благодарение на това, че организаторите са запознати с качествата и подготовката на момчето. Николай Титев посочва, че не е родителите с болни амбиции и не смята, че децата му трябва да стават професионални състезатели. \"Целта ми е да се движим и да се справяме в трудни ситуации. Преодоляването на маратона ги учи, че мога да се справят с много неща в живота. Сега бях до него, но на практика той сам пробяга дистанцията. Така е и в живота - винаги ще съм до него и ще го подкрепям, но той трябва да си свърши нещата - и в образованието, и в работата. Дали ще има положителен резултат зависи от него.\" Пробягването на повече от 42 км е огромно предизвикателство. Въпреки това Титев не е получавал упреци, че е записал сина си за участие. \"Не ми се е случвало да водя този разговор и да влизам в спорове. Повечето познати ни подкрепят и ни аплодират за това, което прави той. И го дават за пример на техните деца. Със сигурност има хора, които биха казали, че е много вредно и че не е дорасъл. Но ние сме стигнали до този момент с много постепенни стъпки. Всичко се прави в рамките на това да се чувстват добре.\" Йоан стига до пълния маратон, след като е бягал няколко полумаратона. В полумаратони е участвала и Кайа Титева. \"Около 36-ия километър имаше една дупка, личеше му, че има умора. Три-четири километра по-късно му дойде силата и даже на финала не можехме да го хванем\", казва бащата. Йоан допълва: \"Когато ми стана много трудно, просто спрях да говоря и си тичах. Мислех, си че свършва и завърших успешно. Получих голяма подкрепа навсякъде, окуражаваха ме. На всички подкрепителни пунктове\". Желанието му е един ден да бяга в някой от големите маратони - в Берлин или в Лондон, например. Израснали близо до бегаческата общност, децата от семейството познават и културата. Наясно са и каква е стойността на подкрепата, тъй като често са в публиката. \"Сега видях колко е важна подкрепата. Да видиш един човек, който да ти казва, че можеш, е супер\", обяснява Кайа. \"Подкрепата от публиката е много ценна и това ти дава много сила. Това ни харесва в маратона в Пловдив, защото трасето е много добре направено\", допълва Николай Титев. Той е горд и с поредното постижение на по-големия си син, който преди три седмици завършва детски триатлон в Германия.", "date": "2019.08.03", "title": "Татко, подари ми Ironman"}
{"url": "https://www.dnevnik.bg/bulgaria/2019/08/03/3946754_grajdani_v_silistra_protestiraha_sreshtu_nominaciiata/", "text": "Граждани се събраха на протест в Силистра срещу номинацията на заместник-главния прокурор Иван Гешев за главен прокурор. Това съобщи  Димитър Пецов във \"Фейсбук\" . На събитието са присъствали още \"юристи и политици, които мислят независимо и изразяват позиция на пук на подкрепителните писма от цяла България\".      Гешев е  единственият  кандидат за поста на Сотир Цацаров. Той беше издигнат от цялата 11 членна прокурорска колегия на Висшия съдебен съвет, като номинацията му предизвика два протеста в София. Първият бе организиран от \"Да, България\", а  вторият  от инициатива \"Правосъдие за всеки\" и граждани във фейсбук. В подкрепа на Гешев пък реагираха негови  колеги  с подписка от прокуратури от различни градове на страната.  \"Капитал\" писа , че сред включилите се в подкрепата за Гешев има командировани магистрати, чието кариерно развитие, зависи от ръководството на държавното обвинение, но и куриери, деловодители и шофьори.      Мотивите за протеста в Силистра са изявленията на Иван Гешев в първото му интервю след номинацията, че няма да спазва  основни принципи на Конституцията , сподели още Пецов. По думите му през последната седмица \"разбрахме за писмата на силистренската прокуратура в негова подкрепа, където са включили и неюристи, шофьори и т.н. Протестът е граждански, конкретно е организиран от мен, не от партия или организация, също и като част от инициативата Граждански контрол - Силистра, затова и снимките са в тази Фейсбук група, която включва дейности по контрол на работата на институциите на местно ниво\", заяви още Пецов.     ", "date": "2019.08.03", "title": "Граждани в Силистра протестираха срещу номинацията на Иван Гешев"}
{"url": "https://www.dnevnik.bg/evropa/2019/08/03/3945058_bogatiiat_slovashki_grad_kudeto_neofashizmut_e_moderen/", "text": "Животът е хубав в Хлоховец. С процъфтяваща автомобилна индустрия, градът в югозападна Словакия се радва на заплати с 10% по-високи от средното, а безработицата там е една от най-ниските в страната, пише Михаела Терензани в статия, публикувана на сайта  Balkaninsight . Не само с това обаче градът се отклонява от националните тенденции. На изборите за Европейски парламент през май 16% от гласоподавателите в окръг Хлоховец подкрепиха Народна партия \"Наша Словакия\" (LSNS), смятана за неофашистка. В един от градските избирателни райони подкрепата за партията надхвърли 30%. На национално ниво за нея гласуваха 12% от хората, което я постави на трето място след коалиция на прогресивни партии и управляващата \"Смер\". Резултатът в Хлоховец изненада експертите. \"Социалното измерение на подкрепата за радикалите, което може да е разбираемо в области с висока безработица и ниски заплати, не важи тук\", коментира кметът на Хлоховец Мирослав Колар. По принцип се приема, че екстремизмът процъфтява в области със социално-икономически лишения, където крайнодесни популисти могат да се прицелят в лесни мишени - малцинства, мигранти, либерални елити в далечни градове. Това обаче трудно се вписва в богатия град с 20 хил. души население. Разположен близо до две от четирите големи автомобилни фабрики в Словакия и до АЕЦ \"Ясловске Бохунице\", безработицата в Хлоховец е под 2% по данни на Централната агенция за трудовите и социални въпроси и семейството. А намирайки се на около час път от столицата Братислава, градът не е точно изолиран. Въпреки това хората от Хлоховец и околните общини подкрепиха Народна партия \"Наша Словакия\" на скорошните парламентарни, президентски и европейски избори. Водена от Мариан Котлеба, бивш учител, известен с възхищението си от марионетната нацистка държава, създадена в Словакия по време на Втората световна война, LSNS разполага с 12 места в парламента от 2016 г. На изборите за президент през март Котлеба бе четвърти по подкрепа. Партията му обикновено постига най-добрите си резултати в северните и централни региони с ниска заетост и където има напрежение с маргинализираните ромски общности - не особен проблем в Хлоховец. За социолога Олга Гярфасова градове като Хлоховец са аномалии, показващи, че популисткото разочарование е начин на мислене, който не винаги отговаря на реалността. \"Териториална памет\"? Според кмета Колар избирателите в Хлоховец исторически са подкрепяли силни лидери - първо клонящия към авторитаризъм Владимир Мечиар през 90-те, а по-късно Роберт Фицо, който водеше управляващата партия \"Смер\" през изминалите 15 години. През 2012 г. в пика на силата на \"Смер\" партията на Фицо получи малко повече от 50% от гласовете в града. През 90-те Народна партия - Движение за демократична Словакия (HZDS) на Мечиар и националистката Словашка национална партия заедно събираха повече от 55% там. \"Сега, когато тези партии губят подкрепа, хората се придвижват към партии, които са може би още по-недемократични, авторитарни и екстремистки\", смята Колар, който организира контрапротест срещу демонстрация на поддръжници на LSNS в града преди евроизборите през май. Обратно към 90-те години, социологът Владимир Криви започнал да изработва избирателна карта на словашките региони. Той установил, че областите, които особено много подкрепят HZDS, са почти идентични с крепостите на фашистката Словашка народна партия (HSLS) по време на Втората световна война. Тази национал-популистка тенденция, както я нарича Криви, важи и за Хлоховец. В града е имало регионална клетка на Хлинковата гвардия, фашистка паравоенна група, от октомври 1938 г. \"Тогава местните са били много добре настроени към тази идеология\", казва историкът от Хлоховец Мариан Каменчик, цитирайки проучване, според което 70% от жителите на града са одобрявали политическото ръководство на страната малко след като HSLS печели изборите през 1938 г. За социолога Гярфасова това е доказателство за \"някакъв вид \"териториална памет\" и склонност към авторитарните партии, която се предава от поколение на поколение\". Тя обаче добавя, че това не е цялото обяснение. Млади мъже в униформи Шулеково е голямо село, административно част от Хлоховец. В двата избирателни района в Шулеково има по-висока подкрепа за LSNS, отколкото в града – над 30% в единия район. Шулеково е едно от малкото села в региона с ромско малцинство, обичайната мишена на крайнодесните лозунги в Словакия. Макар в действителност рядко да има напрежение между роми и други жители, Колар признава, че някои хора в селото се оплакват от тези семейства. В продължение на няколко години в селото се провеждаха годишните маршове на членове на \"Словашка сплотеност\", крайнодясна група, водена преди от Котлеба. Тя бе забранена през 2006 г. на основание, че нарушава конституцията, макар да продължи да съществува като гражданска организация. Мода В Ратковце, село с около 350 жители в северната част на окръг Хлоховец, на последните евроизбори LSNS получи над 24% от гласовете. Там на президентските избори през март най-много гласове спечели Котлеба (23.7%). \"Подкрепата за LSNS е разпределена сред всички групи жители\", казва Мартин Цервенка, кмет от 2010 г. \"Няма някакъв определен тип хора, за които да може да се каже, че гласуват за тази партия в нашето село\". \"Дори и добри хора, които винаги са готови да помогнат на други, се идентифицират с тези лозунги\", допълва той, отдавайки това на невежество и политическа апатия. \"Хората всъщност нямат големи проблеми тук, така че понякога те просто трябва да си ги измислят\". Именно липсата на проблеми обърква експертите. \"Това е въпрос, който тревожи много социолози и психолози в днешно време – не можем като цяло да посочим валидни фактори, които карат хората да гласуват за крайни партии\", отбелязва Гярфасова. Тя не изключва възможността подкрепата за LSNS просто да е станала модерна за някои хора, особено за тийнейджърите и цитира скорошно проучване за причините за радикализация на словаците между 14 и 17 години. Според него крайнодесният екстремизъм не следва география, възрастови групи, семейни обстоятелства, етнос, социален статут и други разделения. \"Младите хора гласуват за Котлеба в знак на протест, за да се определят срещу основното течение, но те не осъзнават, че тази партия подкопава основите на демокрацията\", посочва Гярфасова. Привлекателното в Котлеба е, че назовава директно проблемите, избягва политическата коректност и говори срещу корупцията и връзкарството, добавя тя. Юрай Хладки, университетски преподавател и зам.-кмет на Леополдов, малък град до Хлоховец, казва, че не познава възрастни хора, които да подкрепят Котлеба. Причината, поради която младите хора са склонни да харесват крайни лозунги, е че Словакия няма \"активно образование за хората, насочено към мир или към толерантност\". \"Това е единственото нещо, от което наистина се страхувам, че тази \"кафява (фашистка) идеология\", много коварна, ще се върне\", казва Хладки. \"И не мисля, че някой в Словакия изобщо го е грижа. Това е ужасното – политиците са способни да се обединят само когато собствените им лични облаги и изгоди са поставени в риск\".", "date": "2019.08.03", "title": "Богатият словашки град, където неофашизмът е модерен"}
{"url": "https://www.dnevnik.bg/hrana_i_napitki/2019/08/03/3942018_dunavski_som_pecheni_cherveni_chushki_bademi_praz/", "text": "                         За даши накиснете комбуто за 10 часа в студена вода и гответе на слаб огън за около час. Добавете бонитото и гответе 10-15 минути, докато потъне на дъното. Прецедете през филтър за кафе. За бермонте сложете даши бульона да заври в дълбок касерол, отстранете от огъня и с помощта на ръчен пасатор добавете нарязаното на кубчета студено масло. Овкусете с лимон и сол. Сварете киноата за крънч, охладете и подсушете. Пържете на 180 ̊C, докато стане хрупкава. Поръсете с пудрата от домат и щипка сол. Лимоновия сок, меда и дижонската горчица за винегрет разбийте с тел, добавете солта и на тънка струйка при непрекъснато бъркане – олиото, до получаване на емулсия. Накрая добавете ситно нарязан копър. Филето от сом сложете в студен тиган и добавете бермонте, така че да покрие рибата. Докарайте до завиране и намалете. Поширайте нежно за 4-5 минути, после подсушете и овкусете с лимонов винегрет и поръсете с крънч от киноа. За олио от копър бланширайте спанака и копъра за няколко секунди и шокирайте в ледена вода. Изстискайте водата от тях през кърпа. Блендирайте с олиото до еднородна смес (или за 4-5 минути на 40 ̊C с термоблендер). След това прецедете. Чушките изпечете на барбекю с дървени въглища, задушете в плик и почистете. Направете на сок и овкусете с лимонов сок и сол. Преди сервиране загрейте, без да завира, сипете в сосиера и внимателно налейте олиото от копър, за да остане на повърхността. Бадемите за крем бланширайте и обелете. Запечете в тиган с малко сол и масло. Като са почти готови, добавете чесъна и сотирайте до готовност. Накрая добавете хляба на кубчета (без кора) и пасирайте със зеленчуковия бульон. Овкусете със сол и лимонов сок. Праза почистете и пуснете за 4-5 минути във врящ зеленчуков бульон. Гриловайте на барбекю с дървени въглища, като от време на време мажете с масло. В топла чиния поставете филето от сом, грилования праз лук, лъжица от крема с бадеми и накрая залейте с емулсия от чушки и копър. Завършете с връхчета копър (2 г за 4 порции). 600 г филе от дунавски сом 150 г масло 50 мл даши 20 г лимон 3 г сол 120 мл зехтин екстра върджин 20 мл лимонов сок 10 г дижонска горчица 2 г копър 1 г мед 1 г сол 500 мл олио 100 г пресен спанак 50 г копър 350 г червени чушки 10 г олио от копър 5 г лимонов сок 3 г сол 80 г червена киноа 3 г пудра от домати щипка сол 100 г бадеми 60 мл зеленчуков бульон 60 г бял хляб 30 г масло 10 г чесън 10 мл лимонов сок 3 г сол 180 г праз лук (бялата част) 200 мл зеленчуков бульон 80 г масло 50 мл лимон 25 г дъбов чипс за опушване 300 г комбу водорасли 2 л вода 50 г бонито (розов чипс от сушен паламуд или риба тон)", "date": "2019.08.03", "title": "Дунавски сом, печени червени чушки, бадеми, праз"}
{"url": "https://www.dnevnik.bg/sport/2019/08/03/3946797_grigor_dimitrov_shte_sreshtne_vavrinka_na_starta_v/", "text": "Григор Димитров изтегли труден жребий за първия кръг на турнира от сериите \"Мастърс\" в Монреал, като ще срещне Стан Вавринка. Българският тенисист влиза в основната схема на надпреварата, след като много от поставените се отказаха да играят. Димитров имаше късмет, след като избра да не се записва за квалификациите. Надпреварата започва в понеделник. Бившият №3 в света и Вавринка попаднаха в долната половина на схемата, където са Доминик Тийм (втори поставен), Марин Чилич, Джон Иснър, Александър Зверев, Кевин Андерсън и други. Дотук в съперничеството си с Вавринка Димитров има отрицателен баланс - четири победи срещу пет поражения. Българинът е в серия от три поредни загуби от швейцареца, като последното от тях  дойде на \"Ролан Гарос\" . В мач от третия кръг Вавринка преодоля Димитров след три тайбрека. Преди това швейцарецът победи Димитров два пъти през 2018 г. - на \"Уимбълдън\" и US Open. Последният успех на българина над носителя на три титли от Шлема е през 2016 г. в надпреварата от сериите \"Мастърс\" в Синсинати. На твърда настилка Вавринка води с две на една победи. Ако Димитров победи швейцареца ще срещне Карен Хачанов във втори кръг. Руският тенисист е шести в схемата и почива в първия кръг. В четвъртината на Димитров са още Феликс Оже-Алиасим и Кевин Андерсън.      Димитров се намира в тежък период, като записа само една победа в последните месеци. Тя дойде на турнира в Лос Кабос, където българинът  победи Стив Джонсън , но след това рухна срещу  Гуидо Пея . На турнира в Монреал Димитров  има да защитава 180 точки , след като преди година стигна до четвъртфинал. При ранно отпадане българинът рискува да изпадне извън първите 70 в ранглистата. В момента той заема 57-о място.", "date": "2019.08.03", "title": "Григор Димитров ще срещне Вавринка на старта в Монреал"}
{"url": "https://www.dnevnik.bg/sviat/2019/08/03/3946581_vupreki_zabranata_hiliadi_rusnaci_dnes_otnovo_moje_da/", "text": "Днес е ключов ден за борбата на опозиционно настроените руснаци и техните лидери срещу отказа на властите да регистрират техни кандидати за изборите за местна власт в Москва, заради който преди седмица органите на реда разгониха протест и арестуваха над 1300 души. Префектурата на Централния окръг (в който е Москва) и кметството така и не съгласуваха с организаторите шествие по столичните булеварди с формалното оправдание, че не били спазени сроковете за подаване на уведомление. Въпреки това организатори казват за \"Интерфакс\", че ще излязат на улицата, за да се срещнат с избиратели. Според тях предотвратяването на такава среща е \"физически невъзможна\" и призовават \"кмета на Москва и правоохранителните органи да осигурят сигурността на гражданите и да се въздържат от употреба на сила\". Иля Азар, журналист и един от опозиционните депутати в Московската Дума, написа, че в социалните мрежи е организирано събитието \"Разходка по булевардите\" - \"несъгласувано с властите\" мероприятие, в което са се записали над 19 000 души до петъчната вечер. Той напомни, че един от организаторите бе арестуван пред кметството и изпратен в ареста за 30 дни, след среща с властите, на която двете страни не се договориха за митинг. За да не се повтори полицейското насилие от 27 юли, Азар и други московски депутати опитаха да заявят няколко митинга, между които хората да се движат, но и това не бе позволено. След като няколко от арестуваните бяха обвинени по особено тежки текстове от Наказателния кодекс - организиране, призиви и участие и на масови безредици, в които наказанието е до 15 години затвор, депутатът заяви, че \"нямам никакво право да ви призовавам да излизате на булевардите, защото може за вас това да приключи с травми, задържане и затвор, но вие сте възрастни хора и сами ще решите къде да бъдете в събота, а лично аз ще бъде на два митинга\". Полицията предупреди всички, че днешните акции са незаконни и напомни на гражданите, че могат да бъдат съдени за участие в тях, както и че растял рискът от провокации, от които да пострадат хора. Кметството съобщи, че големи митинги - за 100 000 души, са съгласувани за след седмица, на 10-11 август, от Виктор Шендерович. Но известният с опозиционните си възгледи писател и публицист веднага обяви, че няма нищо общо с това, а медиите установиха, че става дума за московския депутат Денис Шендерович. При почти пълно информационно затъмнение подържавните телевизии за случващото се Руският център за изследване на общественото мнение съобщи в петък, че почти 70% от руснаците одобрявали разгонването със сила на събралите се на 27 юли. В Москва този дял бил 61%, като допитването е по телефона сред 800 московчани и 1600 души от провинцията.", "date": "2019.08.03", "title": "Въпреки забраната хиляди руснаци днес отново може да протестират в Москва"}
{"url": "https://www.dnevnik.bg/sviat/2019/08/03/3946802_sasht_nalojiha_novi_sankcii_na_rusiia_zaradi/", "text": "Втори пакет американски санкции срещу Русия влизат в сила след две седмици заради участието на страната в нападението с бойно нервнопаралитично вещество срещу Сергей Скрипал и дъщеря му в Англия през 2018 г. Москва категорично отрича да има нещо общо с покушението, нарича обвиненията и санкциите \"част от антируска истерия\" и обвинява за тях вътрешнополитическата вражда между демократите в Конгреса и президента. И сега посолството във Вашингтон обвини САЩ, че опитват да си \"присвоят ролята на суперполицай\", пренебрегват \"елементарните норми на цивилизовано общуване\" и наказват тези, които защитавали националните си интереси. Президентът Доналд Тръмп е подписал указа, а Държавният департамент обясни тази нощ какво ще включва той. На американските банки се забранява да участват в първична продажба на руски държавен дълг в чуждестранна валута, както и да кредитират руското правителство в нещо друго, освен в рубли. Третата мярка затяга правилата за предоставяне на Русия на американски стоки и услуги. Според говорителя Морган Ортагус Вашингтон ще възпрепятства и кредити и финансова и техническа помощ и от Световната банка и Международния валутен фонд. \"Както и в първия случай, санкциите ще влязат в сила 15 дни след уведомяването ан Конгреса и ще действат поне 12 месеца\", се казва в съобщението. Това означава, че след публикуването в Държавен вестник на САЩ вероятната дата на влизане на сила на новия пакет мерки е \"19 август или около тази дата\". Основание отново е Законът за контрол над химическите оръжия от 1991 г., който задължава администрацията да въведе поредица от мерки срещу употребилите такова оръжие. Първият пакет е от август 2018 г. и има по-скоро символичен характер, тъй като забрани износа на стоки и технологии, свързани с националната сигурност. Тогава Държавният департамент заяви, че ако до 3 месеца не получи от Русия гаранции, че случилото се няма да се повтори, ще последва втори пакет санкции. Но срокът изтече, а Тръмп не предприе нищо, макар Конгресът неведнъж да го призоваваше - включително тази седмица - да продължи със санкциите.", "date": "2019.08.03", "title": "САЩ наложиха нови санкции на Русия заради отравянето на Скрипал"}
{"url": "https://www.dnevnik.bg/sport/2019/08/03/3946803_kiril_nikolov-dizela_preustanovi_opita_si_za/", "text": "Кирил Николов-Дизела преустанови опита си да измине българската част на  международния маршршут Е4  заради лошо време. Екстремният бегач си постави за цел да се справи с изпитанието за под 48 часа, но в крайна сметка беше принуден да спре. \"Поради утежнената ситуация след преминалия фронт от бури и лоша прогноза за нов, също настъпващ по-рано от очакваното силен фронт преди обяд на 03.08 в района на Южен Пирин и Славянка - бягането на Кирил по #Е4 се прекратява. Решението е по преценка на организатора с цел осигуряване безопасност на всички екипи\", съобщиха от екипа на Николов. Той се движеше по график, като в петък вечер съобщи, че е стигнал до връх Вихрен. Проектът, озаглавен \"5-те върха\", включва преминаване през пет планини - Витоша, Верила, Рила, Пирин, Славянка. Общата дължина е 240 км, като по-тежкото изпитание е свързано с трудността и голямата денивелация (близо 14 000 м).", "date": "2019.08.03", "title": "Кирил Николов-Дизела преустанови опита си за преминаване на Е4"}
{"url": "https://www.dnevnik.bg/sport/2019/08/03/3946798_citat_na_denia_sudiiata_pisheshe_pod_igoto_treta_chast/", "text": "                         Така треньорът на \"Черно море\" Илиан Илиев описа нулевото равенство на тима му срещу \"Славия\" в мач от Първа лига. Той се оплака от поведението на гостуващия отбор от София, който \"не дойде да играе футбол\". \"Това е българският футбол, а после в Европа ни лъсва да не казвам какво\", добави треньорът на варненци.", "date": "2019.08.03", "title": "Цитат на деня: Съдията пишеше \"Под игото\" трета част"}
{"url": "https://www.dnevnik.bg/bulgaria/2019/08/03/3946813_neno_dimov_ochakva_elektrifikaciiata_na_gradskiia/", "text": "Министърът не околната среда и водите Нено Димов заяви пред \"Нова телевизия\", че очаква през следващите две години транспортът в България масово да се електрифицира. Той уточни, че за този времеви период държавата е отделила 500 млн. лв., които ще отидат покупката на нови електрически автобуси за всички общини в страната. Димов се похвали, че на последния европейски съвет на екоминистрите е предложил да се създаде фонд за стимулиране на електрификацията. Чрез него можело да се изградят зелени коридори и така електрически превозни средства да могат да се придвижват от Германия до България без проблем. Идеята му била подкрепена от още 6 държави. Министърът коментира и разпространението на африканска чума по свинете в страната. Вече са установени десетки огнища на заразата, като тя е открита и в няколко големи свинеферми. Вчера премиерът Бойко Борисов заяви, че  държавата ще отдели по 300 лв. за всеки домашен двор  с прасе, за да бъдат заколени животните с цел да се спре разнасянето на болестта. Освен това той предложи на големите свинекомплекси да отделят по едно малко прасе за компенсация на всеки двор. \"Нашето внимание е да се запазят подпочвените води и да се гарантира питейната вода. Не трябва да има минаване на водата, която се отделя при загробване на прасетата и отива към подпочвените води. Скоростта на решаването на проблема е гаранция за спиране на разпространението\", каза още Димов.", "date": "2019.08.03", "title": "Нено Димов очаква електрификацията на градския транспорт в България да стане за две години"}
{"url": "https://www.dnevnik.bg/bulgaria/2019/08/03/3944176_otkude_prokuraturata_cherpi_opit_sreshtu_terorizmas/", "text": "Наблюдаващият прокурор по разследването срещу \"Тад груп\" за изтичането на данните на НАП - Евгения Станкова, е била част от делегация от трима български обвинители, посетили Русия през май 2018 година. Това става известно от данните, предоставени от държавното обвинение по  заявление за достъп до обществена информация , отправено от \"Дневник\". Прокурорите, предвождани от заместник-главния прокурор Иван Гешев (който по това време оглавява специализираното обвинение) са участвали в работна среща с тема противодействие на финансирането на тероризма, става известно от  сайта на руското държавно обвинение . \"Особено внимание беше отделено на въпросите, свързани с борбата с радикализацията и насилствения екстремизъм. Бяха обсъдени практики в за противодействие на разпространението на идеологията на екстремизма и тероризма в интернет\", става известно още от съобщението. В сряда Станкова обяви, че \"Тад груп\"  можело да дестабилизират политическата система  като пуснат пръскачките пред парламента.      \"Осъществено е посегателство върху сървъра на \"Поливни системи\", които се намират пред парламента, като в данните, които се съдържат в материалите по делото, става въпрос, че е имало такова желание, евентуално при преминаването на автомобили на... различни, може би държавен глава или гости на нашето Народно събрание, евентуално да бъде активирана поливната част пред парламента, с което да се създаде някакво затруднение при придвижването, което пък от своя страна може, и за нас като прокурори е важно да направим своя извод, че, създавайки такава нестабилност, води след себе си веднага знаете какво – това е нестабилност въобще на цялата ни политическа система и т.н.\", обясни наблюдаващият прокурор по случая Евгения Станкова. Станкова е редови прокурор в специализираната прокуратура от март тази година. Преди това тя е работила в Софийската районна прокуратура, като през 2017 година е наградена от главния прокурор Сотир Цацаров със служебна благодарност. През 2016 година е командирована от него в специализираното обвинение. Първо - с мълчалив отказ по заявление на \"Дневник\" от март тази година, след това - твърдейки пред Административния съд - София (пред който отказът беше обжалван), че държавното обвинение не води регистър за командировките на обвинителите. И накрая - след като съдът отмени отказа - с писмо до \"Дневник\", подписано от заместник главния прокурор Ася Петрова, в което се твърди, че в прокуратурата не се води официална статистика и не се обобщава информация за пътуванията на прокурорите. В писмото (от 8 юли) се уточняваше, че обвинителите пътуват в чужбина със заповед на главния прокурор и копия от тях се съхраняват в администрацията на главния прокурор.      На 15 юли \"Дневник\" отправи ново запитване до прокуратурата с искане за информация за конкретно посещение в Русия през май 2018 година - колко и кои прокурори са били, както и на чии разноски е било пътуването. Повод за него беше факта, че информация за българска визита в Русия е достъпна на сайта на руското държавно обвинение, но от българското отказваха подробности. Опит да се разберат детайли около посещенията на прокурори в Русия беше направен за първи път в началото на годината  от \"Капитал\".  За тези визити имаше данни на сайта на руското държавно обвинение, но не и на българската прокуратура.", "date": "2019.08.03", "title": "Откъде прокуратурата черпи опит срещу тероризма...с пръскачки"}
{"url": "https://www.dnevnik.bg/razvlechenie/2019/08/03/3945526_gradski_detektiv_zvukut_na_stolipinovo/", "text": "\"В центъра на града хората говореха много страшни неща за квартала. Имаше тогава и, може би, чувам, че има и сега таксиметрови шофьори, които се отказват да карат хората в квартала. И ако чувам такива неща, аз винаги искам да именно искам да ходя там и да гледам сам.\" Андреас Кунц е германски журналист, който живее в България. Преди години една безцелна разходка из Пловдив го отвежда на улица, която изглежда съвсем различно от съседните централни райони. Десетилетие сред тази първа среща се ражда идеята за  радио \"Столипиново\" - интернет проект,  който дава възможност на жителите на ромския квартал сами да оформят разказа за себе си. В новия епизод на \"Градски детектив\" няколко журналисти от радиото говорят за родния си квартал \"Градски детектив\"  е подкаст за градски легенди и моменти от културната и архитектурната история на българските градове. \"Дневник\" е медиен партньор на проекта, финансиран във втория си сезон от програма \"Култура\" на Столичната община. Следете епизодите  на сайта на проекта  и  в специалната метатема на \"Дневник\" . Можете да ги чуете и по БНР - програма \"Христо Ботев\" в предаването \"Аларма\" идния понеделник, или да се абонирате и във  всички приложения за подкасти.", "date": "2019.08.03", "title": "Градски детектив: Звукът на Столипиново"}
{"url": "https://www.dnevnik.bg/sviat/2019/08/03/3946820_ministur_e_uvolnen_v_rumuniia_zaradi_izkazvane_za/", "text": "Премиерът на Румъния уволни министъра на образованието за \"дълбоко погрешни\" коментири по повод отвличането и убийството миналата седмица на 15-годишно момиче, скандализирало страната. Постовете си заради случая изгубиха началникът на полицията Йоан Буда и вътрешният министър Николае Мога, назначен броени дни преди това. Александра Мачесану беше отвлечена миналата сряда край южния град Каракал, докато чакала на стоп. Тя успя да се обади от телефона на похитителя си и да съобщи на аварийния телефон 112, че е похитена, пребита и изнасилена. Но на полицията отне 19 часа, докато установи къде се намира и да влезе в къщата, където откри във варел обгорелите останки на момичето, както и вероятно на 18-годишната Луиза Меленчу от района, изчезнала през април. Министър Екатерина Андронеску каза по време на телевизионно участиe, че лично тя е била учена \"да не се качва в кола с непознати\". Според премиера Виорика Дънчила думите на министъра показвали \"липса на разбиране\" и са проява на безотговорност. Андронеску отвърна, че не е искала по никакъв начин да обвинява жертвата или нейните родители. Много румънци са шокирани от действията на редица институции в случая и настояват за още оставки и отговорност. Прокуратурата разследва кой е виновен за бавната реакция. Президентът Клаус Йоханис каза през седмицата, че предварителната проверка е установила, че политизирани от властите органи на реда са оставени без достатъчно средства, с малко песнонал и слабо обучение. Във вторник чичото на момичето разпространи запис, за който твърди, че е от трите ѝ позвънявания за помощ, които продължават общо 20-ина минути. В един от разговорите се чува как момиче умолява дежурния служител да остане с нея на телефона, защото наистина е уплашена, на което ѝ отговарят, че имат други случаи, които чакат. Резултатите от ДНК тестовете на тленните останки трябва да бъдат огласени следващата седмица. Чичото, който е говорител на семейството, каза в петък, че правосъдният министър ги е уведомил, че първите тестове са положителни.", "date": "2019.08.03", "title": "Министър е уволнена в Румъния заради изказване за убийство на дете"}
{"url": "https://www.dnevnik.bg/sviat/2019/08/03/3946540_konflikti_i_bokluci_-_riskovete_za_kosmicheskata/", "text": "Половин век след като астронавтът Нийл Армстронг стана първият човек на Луната, е в ход нова космическа надпревара за използване на небето за търговска печалба. Технологичните гиганти и стартиращи компании, осъществяващи смели планове като да продават космически туризъм, да копаят на астероиди и поставят гигантски реклами в небето, печелят милиони инвестиции с обещания да вкарат звездите в обсег. Годишните приходи от свързания с космоса бизнес - в момента 350 млрд. долара - биха могли почти да се утроят до 2040 г., изчислява американската инвестиционна банка \"Морган Стенли\". Но бързият растеж на пазар с на пръв поглед безграничен потенциал предизвика опасения заради липсата на закони и потенциални конфликти за с ресурсите. Това доведе до призиви за повече правила, които да управляват начина на употреба на космоса. \"До 2040 г. (вярваме) ще има 1000 души, които живеят и работят на Луната и 10 хил. посетители годишно\", каза Арън Соренсън, говорител на японския стартъп за изследване на Луната ispace, inc. \"Визията на компанията ни е да разшири човешкото присъствие в космоса. Вярваме, че това започва с експанзията на икономиката на Земята до Луната \", каза той. Спадът в разходите за изстрелване, предизвикан от технологичния напредък (например разработването на комерсиални ракети за многократна употреба), привлече  интереса на стартиращи компании  и инвеститорите. Свръхбогатите бизнесмени като изпълнителния директор на \"Тесла\" Илон Мъск и основателя на \"Амазон\" Джеф Безос, които искат да колонизират космоса в подкрепа на човешкия живот, наливат пари в авангардни частни космически кораби. Освен това новият подем на националните космически програми на страни  като Индия  - която тази седмица изстреля ракета с цел да изпрати апарат на Луната - както и САЩ и Китай могат да осигурят източник на финансиране за бизнеса. Големи амбиции Космическите хотели, космическото бизнес застраховане, небесните рекламни билбордове и производството в космоса са сред бизнес възможностите, разглеждани от фирмите, които се надяват технологията да отвори много хоризонти покрай бума на търговската космическа дейност. \"Мисля, че много скоро ще видите как големи, традиционни некосмически бизнеси проявяват интерес,\" каза Соренсън, чиято компания работи за разработване на совалка, пътуваща с голяма честота между Земята и Луната. Аерокосмическите компании като \"Спейс Екс\" на Мъск и \"Блу ориджин\" на Безос целят да станат първата частна фирма, пуснала човек в космоса. Шепа фирми също изследват потенциала на извличането на астероиди за минерали и ресурси - бизнес, който засега остава в сферата на научната фантастика, но който космическите компании смятат, че би бил възможен след десетилетие или две. Правителствата се нагаждат, за да се възползват от тези нови пазари още преди да станат реалност. САЩ и Люксембург приеха законодателство, целящо да разреши правото на собственост на планети и да създаде регулации за  копаенето на космически ресурси . По-рано тази година Русия даде сигнал, че може да направи същото. Съмнително е обаче дали някои от по-футуристичните фирми са установили ясен бизнес модел, заяви Иън Кристенсен от фондация \"Защитен свят\", група за застъпничество в областта на космическите технологии. Задръстени небеса? Бурята от космически спекулаци разкри и пропуски в международните закони и договори, регулиращи използването на космоса, и доведе до призиви са по-строг надзор. Договорът за космическо пространство от 1967 г. - с над 100 учасващи страни - осигурява основната рамка за космическото право. В него се казва, че никоя страна не може да претендира за собственост върху космическото пространство и то трябва да бъде безплатно за ползване от всички страни. \"В онези дни всички мислеха, че космосът е основно за няколко държави, за военни цели\", казва Франс фон дер Дунк, професор по космическо право в Университета в Небраска-Линкълн. \"Наистина никой не е предвиждал развитието на търговския аспект, на което станахме свидетели оттогава. В този смисъл трябва да се изясни много.\" Сред основните въпроси е този дали компаниите могат да претендират за собственост върху космически полезни изкопаеми, смята Фон дер Дунк. Ако е така, как държавите трябва да си поделят правата за достъп, за да гарантират, че печалбата ще се раздели справедливо? Има и дебат как да се справим с нарастващото количество \"космически боклуци\" около земята, като счупени сателити и отработени ракетни части, които могат да причинят сериозни щети на космическите кораби. \"Ако се продължи така, може би след 10 или 20 години ще бъде почти невъзможно да се провеждат безопасни космически операции, тъй като наоколо се носят толкова много боклуци\", каза Фон дер Дунк. Притеснение е и че плановете на компании като \"Амазон\" и \"Спейс Екс\" да изстрелят хиляди спътници ще затрупат космоса с още повече боклук и ще повишат риска от сблъсъци, заяви Кристофър Нюман, експерт по космическо право и политики от университета в Нортумбрия, Великобритания. Изясняването на правилата за бизнес в космоса може да е от полза за търговските оператори, като им предложи стабилност и по-ясни разходи и рискове, казват правни експерти. Вероятността световните сили да се съгласят на нови космически договори обаче е малка, каза Нюман. Той добави, че договорите, които отдават суверенитет, \"не са на мода\". Докато не се появи по-ясна картина за бъдещето на космическата инфраструктура, каза той, космическите играчи ще продължат да се радват на известна степен на \"анархия\". \"Космосът е пренаселен, конкурентен и оспорван... и ще става само по-лошо, тъй като технологията, орбиталното население и достъпът до космоса се увеличават\", каза той.", "date": "2019.08.03", "title": "Конфликти и боклуци - рисковете за космическата индустрия"}
{"url": "https://www.dnevnik.bg/bulgaria/2019/08/03/3946822_55-godishen_muj_e_bil_udaren_ot_padnalo_durvo_i_e/", "text": "                        55-годишен мъж е загинал снощи, след като дърво е паднало върху палатка. Инцидентът е станал край водоем до софийското село Долни Богров към 22.40 часа. 55-годишна жена, която е била с мъжа също е пострадала и се намира в тежко състояние в болница \"Св. Анна\", предаде \"Би Ти Ви\". Красимир Димитров, директор на Дирекция \"Аварийна помощ и превенция\", цитиран от \"Фокус\", заяви, че след бурята снощи в Столична община са получени 80 сигнала за паднали дървета. \"Разделили сме си сигналите с пожарната. Нашите екипи са работили по 20 и сега работят по 9 сигнала\", добави той. По думите на Димитров в момента работят 5 екипа на Дирекция \"Аварийна помощ и превенция\", а през нощта са работили 2 екипа. Паднали дървета имаше в Перник, Кюстендил и София, съобщи \"Нова телевизия\". Според сигнали, изпратени от зрители на телевизията, токът в столичния квартал \"Нова Искър\" е спрял. В Пернишко имаше наводнени улици и някои райони останаха без електричество. Поради паднало върху релсите дърво временно беше прекъснато движението на влакове по линията от София към \"Кулата\" и Солун. През нощта за няколко часа пътят между село Кладница и Драгичево остана затворен. Според справка на \"Нова телевизия\" в интернет страницата blitzortung миналата нощ на Балканския полуостров са паднали 184 хил. мълнии. Гъмотевичните бури са резултат от преминаване на студен атмосферен фронт от запад на изток. ", "date": "2019.08.03", "title": "Дърво падна върху палатка до водоем край София и уби човек"}
{"url": "https://www.dnevnik.bg/sport/2019/08/03/3946824_mesi_niama_da_moje_da_igrae_za_arjentina_tri_meseca/", "text": "Нападателят на Аржентина Лионел Меси получи наказание от 90 дни да не играе за националния отбор на своята родина. Петкратният носител на \"Златната топка\" е санкциониран заради критиките към ръководството на Южноамериканската футболна конфедерация (КОНМЕБОЛ) по време на Копа Америка. Тогава нападателят обвини съдиите и федерацията, че са корумпирани. Трибуналът към федерацията разгледа случая и наложи тримесечно наказание, заедно с глоба от 50 хиляди долара. То заменя  първоначално наложената санкция  от 1500 долара и една среща. Наказанието на Меси влиза в сила веднага и той ще пропусне контролните срещи на Аржентина с Чили, Мексико и Германия. Нападателят ще бъде на линия за световните квалификации. Първоначално се смяташе, че Меси е заплашен от санкция до две години, както предвижда максималното наказание на КОНМЕБОЛ. \"Няма да бъдем страна в тази покварена схема и тази корупция, която действаше срещу нас по време на Копа Америка\", каза аржентинецът по време на Копа Америка, когато неговият тим беше отстранен от Бразилия.", "date": "2019.08.03", "title": "Меси няма да играе за Аржентина три месеца"}
{"url": "https://www.dnevnik.bg/video/2019/08/03/3946737_boris_bonev_kandidat_za_kmet_vitosha_ski_triabva_da_se/", "text": "Борис Бонев е първата обявена кандидатура за кмет на София. С две защитени магистратури в Сорбоната - по икономика и управление и по иновации, преди години той решава да се върне в родния си град. Създава гражданската организация \"Спаси София\", за да служи на веруюто, че столицата ни има голям потенциал и може бързо да се превърне във водещ европейски град в региона.", "date": "2019.08.03", "title": "Борис Бонев, кандидат за кмет: \"Витоша ски\" трябва да се отстрани от планината (видео)"}
{"url": "https://www.dnevnik.bg/bulgaria/2019/08/03/3946825_protest_sreshtu_ubivaneto_na_praseta_blokira_prez/", "text": "Недоволството от превантивните мерки срещу африканската чума по свинете продължава в различни части от страната. Вчера изтече срокът, в който животните от тип \"заден двор\" в 20-километровите зони около 65 свинекомплекса трябваше да бъдат убити, предаде \"Би Ти Ви\". В Пазарджишко получиха отсрочка до 11 август след разговори с премиера Борисов вчера. Той даде обещание стопаните да получат по 300 лв. помощ за всеки двор, в който прасетата бъдат убити доброволно. Друго обещание, дадено от премиера, е частните стопани да получат прасета от свинекомплексите при новото зареждане. Обещанията на премиера не бяха приети в Сливенско, където протестиращи срещу избиването на домашни прасета затвориха за цялата нощ пътя Сливен-Ямбол. Пред Българското национално радио организаторът на протеста Валентина Василева заяви, че хората, които са си тръгнали от блокадата, по-късно не са били допускани обратно от полицията. По нейните думи полицията не допуска автомобилите да минават в посока Ямбол на отбивката от автомагистрала \"Тракия\". Същото е положението и от село Крушаре и от Сливен. Василева твърди, че в района влизат само хора, които могат да докажат, че живеят в селото, а останалите се пренасочват.", "date": "2019.08.03", "title": "Протест срещу убиването на прасета блокира през нощта пътя Сливен-Ямбол"}
{"url": "https://www.dnevnik.bg/analizi/2019/08/03/3946831_soros_zvunna_vika_smeniame_taktikata/", "text": "                         Сорос звънна. Ти нали беше хакер? Викам, хакер бях, съм и ще бъда хакер, Бай Соросе! Вика, ама бял или черен си? Викам, Бай Соросе, по твоя заръка съм цветен. Как така цветен, вика? Викам, нали ни каза да сме само и единствено в цветовете на дъгата, затова съм многоцветен хакер веган на велосипед, със слънчев колектор на челото. Вика, с тия пръскалки се издънихме яко, не успяхме да подлеем властта на мафията, но сега сменяме тактиката. Как я сменяме тая тактика, викам? Вика, хакваш уредбата за ранно известяване! Викам и после? После, вика, пускаш парчето ‘Вдигни очи, виж този свят, животът днес върви напред, а не назад’ на Валди Тотев. Викам, с ква цел? Вика, много си прост! Викам, това го знам, целта ми убягва. Вика, като го надуеш по уредбата, на всички толкова ще им досади, че ще искат да се гръмнат, само и само да не го слушат. но гледай да е работен, че да не се прецака работата. Викам, а наште хора, соросоидите, тях как ще ги предпазим от това оръжие за масово поразяване, да не стане като с полицията и нервнопаралитичния газ, дето се изду̀шиха? Вика, купуваш шестотин тапи за уши. Викам, що шестотин? Щото сте триста, вика. Викам, като от филма триста ли? Вика, да, ама тъпата версия. Викам, е пак е нещо. Вика, не ми е лесно. Викам, виждам. И той вика, айде и от утре се чуваме на Телеграм вече, като истинските хакери. Викам, ще го дръпна ей сега и после отивам да хакна оная уредба и да пусна (и тука му пея) ВДИГНИ ОЧИ, ВИЖ ТОЗИ СВЯЯЯЯТ... И той вика, тихо бе, искаш да пукна ли? Викам, аман, ти баща, ти майка, недей. И той вика, ми кво си се разпял, отивай да хакваш! Викам, отивам. Та отивам. Първо до аптеката за тапи, де.", "date": "2019.08.03", "title": "\"Сорос звънна. Вика, сменяме тактиката\""}
{"url": "https://www.dnevnik.bg/bulgaria/2019/08/03/3946832_korneliia_razkritikuva_borisov_za_deistviiata_sreshtu/", "text": "Партийният лидер на БСП Корнелия Нинова обвини премиера Бойко Борисов, че се е \"подиграл\" с тревогите на хората по отношение на африканската чума по прасетата. Тя заяви, че кризата засяга всички, без оглед на партийна принадлежност - от собственика на едно прасе, през големите свиневъди до всеки потребител. Нинова определи действията на правителството срещу чумата като \"бездействие\" и добави, че то ще се отрази негативно върху икономиката, ще доведе до ръст на цените и загуба на работни места, предаде пресцентърът на БСП. Нинова изтъкна, че Борисов е прехвърлил вината другиму - \"този път на румънските туристи, които \"ядат и хвърлят.\" Друга критика към премиера е, че той противопоставя едрите собственици на свинеферми срещу дребните стопани. Според нея компенсацията от 300 лв., която Борисов обещава, ще бъде използвана за дезинфекция, а не за умъртвените прасета. Нинова изтъкна, че за проблема не е направено нищо през последните 2 години. Тя се опасява и че обезщетени чрез евросредства ще бъдат големите свинекомплекси, но не и работниците в тях. Нинова посочи 5 мерки за справяне с кризата. Заделяне на сума от бюджетния излишък за изкупуване на прасетата от държавата на пазарни цени и възстановяване на ветеринарните служби и районите на ветеринарните лекари, които ГЕРБ са премахнали. Тя изтъкна и нуждата от отстрелване на диви прасета и създаване на екарисажи (място за обработка на трупове на животни с висока температура - ). Като мярка Нинова посочи и разследване на длъжностни лица, допринесли за кризата. Лидерът на БСП призова хората да не се поддават на медийни манипулации и да бъдат единни. Тя изрази мнение, че Борисов се интересува единствено от себе си. \"Ние всички трябва да се интересуваме от справедливост за хората, на които им се отнема зимнината, през спасяване на свиневъдството в България до понасяне на отговорност от виновните\", завърши тя.", "date": "2019.08.03", "title": "Корнелия Нинова разкритикува Борисов за действията срещу чумата по прасетата"}
{"url": "https://www.dnevnik.bg/photos/2019/08/03/3946819_snimka_na_denia_marshut_na_malkiia_orangutan/", "text": "Тригодишен орангутан от Суматра се разхожда в зоологическата градина \"Пайри Дайза\" в Белгия. Малкият орангутан се опитва да се скрие от слънцето, като предпазва главата си с леген.", "date": "2019.08.03", "title": "Снимка на деня: Маршът на малкия орангутан"}
{"url": "https://www.dnevnik.bg/sport/2019/08/03/3946159_koi_e_fil_foudun_-_nai-nai-nai-talantliviiat_futbolist/", "text": "Лионел Меси, Шави Ернандес, Серхио Агуеро... Това са само част от десетките футболисти, с които Хосеп Гуардиола е работил. Но кой е най-талантливият сред всички тях според оценката на самия мениджър на \"Манчестър сити\"? Отговорът на Гуардиола е Фил Фоудън. На 19 години англичанинът е свежият полъх, който разчупва стереотипа за \"гражданите\" като клуб, който изцяло разчита на купуването на \"готови\" играчи за огромни суми, защото е продукт на школата на клуба. \"Фил Фоудън е най, най, най-талантливият футболист, когото някога съм виждал в кариерата ми като играч и мениджър. Той притежава всичко необходимо, за да се превърне в един от най-добрите футболисти не само в Англия\", каза наскоро Гуардиола. Думите на мениджъра на \"Сити\" са подплатени от впечатляващото развитие на Фоудън в последните две години. От никому неизвестен младеж, той се превръща в мъж, очакванията към когото са да бъде сред големите звезди на отбора в бъдеще.      Фоудън е роден в Стокпорт и като привърженик на \"Сити\" влиза в школата на тима, когато е на осем. Пътят му към мъжкия футбол се отваря по време на лятното турне на гражданите през 2017 г., когато той впечатлява с представянето си в двубоите с \"Манчестър юнайтед\" и \"Реал\" (Мадрид).  \"Отдавна не съм виждал подобно нещо. Неговото представяне беше на друго ниво. Той е на 17 години, отраснал е в школата, обича клуба и за нас той е подарък\", каза Гуардиола през лятото на 2017 г. Няколко месеца по-рано идва големият пробив на Фоудън. Той печели титлата на световното първенство при 17-годишните с Англия, като халфът е избран за играч на турнира. Личният успех при юношите е подплатен от други значими за кариерата на Фоудън събития, който през декември 2017 г. дебютира за \"Сити\" във Висшата лига и Шампионската лига. На 17 години и 192 дни той става най-младият англичанин в историята, който започва като титуляр в най-престижния клубен турнир в Европа. Фоудън се превръща още в най-младия футболист, който печели Висшата лига. 15 дни преди да навърши 18 години записва петия си мач в първенството в последния кръг от сезона, заради което е награден с шампионски медал.      Фоудън се чувства най-добре като плеймейкър. Той се наслаждава да диктува играта с нюх да намира и извежда съотборниците си на стрелкова позиция. С прекрасно чувство за дрибъл и контрол върху топката той може да играе еднакво добре на крилото и в центъра на халфовата линия.  С енергичните си действия в атака англичанинът успя да впечатли въпреки малкото възможности, които получава за изява от Гуардиола. Сега Фоудън изглежда готов да направи следващата стъпка в кариерата си.  \"Фоудън има един проблем. Понякога мениджърът му не го пуска в стартовия състав. Той заслужава всичките минути игра, но е трудно, докато в отбора, в който играе, има конкурентни съотборници\", каза шеговито Гуардиола. Испанецът допълни: \"Той приема нещата с отворено съзнание, работи изключително здраво на всяка тренировка и знае колко много го ценя. Отлично знае, че съм тук, за да му помогна възможно най-много, за да стане това, което е. Убеден съм, че и двамата ще го постигнем\".", "date": "2019.08.03", "title": "Кой е Фил Фоудън - най-най-най-талантливият футболист през погледа на Гуардиола"}
{"url": "https://www.dnevnik.bg/sport/2019/08/03/3946836_slaviia_obvini_shef_na_cherno_more_v_opit_za_poboi_nad/", "text": "Ръководството на \"Славия\" и футболистът на белите Емил Виячки обвиниха председателя на Управителния съвет на \"Черно море\" Ерджан Шабан, че е нападнал играча. Това се е случило след края на мача между двата тима в петък вечер. Срещата на \"Тича\" във Варна завърши 0:0. В тунела на съоръжението е имало сблъсък между хора от двата тима, но до удари не се е стигнало. \"Прибирахме се към тунела, ходихме първо да поздравим нашата публика и после целият тунел беше обсаден от някакви хора, което е недопустимо. Полицията не взе никакво отношение. Техният директор, Ерджан (Ерджан Шабан - бел. ред.) ли как се казва, тръгна да ме удря, но аз го видях, сложих си ръката и избегнах удара. Това е. Не успя да ме удари в лицето, но ако не си бях сложил ръката, щеше да има удар\", каза Виячки пред \"Нова телевизия\". Президентът на \"Славия\" Венцислав Стефанов добави, че треньорът Златомир Загорчич е бил ударен с бутилка, а тимът му не е успял да си тръгне от стадиона до 0:30 часа след полунощ. \"Нещо страшно е било, това е недопустимо\", каза Стефанов пред \"Гонг\". От \"Черно море\" излязоха с позиция, като отричат да е имало опит за удар срещу играчи. От клуба дори уточняват, че футболисти на \"Славия\" са влезли в конфронтация с фенове на \"Черно море\". \"Не е имало никакъв удар на човек от нашето ръководство към футболист на \"Славия\", съобщават от клуба и дори се оплакаха, че играчите на тима от София са се държали некоректно към 73-годишния администратор на домакините. \"Казали са му, че е на един шамар живот, което е грозно към 73-годишен човек\", добавиха варненци. След двубоя треньорът на \"Черно море\"  Илиан Илиев  обясни, че футбол не се е играло.", "date": "2019.08.03", "title": "\"Славия\" обвини шеф на \"Черно море\" в опит за удар срещу футболист"}
{"url": "https://www.dnevnik.bg/photos/2019/08/03/3946590_fotogaleriia_niagarskite_vodopadi_-_pogled_ot_kanada/", "text": "Ниагарските водопади (Niagara Falls) предствлява група от три водопада, които се намират на границата между Канада (англоговорящата провинция Онтарио) и САЩ (щата Ню Йорк). Ако трябва да сме по-точни, намират се в едноименните градове Niagara Falls, единият от кандска, другият от американска страна. Това е важно да се знае, защото търсейки хотел, може да не обърнете внимание в кой град точно ви го предлага търсачката и да има изненади (ако не сте канадски или американски граждани). Същото важи и за маршрута избран от навигацията – контрола е най-висшата форма на доверие. Достъпа до водопадите е отличен, паркингите са разположени на няколко десетки метри от реката. Целодневен паркинг е 25 долара (кандски). Снимката е направена на входа на паркинга, който е до най-големият и хубав водопад Horseshoe Falls (Конската подкова). Водният прах изглежда обещаващо.", "date": "2019.08.03", "title": "Фотогалерия: Ниагарските водопади - поглед от Канада"}
{"url": "https://www.dnevnik.bg/biznes/2019/08/03/3946862_biznesut_vidia_kartelno_sporazumenie_v_svobodniia/", "text": "Четири работодателски организации сигнализираха Комисията за защита на конкуренцията (КЗК) за установено от тях картелно споразумение на свободния пазар на електроенергия. Сигналът е подаден от Асоциацията на индустриалния капитал в България с председател Васил Велев, Българската стопанска камара с председател Радосвет Радев, Българската търговско-промишлена палата с председател Цветан Симеонов и Конфедерацията на работодателите и индустриалците в България, която се ръководи от Кирил Домусчиев. Те настояват комисията да разследва действията на група участници на свободния пазар на електрическа енергия, като според тях \"с поведението си по недопустим начин нарушават принципите на свободно договаряне и конкуренция, залегнали в българското законодателство\". Организациите посочват 11 дружества, които били намесени в производството и продажбата на електроенергия. Това са топлофикационните дружества в Бургас, Перник, Плевен, Русе, Велико Търново, Враца, Сливен и Габрово, както още \"Брикел\" ЕАД, ТЕЦ \"Бобов дол\" и ТЕЦ Марица 3. \"Електрическата енергия, произведена от гореизброените дружества, се продава на свободния пазар на електроенергия от дружеството търговец \"Гранд Енерджи дистрибюшън\", свързано с производителите. Следва да изтъкнем и факта, че търговецът \"Гранд Енерджи дистрибюшън\" по силата на договор представлява \"Топлофикация София\" ЕАД при продажба на електрическата енергия, произведена от когенерацията на дружеството. Наличието на свързаност между собствениците на производствени мощности и субекта - търговец на свободния пазар представлява концентрация, която обективно създава условия за манипулиране на пазара. Налице са и условия за изкуствено създаване на дефицит на електрическа енергия чрез ограничаване на собственото производство и едновременно с това изкупуване чрез свързани търговци на цялото предлагано от държавните дружества – производители количество електроенергия на борсата\", пише в сигнала на работодателските организациите. От там обясняват още, че под контрола на собствениците на производствените мощности е и застрахователно дружество, което издава застрахователни полици като форма на гаранционно обезпечение при закупуване на електрическа енергия преимуществено на групата търговци, свързани с производителя. От изложените обстоятелства може да се направи обосновано предположение за наличие на недопустима концентрация по смисъла на Закона за защита на конкуренцията, подчертават от бизнеса. Пазарното поведение на въпросните участници на пазара на електрическа енергия пък създавало съмнения за наличие на картелно споразумение в следната насока. \"Гранд Енерджи дистрибюшън\", Юропиън трейд оф енерджи\", \"Сага комодитис\", \"ТМ Технолоджи\", \"Енерджи инвест юръп\" - всичките, свързани със субектите – собственици на производствените мощности, са участвали в проведени 3 тръжни сесии на Българска независима енергийна борса през периода от ноември 2018 г. до януари 2019 г., при които са търгувани предлагани от АЕЦ \"Козлодуй\" количества електроенергия. Всеки от изброените търговци е закупил на база на двустранен договор електрическа енергия от предложената от АЕЦ \"Козлодуй\", като формално по всеки от договорите е спазено ограничението в тръжната документация за закупуване на количествата. На практика цялото количество електрическа енергия, предложено по време на споменатите борсови сесии, е закупено от цитираните дружества. Проявява се ясна тенденция съществена част от електроенергията, предлагана на свободния пазар, да се закупува от изброените дружества при елиминиране на останалите търговци\", пише още в сигнала. Данните сочили, че впоследствие закупеното количество електроенергия е търгувано между горецитираните търговци на база двустранни договори. Въпросните количества електроенергия пък се продавали на клиентите при условия и цени, които заобикалят пазарния борсов механизъм. Организациите обвиняват Националната електрическа компания (НЕК) че помага всичко това да се случи, след като е обявила търг за продажба на електроенергия, \"при който предизвестено фаворизираше само един възможен купувач\". \"Следователно тенденцията към концентрация се задълбочи с активното съдействие на НЕК. Настояваме да проверите и този търг\", пишат организациите до КЗК. \"Изложените факти дават ясни индикации за манипулиране на свободния пазар на електроенергия и прилагане от определени субекти на непазарни търговски практики. Пряка последица от действията на икономически свързаните субекти е ограничаването на възможностите на останалите търговци на свободния пазар на електроенергия да закупуват електрическа енергия при ясни и конкурентни условия. Описаният модел на поведение на гореизброените дружества нарушава функционирането на либерализирания пазар на електроенергия. По този начин се създават условия за постоянен дефицит на електрическа енергия и непазарно формиране на цената й. Уважаеми госпожи и господа членове на Комисията за защита на конкуренцията, молим да образувате производство по реда на Закона за защита на конкуренцията и да разпоредите извършване на проверка на гореизложените факти и обстоятелства\", завършват бизнес организациите.", "date": "2019.08.03", "title": "Работодателите видяха картелно споразумение на свободния пазар за електроенергия"}
{"url": "https://www.dnevnik.bg/sviat/2019/08/03/3946840_vuzmojna_e_nova_vulna_ot_teroristichni_ataki_do_kraia/", "text": "Организацията на Обединените Нации (ООН) предупреди, че временното прекъсване на действията на международните терористични организации вероятно скоро ще свърши и ще има нова вълна от атаки до края на годината, съобщава \"Гардиън\". В свой доклад експерти към съвета за сигурност на ООН твърдят, че ислямистките терористични организации по цял свят продължават да бъдат заплаха въпреки временните си поражения. Авторите на проучването са загрижени за около 30 хил. чужденци, които са отпътували към \"халифата\", за да се бият и които вероятно още са живи. \"Техните следващи действия ще бъдат международен въпрос в близкото бъдеще\", казва се в доклада. \"Някои от тях могат да се присъединят към \"Ал Кайда\" или към други терористични организации. Други могат да станат лидери или да радикализират хората около себе си\". Докладът е базиран на информация на разузнавателните агенции на държавите членки на ООН и показва наченки на колективни действия между техните служби за сигурност. Според доклада въпреки че \"халифатът на \"Ислямска държава\"\" е престанал да съществува, все още са налице фактори, че самата \"Ислямска държава\" е налице. Това означава, че в обозримо бъдеще заплахата от страна на \"Ислямска държава\", \"Ал Кайда\" и други терористични организации ще продължава да бъде фактор. Въпреки че от 2015 и 2016 г. насам има по-малко успешни терористични атаки, заплахата за Европа остава \"висока\". Един от проблемите е радикализацията в затворите, където лежат бойци на \"Ислямска държава\" и неефективността на програмите, които се борят с радикализирането. Според преценката на европейските държави около 6 хил. техни граждани са отишли да се бият за \"Ислямска държава\". Около една трета от тях са били убити, докато друга една трета е останала в района или се е прехвърлила в някоя друга мюсюлманска държава. Но в доклада се твърди, че около 2000 души вероятно са се върнали или ще се завърнат в Европа. Според доклада \"Ислямска държава\" разполага с между 50 и 300 млн. долара, останали от \"халифата\", и използва пропаганда, за да поддържа репутацията си на водеща терористична организация в интернет, където създава \"виртуален халифат\". Голяма част от доклада е посветен на Западна Африка, където се наблюдава рязко покачване на насилието, идващо от ислямски бойци.", "date": "2019.08.03", "title": "Възможна е нова вълна от терористични атаки до края на годината, предупреждава ООН"}
{"url": "https://www.dnevnik.bg/sport/2019/08/03/3946826_machove_ot_la_liga_shte_se_izluchvat_bezplatno_vuv/", "text": "Испанският футболен шампионат Ла Лига подписа договор с държавната железопътната компания RENFE, която става официален превозвач на първенството. Като част от партньорството между двете страни, мачове от Ла Лига през новия сезон 2019-20 ще бъдат излъчвани във високоскоростните влакове. Освен срещи от испанското първенство, пътниците ще могат да наблюдават двубои от Шампионската лига и Лига Европа. Екстрата ще бъде налична във влаковете, които свързват Барселона, Мадрид, Малага, Севиля, Сарагоса и останалите по-големи градове. Засега не всички влакове ще предлагат такива услуги, но се планира от 2020 г. и новите нискотафирни композиции да имат такава екстра. Това ще бъде възможно най-рано от април. Като официален превозвач на Ла Лига RENFE ще предлага промоционални билети на феновете, които пътуват за мачове с влакове. Новината идва само няколко дни, след като стана ясно, че Ла Лига остава без телевизионно излъчване във Великобритания за пръв път от много години. Организацията обяви, че не е получила добри предложения от телевизиите на Острова и така остава без партньор само две седмици преди началото на новия сезон.", "date": "2019.08.03", "title": "Мачове от Ла Лига ще се излъчват безплатно във влаковете в Испания"}
{"url": "https://www.dnevnik.bg/bulgaria/2019/08/03/3946872_zashto_niama_drugi_kandidati_sled_kato_ima_protesti/", "text": "Защо нямаше други кандидати за главен прокурор, след като има срещу Иван Гешев протести. Това попита Валери Симеонов, който е съпредседател на коалиционния партньор на ГЕРБ - \"Обединените патриоти\". Цитиран от  \"Капитал\"  той подчерта, че \"при една-единствена кандидатура и липса на други е неуместно да се коментира, защото е ясно, че той ще бъде избран\". Заместникът на настоящия главен прокурор Сотир Цацаров беше единодушно издигнат от прокурорската колегия към Висшия съдебен съвет. След това обаче така и не беше издигната нова кандидатура. Такава възможност имаше правосъдният министър Данаил Кирилов, но не го стори. Вчера премиерът Бойко Борисов обяви, че именно чрез Кирилов е можел  да предложи за нов главен прокурор евродепутатът от ГЕРБ Емил Радев , но не го направил заради очакваната реакция. Думите му дойдоха, след като лидерът на БСП Корнелия Нинова го обвини, че не е направил нищо, за да има поне още един кандидат за поста. \"Въпросът е защо нямаше други кандидати, след като има срещу Гешев протести. Вторият въпрос е действително ли Гешев съчетава тази комбинация от качества, което да го прави безпристрастен и да спечели доверието на обществото - определено не е така\", заяви лидерът на НФСБ Валери Симеонов. Партньорът му в \"Обединени патриоти\" Красимир Каракачанов все още не взел отношение по въпроса. От ДПС също запазват мълчание. Кандидатурата на Гешев предизвика обществена реакция и протести, като няколко неправителствени организации и \"Демократична България\" поискаха  оттеглянето му и провеждането на нов конкурс.", "date": "2019.08.03", "title": "Защо няма други кандидати, след като има протести срещу Иван Гешев, попита Валери Симеонов"}
{"url": "https://www.dnevnik.bg/photos/2019/08/03/3946856_fotogaleriia_protestite_v_honkong_produljavat_veche_4/", "text": "Протестите в Хонконг продължават, а напрежението между демонстрантите и органите на реда продължава да бъде високо. Предвидени са протестни действия и през неделя, съобщава \"Би Би Си\".", "date": "2019.08.03", "title": "Фотогалерия: Протестите в Хонконг продължават вече 4 месеца"}
{"url": "https://www.dnevnik.bg/sport/2019/08/03/3946874_verstapen_grabna_polpozishuna_v_ungariia_sled_bitka_s/", "text": "Макс Верстапен с \"Ред бул\" ще стартира от първа позиция в Гран при на Унгария 12-и кръг за сезона във Формула 1. Холандският пилот беше много стабилен в квалификацията, като не допусна никакви грешки и се справи с конкуренцията на Люис Хамилтън и Валтери Ботас. Той записа нов рекорд на пистата \"Хунгароринг\" 1:14.572 минути. Холандецът изпревари с едва 18 стотни от секундата Ботас и с близо две десети световният шампион Хамилтън. Пилотът на \"Ред бул\" грабна своя първи полпозишън в кариерата, след като дотук няколко пъти се разминаваше с първата позиция. Верстапен е третият най-млад пилот в историята, който потегля от полпозишън. Той е на 21 години и 307 дни. Единствените по-млади от него, които са потегляли първи са Себастиан Фетел (21 години и 72 дни през 2008 г.) и Шарл Льоклер (21 години и 165 дни през 2019 г.). Той е и пилот №100, който потегля от полпозишън.   \"Това ми липсваше в кариерата ми и се чувствам много добре, че най-накрая го постигнах. Всички в отбора работиха много здраво, но имаме състезание тепърва, така че не трябва да губим концентрация и фокус\", каза Верстапен. Верстапен затвърждава добрата си форма, след като преди седмица спечели Гран при на Германия. В първата част на квалификацията всички водещи отбори не реализираха пълния си потенциал, но нямаха никакви проблеми да продължат напред в сесията. Макс Верстапен се нуждаеше само от една обиколка, за да постигне добър резултат, с което оглави и класирането. Холандецът беше много по-бърз от своите конкуренти, като пилотите на \"Мерцедес\" и \"Ферари\" трябваше да правят по две бързи обиколки. Шарл Льоклер допусна грешка на последния завой и се удари в предпазната стена, с което увреди задното си крило. Хамилтън и Ботас бяха точно зад пилота на \"Ред бул\", на около две-три десети, а добър резултат записа и Кевин Магнусен с \"Хаас\", който се нареди четвърти.      Във втората част на квалификацията не успяха да се класират Роберт Кубица, Ланс Строл, Даниел Рикардо, Серхио Перес и Джордж Ръсел. При последния си опит австралийският ас на \"Рено\" Рикардо трябваше да се справя с трафик, което не му позволи да направи конкурентна обиколка. За втората част на сесията водещите отбори избраха да изпратят пилотите си на пистата с гумите \"медиум\". Хамилтън, Ботас, Фетел, Льоклер, Верстапен и Гасли избраха да заложат на този смес гуми, за да започнат надпреварата в неделя с по-твърдите и да направят повече обиколки. Пилотите на водещите три тима нямаха проблем да се класират за финалните 12 минути от квалификацията, като само темпото на Гасли беше по-ниско. В третата част влязоха още Ландо Норис и Карлос Сайнц с \"Макларън\", Ромен Грожан с \"Хаас\" и Кими Райконен със \"Заубер\". Под чертата останаха Нико Хюлкенберг, Александър Албън, Даниил Квят, Антонио Джовинаци и Кевин Магнусен.      Във финалните 12 минути пилотите на \"Мерцедес\" първи направиха обиколки. Хамилтън и Ботас бяха разделени от едва една стотна от секундата, като финландецът беше по-бърз. Постиженията на \"Сребърните стрели\" обаче бързо бяха подобрени от Макс Верстапен, който пръв слезе под 1:15 минути за обиколка. При първите опити пилотите на \"Ферари\" Фетел и Льоклер изостанаха съотвено с 0.388 и 0.479 зад холандеца.", "date": "2019.08.03", "title": "Верстапен грабна полпозишъна в Унгария след битка с пилотите на \"Мерцедес\""}
{"url": "https://www.dnevnik.bg/bulgaria/2019/08/03/3946875_raina_kabaivanska_stana_purviiat_chujdenec_vzel/", "text": "Българската оперна певица Райна Кабаиванска получи вчера във Верона престижната награда на името на легендата Мария Калас. Така българката стана първият чужденец, получил италианското отличие. Церемонията по връчване на статуетката е кулминация в програмата на ежегодния фестивал \"Мария Калас\", провеждащ се под егидата на фондация \"Арена ди Верона\". Наградата е създадена през 2013 г. и се присъжда на италиански творци в областта на оперното изкуство, които имат исторически принос за славата на \"Арена ди Верона\". Райна Кабаиванска дебютира в най-прочутия в света античен театър през 1970 г. в операта \"Манон Леско\", в която си партнира с Пласидо Доминго. Диригент е Нело Санти, а режисьор - Натаниел Мерил. Тя излиза за последен път на тази сцена през 1997 г. в \"Мадам Бътерфлай\", чиито диригент е Даниел Орен. Спектакълът на Бени Монтресор е създаден специално за българското сопрано. 20 хил. зрители изпълват театъра всяка вечер - добавени са две извънредни дати. Тогава Кабаиванска е на 63 г. и след финала на последното представление вдига ръка към публиката и казва: \"Посвещавам го на теб, Мария\". Кабаиванска е родена в Бургас на 15 декември, 1934 г. От малка свири на пиано и пее в детския хор \"Бодра смяна\". През 1957 г. завършва оперно пеене в Държавната консерватория \"Панчо Владигеров\". Назначена е за хористка в Софийската опера, което я кара да кандидатства за стипендия за специализация. Така тя заминава за Италия през 1958 г. От 1961 г. е солистка в \"Ла Скала\" в Милано и в Софийската опера. За няколко години се налага на сцената и се изявява по целия свят. Днес преподава в Италия и води майсторски класове в Нов български университет. Основател е на фонд \"Райна Кабаиванска\", който подпомага млади български таланти. Сред досегашните лауреатите на наградата \"Мария Калас\" са режисьорът Франко Дзефирели, баритоните Ренато Брузон и Роландо Панераи и др. На церемонията по награждаването учениците на Кабаиванска Рейналдо Дроз и  Киара Изотон изпълниха арии и дуети от опери на Верди и Пучини. Между 10 и 29 септември Райна Кабаиванска ще бъде в София за своя 19-ти международен майсторски клас, организиран от Нов български университет. ", "date": "2019.08.03", "title": "Райна Кабаиванска стана първият чужденец, взел италианската награда \"Мария Калас\""}
{"url": "https://www.dnevnik.bg/bulgaria/2019/08/03/3946884_apelativniiat_sud_otnovo_osudi_bivsh_zam-ministur_na/", "text": "Бившият зам.-министър на финансите от кабинета на Симеон Сакскобургготски Красимир Катев отново е осъден на три години и половина затвор за катастрофа, която причини преди 7 години край Балчик. Това е решил за втори път Апелативният съд във Варна, след като миналата година делото му беше върнато от Върховния касационен съд, съобщава lex.bg. При катастрофата от лятото на 2012 г. загинаха двама млади мъже. Според разследващите тогава автомобилът, шофиран от Катев, навлиза в насрещното движение и удря движещата се там кола. Първоначално окръжният съд в Добрич оправда Катев. След това апелативният съд във Варна върна делото и тогава процесът завърши с осъдителна присъда. На втора инстанция варненските съдии намалиха наказанието от четири на три години и половина затвор.", "date": "2019.08.03", "title": "Апелативният съд отново осъди бивш зам.-министър на финансите за катастрофа с две жертви"}
{"url": "https://www.dnevnik.bg/bulgaria/2019/08/03/3946895_snimka_na_denia_borisov_suobshtava_putnata_agenciia/", "text": "Сигурен, че румънски туристи са вкарали заразата в България. Те ядат по пътищата, от там остатъците лесно могат да се разпространят\". С тези думи вчера премиерът Б  в България. Само ден след изказването му от Агенция \"Пътна инфраструктура\" разпространиха снимки как техни служители изпълняват \"всички предписани мерки за дезинфекция на пътищата в граничните райони, паркинги, отбивките за отдих около бензиностанциите, както и около други обекти край които минава интензивен пътникопоток\".", "date": "2019.08.03", "title": "Снимка на деня: Борисов съобщава, Пътната агенция изпълнява"}
{"url": "https://www.dnevnik.bg/sport/2019/08/03/3946830_kris_frum_mechtae_da_se_zavurne_za_tur_dyo_frans_prez/", "text": "Четирикратният шампион в Тур дьо Франс Крис Фрум вярва, че ще се завърне на велосипеда и ще продължи кариерата си след тежкото падане, което имаше преди по-малко от два месеца. Британецът  счупи бедрена кост , лакът, няколко ребра, гръдна кост и получи фрактура на шиен прешлен. На 12 юни Фрум падна по време на разузнаването на индивидуалното бягане по часовник в Критериум Дофине. В интервю за сайта на отбора си \"Инеос\", колоездачът признава, че не си спомня много. \"Беше много ветровит ден, аз бях развълнуван, че наближава Тура и исках да тествам краката си, да видя моите възможности. Часовникът беше първия важен етап, но за съжаление силният вятър направи нестабилен моя велосипед, след което се ударих в стена\", припомня си британецът. Фрум уточнява, че бързо е разбрал, че състоянието му е тежко.   \"Видях десетки хора да ме гледат с угрижени погледи, попитах моя механик Гари и треньора ми Тим, които дойдоха много бързо дали мога да се изправя. Казаха ми, че нещата са много сериозни и по-добре да не мърдам. Попитах ги дали ще съм на линия за Тура, само това мислех, но бързо ми казаха да си го избия от ума\", добавя колоездачът. Фрум претърпя тежка операция, продължила шест часа в Монпелие, след което дълго време беше в болница. Колоездачът вече е в дома си и дори използва велотренажор, като педалира само с един крак. \"Правя упражнения всеки ден, близо два часа, за да поддържам тялото си. Всяка седмица ще си поставям различна цел, за да имам прогрес. Късметлия съм, че не ми се случи нещо по-сериозно. Знам, че положението ми беше лошо, но с подкрепата на семейството ми и отбора се чувствам много по-добре\". \"Голямата цел е да съм на старта на следващия Тур дьо Франс през 2020 г. Да опитам да сън на нивото от тази година или дори по-високо. Това е нещото, което ме кара да продължавам и ме зарежда в момента\", завършва Фрум. Британецът има четири титли от Обиколката на Франция, като се цели във влизането на престижния клуб на петкратните шампиони. До момента това са правили само Еди Меркс, Жак Анкетил, Бернар Ино и Мигел Индураин. В отсъствието на Фрум отборът му  \"Инеос\" продължи доминацията си в Тура  - Еган Бернал спечели пред миналогодишния шампион Герант Томас. Британският тим спечели състезанието седем пъти в последните осем години, включително пет поредни.", "date": "2019.08.03", "title": "Крис Фрум мечтае да се завърне за Тур дьо Франс през 2020 г."}
{"url": "https://www.dnevnik.bg/bulgaria/2019/08/03/3946896_na_ispaniia_i_triabvaha_30_godini_za_da_se_spravi_s/", "text": "Министърът на земеделието Десислава Танева отговори на критиките за действията на правителството за справяне с чумата по прасетата, които  Корнелия Нинова отправи по-рано днес към премиера Бойко Борисов и правителството . \"Не прави чест на Корнелия Нинова и БСП да се опитват да спечелят избиратели в този тежък момент\", написа Танева в страницата си във \"Фейсбук\". Тя изрази надежда, че в тази ситуация политиците ще се държат \"отговорно\" и няма да оставят политическите мотивации да надделеят.  \"В Европа заболяването африканска чума по свинете влиза през 2007 г. в Грузия. Болестта е пренесена чрез хранителни отпадъци, изхвърлени от кораб. Голяма част от Западна Европа е засегната. Заболяването е изключително устойчиво. На Испания й трябваха 30 години, за да се пребори с изкореняване на чумата\", коментира тя. Танева заяви, че обстановката в страната е изключително опасна. Тя допълни, че над 23 държави на територията на 3 континента са засегнати от африканската чума по свинете. По нейни думи правителството е взело всички възможни мерки за ограничаване на болестта, вземайки предвид изискванията на европейските институции.  Земеделският министър твърди също, че мерките са \"с възможно най-щадящи последствия за населението\". За целта са отделени 4.5 млн. лева за доброволно почистване и дезинфекция на личните стопанства. Тя продължи, че това е единствената възможна подкрепа на тези стопанства, защото те са нерегистрирани. \"Всичко в посока обезщетяване на нерегламентирано отглеждане на свине компрометира останалите мерки за борба с чумата и би поставило на риск и санкции държавата ни\", отбеляза тя.  \"300 лв. ще получат стопанства без мерки за биосигурност, които доброволно са усвоили месото от нерегистрираните животни в 20-километровите санитарни зони около свинекомплексите. 300 лв. ще получат и стопани с унищожени прасета в 3-километровите зони около огнищата\", заяви Танева. По нейни думи в момента на терен със съвместни усилия работят Българска агенция по безопасност на храните, Център за оценка на риска по хранителната верига, ветеринарните служби и лекари, научната общност. \"Всички те правят необходимото, за да разяснят на стопаните рисковете от заболяването\", каза Танева.  Тя допълни, че мерки за дивите прасета са взети и техният отстрел не е спирал.", "date": "2019.08.03", "title": "Мерките за справяне с чумата са възможно най-щадящи за населението, обяви Танева"}
{"url": "https://www.dnevnik.bg/kultura/2019/08/02/3936256_otkus_ot_smurt_vuv_voda_na_kendzaburo_oe/", "text": "                           Добре, ще започна отново да пиша Романа за удавянето! За тази цел ще отида да взема Червения кожен куфар! Такъв бе мигновеният ми план. Домът ми в Токио е на едно високо място на платото Мусашино, а ако човек се спусне по запад­ния склон, ще види, че покрай канала една обширна терито­рия, била някога просто тресавище, се застроява надлъж и шир, а за жителите на издигащите се един подир друг огро­мни жилищни блокове е направена колоездачна алея. Един ден, докато се разхождах по алеята за велосипеди със сина ми, който е с увреждания, попаднах на необикно­вен човек... Това изречение е част от началото на роман, който написах малко след като навърших седемдесет. Ако сега, когато на въпросната алея вече бях срещнал нов приятел, реша да го напиша отново, хората най-вероят­но ще отбележат снизходително, че клетият старец от­ново плагиатства от себе си. Но за възрастен човек като мен, който живее доста затворено, просто няма кой знае колко места за съприкосновение с външния свят. Беше утрин в началото на лятото. Излязох сам на разходка, оставих Акари вкъщи. През последните годи­ни физическото му състояние се влоши до степен всяко продължително усилие да е изпитание за него, а и се нуж­даеше от все по-големи дози лекарства, които да държат епилептичните му кризи под контрол. Вървях бавно и по едно време чух зад мен да приближават равни ритмич­ни стъпки. Миг след това някой ме настигна и бързо ме задмина. Оказа се дребна млада жена с вързана на конска опашка дълга черна коса, леко изсветлена в тъмнокафяв оттенък. Носеше светлобежова блуза и памучни пантало­ни в същия цвят, а по тънката им мека материя не се за­белязваше нито гънчица. Бяха `и се лепнали като ръкавица и очертаваха откровено малките `и стегнати задни час­ти. Без да са прекалено мускулести, бедрата `и изглеждаха оформени и силни, а над тях извивките на ханша `и се полю­ляваха леко при всяка нейна крачка. Младата жена се отда­лечи бързо-бързо... Аз пък продължих да крача бавно. Забелязах изчезналото преди малко от погледа ми момиче да прави гимнастика на малка площадка, оборудвана с пейки, метални лостове и други уреди за фитнес. Протягаше леко единия си крак напред, приклякаше и известно време застиваше в това положение. После сменяше крака и повтаряше упражнение­то. Когато преди малко ме задмина, мернах привлекателно кръгло лице, а сега, когато видях профила и, докато мина­вах покрай площадката, той ми напомни по-скоро за демон Хання (прочетох някога една теория, че японските краса­вици са две категории: тип Отафуку – кръглолики, и тип Хання – със заострено лице). Междувременно шумът на во­дата в канала се засили, защото на въпросното място те­чението бе по-силно, а и защото конструкцията, подкрепя­ща стоманения мост, по който минаваше линията Одакю, образуваше своеобразен покрив над канала и усилваше шума му. Това за миг привлече погледа ми към повърхността `и и аз продължих да крача, без да си гледам в краката. И тогава изведнъж налетях върху стълба на улична лампа и си ударих главата. После четири-пет дни имах вътрешен кръвоизлив – отдясно на лицето ми чак до ъгъл­чето на окото. Притъмня ми и точно преди да се стоваря по гръб, попаднах в нечия здрава и в същото време мека прегръдка. Две силни ръце ме обгърнаха и в следващия миг се озовах кацнал на платформа с формата на вретено. \"Платформата\" обаче беше топла и аз заключих, че е чо­вешко бедро. Дадох си и сметка, че гърбът ми лежи върху мека женска гръд. Успях някак си да се изправя на крака и се опитах да си поема дъх, като се държах за стълба, в кой­то само преди секунди се блъснах. А в ушите ми отекваха собствените ми стенания. – Моля ви, господине, седнете пак в скута ми – подкани ме със спокоен тон момичето. И замаяният от удара старец се върна послушно в пре­дишното положение След няколко минути обаче – време, колкото бе нужно на Акари да се съвземе от средно силен пристъп – аз отно­во станах от бедрото на момичето, което забележимо се бе затоплило и намокрило от пот. А когато понечих да му благодаря, то внезапно ме попита: • Често ли ви се случват такива неща? • Това място остава в сянката на железопътната ли­ния Одакю и светлината е малко, а в долната част на ос­ветителния стълб има някакво устройство за автома­тично включване на лампата, което го прави необичайно широк, нали? Горната му половина пък е съвсем тънка, така че не го забелязах!... Освен това се бях заслушал в плисъка на водата в кана­ла и не гледах внимателно. Шараните, които го бяха пре­дизвикали, сега са близо до отсрещния бряг, но преди малко четири-пет охранени мъжки се надпреварваха да ухажват една-единствена женска. Сигурно са в размножителен пе­риод. Не бях виждал в родния си край толкова едри шарани да се скупчат в някоя река и затова, без да ща, се загледах. Усетих се миг преди лицето ми да се блъсне в стълба. Ако бях по-млад, сигурно щях да избегна удара, но – Колко прецизно описвате всичко! Личи се, че сте писа­тел!... – прихна момичето. – Наистина е смешно да се опитваш да възстановиш ня­какво събитие, седнал в женски скут – признах аз. – Просто ме болеше толкова, че не можех да стана. Извинете ме. И още веднъж благодаря! – Добре че не сте уцелили слепоочието. Но от ранич­ката на челото ви се стича кръв. Добре ще е бързо да се приберете и да охладите удареното място! И така, двамата тръгнахме – тя съобразяваше крачка­та си с мен – към моста над канала, от който обикновено се връщах обратно. Тогава осъзнах, че момичето явно ме бе забелязало край площадката и ме бе изпреварило с цел да ме заговори, когато се бе случил инцидентът преди малко, и тя ми помогна, което в крайна сметка стана повод да се заприказваме. – Мисля си, че ако баща ти бе доживял до старини, си­гурно щеше да изглежда като теб – без лошата стойка, естествено – пошегува се той, след като ме огледа. – Навремето казваше, че от теб ще излезе нещо интересно, и май се оказа прав, а? – Може би не толкова интересно, колкото комично – Не, не, определено си интересен. Комичен е нещо пò друго! Спомняш ли си как навремето събираше из речни­ците на баща си интересни йероглифи, както някои деца събират насекоми? Веднъж, когато баща ти говорел с ап­ломб за някаква дума, ти си му възразил, че всъщност се пише с малко пò друг йероглиф, но разликата е нищожна, тъй че лесно може да се сбърка. Тогава проверил в речника с лупа и ти си се оказал прав! Да, и аз доста се гордеех с тази случка. Баща ми беше само на петдесет години, но сигурно и заради недохран­ването през войната, особено в нашето планинско село, старческото му далекогледство бе доста напреднало. И беше сбъркал един йероглиф с друг. А аз обичах да търся редки йероглифи по четенията им в индекса на края на реч­ника и онзи път забелязах грешката, което ми донесе една странна за дете причина за гордост. Спомнях си как направих това във връзка с есето \"Буда отвъд планините\" от Шинобу Орикучи*, в което той сам коментира романа си \"Книгата на мъртвите\". Там пише следното: \"В храма Шитенноджи имало обичай вяр­ващите да гледат залязващото слънце, за да се преродят в Чистата земя**. Немалко от тях намирали смъртта си в морските води, стремейки се да приближат този момент. Подобен обичай е засвидетелстван и в Кумано, макар и названието му да било различно. И там поклонниците вярвали, че ако плуват безкрай в разпенените води на океана, ще стигнат до Чистата земя и ще потънат в обятията на бодисатвата Каннон*. Думата \"разпенен\" в текста бе изписана с изключител­но рядък йероглиф, състоящ се от три еднакви елемента със значение \"вода\". Но недовиждащият ми баща явно го взе за популярния йероглиф със значение \"гора\", който пък се състои от три елемента \"дърво\". Спомням си как веднъж поде темата, докато проверя­ваше качеството на изработената суровина за хартия, а майка ми беше наблизо (поне така съм си го припомнял, след като пораснах): – Виж, той говори за \"гора от вълни\"! А в този край хо­рата вярват, че душите на умрелите се вдигат във въз­духа и се връщат в Гората, нали? И когато се спускат от небето, за тях клоните на дърветата сигурно изглеждат точно като вълни, не мислиш ли? Всъщност онези, които поддържаха местното вярва­не, че душите на умрелите се връщат в Гората, и се гриже­ха за малкия храм на този култ, бяха, разбира се, баба ми и майка ми, а не пришълец като баща ми. Така че сигурно майка ми се е зарадвала да чуе тези думи от иначе мълча­ливия ми баща Но моето любимо четиво беше индексът на йероглиф­ния речник, така че вече знаех редкия знак с три елемента \"вода\". И нямаше как да не се намеся, когато чух за какво става дума. – Всъщност \"разпенен\" се пише с друг йероглиф, в кой­то има три \"води\", а не три \"дървета\". И значи развълну­ван като придошла река Тогава баща ми си сложи сребърните очила за старческо далекогледство и с вид на съвсем различен човек изчезна в малката си стаичка в дъното на къщата. По-късно явно е споделил случката с майка ми, а както се оказва – и с Дайо. • Същество в будистката митология, което олицетворява вселен­ското милосърдие. – Бел. пр.169 Но представата, която ми навяваше този спомен сега, бе не за морски вълни, а за придошлата река, чиито подводни течения влачат баща ми, додето водовъртежът го погъл­не. Активното движение, когато навлизаш в Гората, и па­сивното – когато те влачи реката: баща ми ги познаваше и двете. Както вече знаеше и двата йероглифа – с трите \"води\" и с трите \"дървета\" Бедният ми баща – вярваше, че има и друг свят * Шинобу Орикучи (1887 – 1953) – японски етнограф, литературовед, езиковед и писател. – Бел. пр. ** Понятие в част от будистките традиции (Махаяна), което обозначава предполагаем свят на безкрайно блаженство, намиращ се в условно западна посока, влизането в който се равнява на постигане на нирвана. – Бел. пр.168", "date": "2019.08.03", "title": "Откъс от \"Смърт във вода\" на Кендзабуро Ое"}
{"url": "https://www.dnevnik.bg/sviat/2019/08/03/3946869_centurut_na_moskva_e_zadrusten_ot_policiia_otnovo_sa/", "text": "Централни части на руската столица бяха задръстени днес с полицаи, части за борба с безредиците и отряди на бившите вътрешни войски, за да пресекат опитите за каквото и да е събиране на желаещи да протестират срещу недопускането кандидати на опозицията до изборите за местни власти. В подкрепа на московчани имаше и протест в Санкт Петербург с участието на около 1000 души. В петък полицията предупреди, че не са разрешавани мероприятия, настоя да не се излиза на шествия и митинги, а днес с мегафони предупреждаваше хората по няколко булеварда да се разотиват.      Въпреки това над 1000 души се събраха, независимо, че нямаше организатори, лидери, лозунги и скандирания, а само ритмични ръкопляскания. Арестуването на хора започна веднага, като един от нерегистрираните кандидати - Любов Собол, бе измъкната от такси, натикана в полицейски микробус и откарана в неизвестна посока. Неправителствената организация ОВД-Инфо, която събира свидетелски показания за задържани, обяви в ранния следобед за 200-300 арестувани, докато от МВР говореха за 30 задържани и не повече от 350 участници в протеста. Но 3 часа по-късно и двете страни обявиха за поне 600 задържани.      На много места патрули проверяваха документите и багажа на минувачи и задържаха за кратко журналисти и снимащи. Няколко медии съобщиха за заплахи, отправяни от полицаите като \"ще ми откараме в моргата\" и \"ще ви отрежем пръстите, ако откажете да ви свалим отпечатъци\". Имало е и случаи на провокации от цивилно облечени, които са били видени да бъдат инструктирани и след това да минават между хората и да подхвърлят \"Защо сте тръгнали срещу властта и президента?\" и \"Полицаите изпълняват задълженията си, а вие устройвате безредици\". Кореспондент на сайта \"Сноб\" описва и появата на хора с журналистически прес карти от сайта \"Национален курс\" (на него пише, че се бори \"за възстановяване суверенитета на Русия\"), които говорели на събралите се, че са \"слуги на Държавния департамент\", че \"искате да устроите Майдан\" и подобни. Арестуваните поне 600 души е значително по-голям дял в сравнение с протестите преди седмица, когато от поне 15 000 демонстрирали бяха отведени, включително с брутална сила, почти 1400 души. Алексей Навални, най-популярният представител на опозицията, негови съратници и активисти бяха арестувани в дните преди и след сблъсъците от 27 юли. Част от тях са обвинени по особено тежки текстове от Наказателния кодекс - за организиране и подстрекаване към масови безредици, за което наказанието е затвор до 15 години.      Днес руската Следствена служба съобщи, че е започнала наказателно разследване срещу фондацията на Навални по подозрение в изпиране на 1 милиард рубли (малко над 15 млн. евро) Президентът Владимир Путин досега не е коментирал изблика на насилие и репресии от органите на реда. Изборите в Москва можеха да останат локално събитие за Русия, но вече се смятат за проверка какво да се очаква за парламентарните избори през 2021 г.     ", "date": "2019.08.03", "title": "Центърът на Москва е задръстен от полиция, отново са арестувани стотици"}
{"url": "https://www.dnevnik.bg/razvlechenie/2019/08/03/3946904_nai-chetenoto_v_dnevnik_globite_za_turisti_v_italiia_i/", "text": "                         1.  Две \"безплатни\" кафета излязоха на германски туристи 950 евро във Венеция  - 46124 прочитания 2.  Най-масовите убийци в животинското царство не хапят случайни хора   - 40023 прочитания 3.  Слави Трифонов прави партия и нов телевизионен проект (допълнена)  - 34960 прочитания 4.  Знаем кой е поръчал на \"Тад Груп\" атаката срещу НАП, обяви директорът на ГДБОП  - 32685 прочитания 5.  Прокуратурата изненадващо разпространи доказателства срещу \"ТАД Груп\", за да защити обвинението  - 28089 прочитания 6.  Предозиране: Прокуратурата публикува ЕГН-тата на Борисов, Пеевски и Цацаров  - 24743 прочитания 7.  Собственикът на TAD Group остава в ареста, чувства се натопен и предаден  - 24707 прочитания 8.  Полша се превръща в \"пустинята\" на Европа  - 24693 прочитания 9.  Как започна \"Шоуто на Слави\"  - 24330 прочитания 10.  Къде е Бойко? Данъкоплатците го \"търсят да го бият\" *  - 22826 прочитания", "date": "2019.08.03", "title": "Най-четеното в \"Дневник\": Глобите за туристи в Италия и убийците в животинското царство"}
{"url": "https://www.dnevnik.bg/photos/2019/08/03/3946890_snimka_na_denia_opozicionen_lider_e_sred_arestuvanite/", "text": "Преди началото на протестите днес руските власти задържаха един от лидерите на опозицията в страната - Любов Собол. Тя е пътувала с такси, което е било спряно от полицията и е била вкарана в черен полицейски микробус. Собол е един от кандидатите на опозицията, които не бяха допуснати до местните избори. Именно това се превърна в причина за протестите.", "date": "2019.08.03", "title": "Снимка на деня: Опозиционен лидер е сред арестуваните на протестите в Москва"}
{"url": "https://www.dnevnik.bg/bulgaria/2019/08/03/3946908_prepodavateli_ot_unss_zastanaha_sreshtu_podkrepa_ot/", "text": "Преподаватели от УНСС се обявиха срещу подкрепата на кандидатурата на Иван Гешев за главен прокурор, заявена на 1 август в официално писмо до Висшия съдебен съвет от ректора на университета проф. Стати Статев. \"Водени от разбирането, че трябва да бъдат уважени професионалното мнение и единодушната подкрепа на Иван Гешев (...) заявяваме подкрепата си за него\", пише  в писмото на Статев . \"Признателността, която изпитвам към УНСС, Уважението към ректорската институция, Привързаността ми към студентите, заради които съществува всеки университет, ме задължават да изразя НЕСЪГЛАСИЕТО СИ със становището до Пленума на ВСС, изразено от ректора на УНСС, входирано на 1 август, 2019 г. Считам, че: - г-н Иван Гешев не отговаря на изискванията за заемане на висшата държавна длъжност главен прокурор на Републиката и мотивите за това са многократно изтъквани в общественото пространство; - изразеното от ректора на УНСС в цитираното писмо не отговаря на изискванията на чл. 173, ал.8 от Закона за съдебната власт. Текстът на тази разпоредба изисква висшите училища да предоставят становища, включващи въпроси до кандидата. Тук въпроси липсват. Изразена е само немотивирана подкрепа; - не ми е известно в университета да е имало дискусия по въпроса дали да се подкрепя кандидатурата на г-н Гешев, не ми е известна и процедурата, по която е прието посоченото становище\". Това написа в страницата си във \"Фейсбук\" ас. д-р Делян Недев от Катедра \"Частноправни науки\" в Юридическия факултет на УНСС. Своето несъгласие с писмото в подкрепа на Гешев изрази и доцентът по социология в университета Катя Михайлова. \"Моля, извинете ме, г-н Ректор, колеги и приятели, но аз НЕ подкрепям кандидатурата на Иван Гешев за главен прокурор на Р. България! Публикувам позицията си като реакция на писмото от ректора на УНСС, в което е записано \"заявяваме подкрепа\". Считам се за част от множественото число на университета, работя сърцато за добруването на нашите студенти, но по отношение кандидатурата на Гешев се разграничавам от институционалната университетска позиция. Кандидатурата може да е в синхрон с всички процедурни критерии, но е асинхронна на моите лични, граждански и политически. Благодаря предварително за разбирането и толерантността!\", написа тя във \"Фейсбук\". ", "date": "2019.08.03", "title": "Преподаватели от УНСС се обявиха против подкрепата на ректора за Иван Гешев"}
