{"url": "http://www.dnevnik.bg/sport/2017/12/15/3098484_kralev_opravda_slabite_rezultati_na_borbata_s_kontuzii/", "text": "Спортният министър Красен Кралев обяви, че контузиите са причина за неубедителните резултати на българската борба през 2017 г. Въпреки че националният отбор записа най-слабото си участие на световно първенство от 56 години насам, Кралев определи като положителна първата година от олимпийския цикъл за Токио 2020. Оценката на спортния министър идва по-малко от четири месеца, след като  самият той назначи проверка в Българската федерация по борба (БФБ) . След шампионата в Париж Кралев поиска да се провери \"дали се изпълняват заложените в проекта за финансово подпомагане дейности\". Въпреки че участва с цели 20 състезатели, българският отбор не спечели нито един медал при мъжете и жените на фона на най-голямото държавно финансиране. За 2017 г. спортното министерство отпусна на БФБ 3 милиона лева, с половин милион повече от олимпийската 2016 г. \"Дори в една от най-тежките си години, със спечелените 19 медала от европейски и световни първенства във всички възрастови групи борбата отново е сред най-успешните ни спортове. През 2017 г. направихме много силно европейско първенство, но след това за съжаление имаше много контузии, които ни попречиха да се поздравим с една много по-успешна година\", каза Кралев при връчването на годишните награди на Българската федерация по борба (БФБ). На церемонията беше отбелязана и 85-ата годишнина на БФБ. В този период българските борци са спечелили 69 медала от олимпийски игри, 251 от световни първенства и 399 от европейски шампионати. \"Това беше първа година от олимпийския цикъл и аз вярвам, че всеки ще намери пътя си, за да може през следващата и по-следващата години да сме още по-добре подготвени и да се развиваме в правилната посока\", заяви Кралев и пожела на младите борци се учат от опита на шампиони като Петър Киров, Боян Радев, Александър Томов и др. За борец на годината беше избран европейският шампион при класиците в категория до 75 кг Тарек Абдеслам. Натурализираният египтянин благодари на Кралев за подкрепата, която му е оказал от пристигането му в България. Европейската шампионка Биляна Дудова зае второто място в годишната класация на борбата, а трети е сребърният медалист от шампионата на Стария континент Иво Ангелов. На церемонията по случай 75-ата им годишнина бяха наградени двукратните олимпийски шампиони Боян Радев и Петър Киров, Нешо Берберов и Гюро Гюров, както и навършилият 85 години заслужил треньор Михаил Ангелов. Със специални призове бяха отчетени Цено Ценов и почетният президент на федерацията Валентин Йорданов, които не присъстваха на церемонията. За треньор на 2017 г. беше избран селекционерът на националите по класическа борба Армен Назарян, а негови подгласници станаха треньорът на жените Петър Касабов и наставникът на мъжкия тим по свободна борба Серафим Бързаков. След слабото представяне в Рио де Жанейро, белязано от един бронзов медал на дебютантката Елица Янкова, федерацията проведе редица работни срещи с Кралев с цел да бъде започната цялостна реформа, припомни след световното вестник  \"Сега\" . В реформата беше заложено преструктуриране на бюджета, като парите да се насочват по клубовете за сметка на лагерите на националните отбори. Освен това трябваше да се финансира създаване на отбори от осем състезатели и треньор, които да представят обединени регионални центрове. Идеята беше всеки месец да се организират отборни двубои, за да се предизвика раздвижване на вътрешния календар, ангажиране на местната власт към борбата и привличане на спонсори. На практика обаче всичко продължава по старому. \"Борбата е най-успешният български спорт в исторически план и затова взехме решение да го подкрепим и да му помогнем да върне позициите си на водеща световна сила. Замисълът на предложената от федерацията реформа е добър и може да доведе до конкретни резултати, но само, ако се изпълнява съвестно. За съжаление резултатите от световния шампионат в Париж не отговарят на очакванията ни. Длъжни сме да проверим дали публичните средства, които получава БФБ, се изразходват правилно и по предназначение\", каза при назначаването на проверката Кралев.", "date": "2017.12.15", "title": "Кралев оправда слабите резултати на борбата с контузии"}
{"url": "http://www.dnevnik.bg/sviat/2017/12/15/3098448_rusiia_i_egipet_podnoviavat_redovnite_poleti_dve/", "text": "След двугодишно прекъсване на самолетните полети между Русия и Египет двете страни подписаха в петък споразумение за подновяването им - засега само до столицата Кайро. Съдбата на връзките с египетските курорти ще се решава през 2018 г. Според междуправителствения протокол за сътрудничество в сигурността на гражданската авиация, подписан от транспортните министри Максим Соколо и Шериф Фахти, той влиза в сила след 30 дни. Това означава, че реално първите полети ще започнат по-скоро през февруари. Засега туристическите агенции в Русия не бързат да продават пътувания и почивки през Кайро, защото разстоянието до курортите не е малко и едва ли туристите ще търсят такива пакети. Според министър Соколов \"Аерофлот\" се нуждае от време за оформяне на договори за обслужване, зареждане с гориво и размразяване на представителството на авиокомпанията в Египет. До прекратяването на полетите през 2015 г. Египет бе най-популярното зимно направление в руския туризъм с пиков период октомври-ноември. През 2014 г. тук почиваха 3.1 млн. руснаци, а за първите 11 месеца на 2015 г. - 2.4 млн. души. Внезапното отпадане на Египет от руския туристически пазар стана заради атентата на 31 октомври 2015 г., с който високо в небето над Синайския полуостров бе взривен със заложена от ислямски терористи бомба на борда пътнически самолет на авиокомпания \"Когалимавия\". Загинаха всичките 217 туристи, прибиращи се от курорта Шарм ел шейх, и 7-членния екипаж - най-голямата подобна трагедия в историята на гражданската авиация на Русия. Разследването показа, че взривното устройство е поставено в A321 от служител на летището и в отговор Русия - но също така Великобритания и други държави - поискаха засилване на охраната и пълна ревизия на протоколите за охрана и сигурност. Затварянето на Египет за руски туристи съвпадна с шоковото закриване и достъпа до Турция като ответна мярка на Москва за свалянето на руски боен самолет на границата със Сирия. Турският пазар бе вторият по значение за Русия и възстановяването на пътуванията там започна едва преди няколко месеца.", "date": "2017.12.15", "title": "Русия и Египет подновяват редовните полети две години след атентата над Синай"}
{"url": "http://www.dnevnik.bg/bulgaria/2017/12/15/3098432_karakachanov_shte_iska_stanovishte_ot_parlamenta_kak/", "text": "Вицепремиерът и министър на отбраната Красимир Каракачанов ще поиска от Народното събрание становище за това как да продължи процедурата за покупка на нов изтребител за Българската армия. Това съобщи Каракачанов в интервю за Би Ти Ви. \"Искам от парламента тълкуване какво значи това - дали разговорите трябва да започнат с трите държави (Италия, Швеция и САЩ) или да разширим обсега. Президентът говори за друг боен самолет\", каза той, припомняйки  полета на Румен Радев с френския \"Рафал\" . Каракачанов допусна възможността от фирмите да бъдат поискани оферти както за нови самолети така и за втора ръка. \"Не споделям философията на пишман натовци, които казват: \"Изхвърлете съветската техника\", каза Каракачанов и допълни, че повечето от застъпниците на тази теза са завършили в Съветския съюз. Едновременно с това ги призова да дадат отговор \"откъде пари\". \"Логиката е проста - техниката която може да бъде използвана, да се поддържа - до 2029-2030 г., а паралелно с това да се подменя остарялата. Тази седмица  правителството одобри 20 млн. лв . да бъдат похарчени за ремонт на изтребителите МиГ-29.", "date": "2017.12.15", "title": "Каракачанов ще иска становище от парламента как да продължи търга за изтребител"}
{"url": "http://www.dnevnik.bg/ot_vas/galeriiotvas/2017/12/15/3097815_chitatelska_fotogaleriia_kambanite_-_komunizum/", "text": "В този късноесенен ден слънцето надзърта ниско зад хоризонта и за кратко стопля София. Времето е добро за семейна разходка в околностите на \"Камбаните\". На фона на слънчевата светлина в контражур монументът заприличва едновременно на ракета от фантастичен роман на Александър Беляев и кулата Барад-дур с Окото на Саурон от \"Властелина на пръстените\". Развеселен от асоциацията, си припомням историята и идеологическите основания на монумента.", "date": "2017.12.15", "title": "Читателска фотогалерия: \"Камбаните\" - комунизъм, архитектура, религия"}
{"url": "http://www.dnevnik.bg/sport/2017/12/15/3098490_levski_dopulni_polufinalite_za_kupata_na_bulgariia/", "text": "Левски\" е последният полуфиналист в Купата на България. Рекордьорът по трофеи в турнира спечели гостуването си на \"Дунав\" (Русе) с 2:0 и се присъедини към ЦСКА, \"Славия\" и \"Ботев\" (Пловдив). Жуниор Мапуку и Жерсон Кабрал донесоха победата на сините в последния мач в българския футбол за 2017 г. Жребият за полуфиналите за купата ще се тегли на 19 декември. Финалистите ще бъдат определени в два мача на разменено гостуване, които ще се изиграят на 13/14 март и 10/11 април. В двубой, който не предложи много вълнуващи моменти, \"Левски\" взе комфортен аванс от два гола още до почивката след груби грешки в защитата на \"Дунав\". В 23-ата минута Михаил Милчев се подхлъзна при центриране от десния фланг на Милош Цветкович. Топката стигна до Мапуку, който се обърна с лице към вратата и със силен удар не остави шансове на вратаря Станислав Антонов. В последната минута на първото полувреме гостите стигнаха до второ попадение при куриозна ситуация. Олексей Ларин изрита топката в тялото на колегата си в отбрана Диан Димов и тя попадна в Кабрал, който не пропусна на три-четири метра от голлинията. В 54-ата минута \"Левски\" беше близо до трети гол след страхотен пробив на Мапуку. Конгоанецът тръгна от центъра, премина през няколко играчи и се озова очи в очи с вратаря. Последва удар по земята в долния десен ъгъл, но топката срещна гредата. В 67-ата минута Мапуку отново се измъкна сам срещу Антонов, но не успя да преодолее вратаря на \"Дунав\". В 80-ата минута гредата за втори път спаси домакините след директно изпълнение от корнер на Жорди Гомес. \"Дунав\" можеше да се върне в мача само четири минути по-късно. Васил Шопов отправи добър изстрел от дистанция, но топката се отби в напречната греда. Малко след това русенци стигнаха до попадение, но то правилно беше отменено заради засада на Бранимир Костадинов.", "date": "2017.12.15", "title": "\"Левски\" допълни полуфиналите за Купата на България"}
{"url": "http://www.dnevnik.bg/biznes/2017/12/15/3098492_cenata_na_vodata_v_14_oblasti_e_povishena/", "text": "Комисията на енергийно и водно регулиране (КЕВР) проведе закрито заседание в специализиран състав \"ВиК\", на което е приела окончателно решение за изменение на цени на ВиК услуги за 2018 г., съобщи БТА. С решението са коригирани цени на ВиК услугите на операторите в 14 области на страната - София, Перник, Монтана, Враца, Пловдив, Смолян, Кърджали, Русе, Силистра, Шумен, Варна, Бургас, Сливен и Ямбол, уточняват от КЕВР. Пълният текст на решението на КЕВР за актуализираните цени на ВиК услугите за 2018 г. ще бъде оповестен по-късно от регулатора. За БТА от Комисията потвърдиха, че по време на днешното закрито заседание са били одобрени цените, предложени по време на откритото заседание за обсъждането на доклада за изменението на одобрените цени на ВиК услуги за 2018 г., което се проведе на 7 декември. Това означава, че най-голямо ще е поскъпването в Ямбол – с 20% до 2.78 лева за куб.м, и във Враца – с 13% до 3.09 лв. В София водата поскъпва с 9.5% до 2.36 лева за куб.м; в Бургас – 8.7% до 2.77 лв./куб.м; в Силистра – с 6.5% и ще стигне 3.29 лв.; в Монтана – с 6.4%, или 2.89 лв./куб. м; в Русе – 6.2% до 2.78 лв./куб.м; в Перник – 5.8% до 2.29 лв.; в Смолян – с 4.5% до 2.35 лв./куб м. От 1 януари 2018 г. увеличена ще бъде цената на питейната вода и в Шумен – с 3% до 3.32 лв./куб.м; в Пловдив – с 2.9% до 2.20 лв., във Варна – с 2.7% до 3 лв/куб.м; в Кърджали - с 2.8% до 2.43 лв./куб.м и в Сливен – 2.05% до 2.5 лв. От КЕВР обещават, че стриктно ще следят изпълнението на бизнес плановете на ВиК дружествата и ще предприемат мерки при неизпълнението им. След третата година на 5-годишния регулаторен период, съгласно законовите изисквания, Комисията задължително ще провежда цялостен регулаторен преглед на изпълнението на поетите ангажименти от ВиК дружествата - постигнат размер на заявените инвестиции и показателите за качество на услугите, намаляване на загубите по мрежата и др. При доказано неизпълнение на заложените в бизнес плановете инвестиции и показатели, Комисията незабавно ще коригира цените на утвърдените ВиК услуги, като ги намалява. Днес преди обед  пред сградата на Министерския съвет БСП свика митинг -протест  срещу очакваното решение.", "date": "2017.12.15", "title": "Цената на водата в 14 области е повишена"}
{"url": "http://www.dnevnik.bg/biznes/2017/12/15/3098510_durjavata_shte_porucha_umna_sistema_za_po-sigurno/", "text": "Агенция \"Пътна инфраструктура\" обяви обществена поръчка за разработване и внедряване на интелигентна система за сигурност на движението по магистрала \"Тракия\", която да следи трафика, да предупреждава за аварии и при нужда да пренасочва движението в тунел \"Траянови врата\". Прогнозната обща стойност на поръчката е 7.2 млн. лв., а срокът за изпълнение е 2 г. Финансирането е по оперативна програма \"Транспорт и транспортна инфраструктура\" 2014 – 2020 г.", "date": "2017.12.15", "title": "Държавата ще поръча \"умна\" система за по-сигурно пътуване по \"Тракия\""}
{"url": "http://www.dnevnik.bg/sviat/2017/12/15/3098513_holandskata_policiia_prostrelia_vuorujen_s_noj_muj_na/", "text": "Холандската военна полиция орани и арестува мъж, въоръжен с нож, който се държал заплашително на международното летище \"Схипхол\" в Амстердам, предадоха световните агенции. По думите на очевидци от сградата на летището са били евакуирани хората. Преустановено е било и движението на влаковете от летището за центъра на Амстердам и за други градове в страната. В \"Туитър\" военната полиция казва, че мъжът с ножа е изрекъл заплахи, бил е прострелян от полицията, задържан е и е бил изведен от сградата. Полицията уверява, че ситуацията е вече под контрол..", "date": "2017.12.15", "title": "Холандската полиция простреля въоръжен с нож мъж на летище \"Схипхол\""}
{"url": "http://www.dnevnik.bg/sport/2017/12/15/3098520_ispaniia_riskuva_izkljuchvane_ot_svetovnoto_po_futbol/", "text": "Испания рискува да бъде дисквалифицирана от световното първенство в Русия заради държавна намеса във футболните дела, съобщи вестник \"Ел Паис\". ФИФА е изпратила остро писмо до испанската футболна федерация, в което предупреждава за потенциално нарушаване на правилото за независимост в дейността на организацията. Причината за предупреждението е казусът с президентския пост във федерацията. Преизбраният през май 2016 г. Анхел Мария Вияр, който за кратко беше и временно изпълняващ длъжността президент на УЕФА,  беше арестуван за корупция.  Той е разследван за злоупотреба с пари от федерацията, с които се твърди, че е финансирал президентската си кампания. Вияр, който е на свобода под гаранция,  напусна постовете си в УЕФА и ФИФА , но отказва да подаде оставка като шеф на испанската федерация. Тъй като той в момента изтърпява наказание, за негов заместник беше назначен Хуан Луис Лареа. Лареа подкрепи Вияр, който твърди, че е жертва на политически игри, и отказва да го изключи от организацията. Висшият спортен съвет в Испания и Административният спортен съд поискаха провеждането на нови избори, считайки миналогодишните за нередовни. Процедурата в момента е в ход, като се чака окончателното решение на Държавния съвет. Испанската федерация е информирала ФИФА за случая. Днес световната централа напомни да се спазва член 13 от устава, който гласи, че \"всеки член на ФИФА трябва да управлява своите дела независимо и да гарантира, че няма намеса на трета страна в делата му\". Нарушаването на това правило може да доведе до преустановяване на членството на съответната федерация и до изключването на всичките й национални отбори от международните първенства и турнири под егидата на ФИФА.", "date": "2017.12.15", "title": "Испания рискува изключване от световното по футбол"}
{"url": "http://www.dnevnik.bg/evropa/2017/12/15/3098091_sled_70_godini_opiti_es_nai-posle_postigna_ambiciiata/", "text": "Страните от ЕС са на път да постигнат след 70 години амбицията си за обща отбрана, след като вчера лидерите на 25 членове на съюза подписаха пакт да финансират, развиват и разполагат общи въоръжени сили след решението на Великобритания за напусне блока. Отначало блокиран от френския парламент през 50-те години, а по-късно от Великобритания, която се страхуваше от европейска армия,  пактът има за цел да  сложи край на прахосването на милиарди евро за отделни отбранителни политики и на тежката зависимост на Европа от САЩ. \"Днес е исторически ден\", заяви върховният представител на ЕС за външната политика и сигурността Федерика Могерини, която помогна за осъществяването на френско-германските планове за отбранителна интеграция. \"Това превръща Европейския съюз в надежден доставчик на сигурност\", каза тя преди срещата лидерите, които подписаха пакта. Френският президент Еманюел Макрон заяви, че е постигнат \"конкретен напредък\", а холандският премиер Марк Руте каза, че пактът ще направи Европа по-мобилна в света. \"Не става дума да заменим НАТО, а да бъдем по-гъвкави и да използваме по-добре ресурсите си\", каза Руте пред репортери. Нов импулс  Лидерите подписаха пакта, известен на европейски жаргон като Постоянно структурирано сътрудничество в сферата на сигурността и отбраната (ПЕСКО), което е една от най-осезаемите стъпки в европейската интеграция, след като британците гласуваха да напуснат блока. Отбранителната интеграция беше съживена от Франция и Германия с подкрепата на Италия и Испания като демонстрация на единство след Брекзит. По-голям тласък дойде от провалите през 90-те години, когато ЕС не беше в състояние да участва във войните на Балканите и разчиташе на водената от САЩ НАТО да спре кръвопролитието на прага й. В Либия през 2011 г. френско-германската въздушна операция се сблъска с недостиг на муниции и оръжия и отново бе принудена да се обърне към САЩ, което бе възприето като огромно неудобство за Европейския съюз, важна икономическа сила. Заварени неподготвени от анексирането на Крим от Русия през 2014 г. и изправени пред заплахи, вариращи от държавно финансирани компютърни хакери до атаки от радикални елементи, правителствата на ЕС явно са преодолели неохотата си да работят заедно по военните въпроси. Критиката на президента на САЩ Доналд Тръмп за ограничените отбранителни разходи, редица разногласия по външната политика и предупрежденията на Тръмп към съюзниците, че няма да могат да разчитат повече на САЩ, ако не плащат повече, също изиграха роля. \"Тъжно е, че трябваше Доналд Тръмп да ни подбутне, но така или иначе изходът е правилен\", заяви бившият германски външен министър Йошка Фишер, който подкрепи през 1999 г. намесата на НАТО в Косово, но се противопостави на войната в Ирак през 2003 г. Позицията на НАТО За разлика от минали опити за европейска интеграция в отбраната НАТО подкрепи проекта, но генералният секретар на алианса Йенс Столтенберг, който участва в част от срещата на върха, отправи призив да се избегне дублиране. Двадесет и две от 25-те страни от новия пакт са също членове на НАТО. \"Трябва да има съгласуваност между развитието на отбранителните способности в НАТО и в ЕС. Не можем да рискуваме да се стигне до конфликтни изисквания от ЕС и от НАТО за едни и същи държави\", каза той пред репортери. \"Силите и способностите, които ще бъдат развити по европейските инициативи, трябва да са на разположение и на НАТО, защото ние имаме един и същи набор от сили\", добави Столтенберг. Остава да се решат въпроси за финансирането на бъдещи мисии на ЕС. Европейски отбранителен фонд на първо време с пари от Европейската комисия все още очаква одобрение, макар че вече е в ход пилотна фаза за отбранителни изследвания. По ирония, отбелязаха дипломати от ЕС, британският премиер Тереза Мей ще бъде наблюдател на началото на проект, подкрепян от Великобритания в края на 90-те години, но от който няма да е част заедно с Дания и Малта. Смята се, че вчерашното споразумение води началото си от англо-френско споразумение в отбраната от 1998 г. Не е изключен компромис Великобритания да може да се включи в ПЕСКО по-късно, но само при условие, че предостави финансиране и експертна помощ./БТА", "date": "2017.12.15", "title": "След 70 години опити ЕС най-после постигна амбицията си за обща отбрана"}
{"url": "http://www.dnevnik.bg/sport/2017/12/15/3098524_rosi_shte_zapazi_grubnaka_na_levski_no_iska/", "text": "Старши треньорът на \"Лески\" Делио Роси заяви, че ще запази гръбнака на отбора, но се нуждае от качествени попълнения през зимната пауза. Днес сините закриха годината в българския футбол с  победа срещу \"Дунав\" в последния четвъртфинал  за Купата на България. Италианецът изрази задоволство от стабилността, която е постигнал отборът под негово ръководство. В същото време той очаква възпитаниците му да подобрят играта си в атака през пролетния полусезон. \"Разбира се, че винаги има какво да се подобрява. Но трябва да кажа, че поех отбора в движение. Подобрихме много нещата в защита. Виждате, че сме с най-добрата отбрана в първенството\", каза Роси пред \"Диема спорт\". По думите му е най-важното е било отборът да се научи да играе организирано. \"Левски\" може да играе по-нападателно, но трябва да имаме основа, върху която да стъпим. Трябва да играем организирано в средата на терена и оттам да тръгвам нашите атаки, да сме компактни като отбор и тогава вече да се случат тези атаки. Ще работим върху това през зимната пауза\", допълни италианецът. Роси не посочи точен брой играчи, с които иска да се подсили. \"За мен проблемът не е количеството, а качеството. Трябва да се вземат качествени играчи, които да вдигнат нивото и конкуренцията, за да изглеждаме по-добре след зимната пауза\", завърши треньорът на \"Левски\".", "date": "2017.12.15", "title": "Роси ще запази гръбнака на \"Левски\", но иска качествени попълнения"}
{"url": "http://www.dnevnik.bg/bulgaria/2017/12/15/3098532_svetiiat_sinod_smeni_igumena_na_bachkovskiia_manastir/", "text": "Светият синод на Българската православна църква смени днес игумена на Бачковския манастир, се вижда от съобщение на сайта \"Българска патриаршия\". В пълен състав Синодът освободи досегашния игумен архимандрит Симон (Бодуров) и го прати \"да премине на благодатно служение\" в Русенска епархия. На неговото място е назначен архимандрит Самуил (Николаев Теодосиев), клирик на Видинската епархия. Въдворяването на новоназначения игумен ще извърши Мелнишкият епископ Герасим. Това ще стане в неделя на 17 декември. Вчера Св. Синод е определил за свой говорител Старозагорския митрополит Киприан. Той ще бъде и духовен надзорник на отдел \"Връзки с обществеността\". Досегашният пресаташе Александра Михалева ще бъде само главен редактор на \"Църковни вести\", защото не е духовно лице. Вместо нея за шеф на пресцентъра е назначен протойерей Николай Георгиев.", "date": "2017.12.15", "title": "Светият синод смени игумена на Бачковския манастир"}
{"url": "http://www.dnevnik.bg/sport/2017/12/15/3098352_venger_zaiavi_che_parite_ot_petrola_sa_prichina_za/", "text": "Мениджърът на \"Арсенал\" Арсен Венгер заяви, че парите от петрол дават голямо предимство на \"Манчестър сити\" пред останалите отбори във Висшата лига. Според французина обаче \"гражданите\" трябва да извървят още път, преди да се превърнат в един големите клубове в Англия. \"Вижте, ние нямаме петрол, но имаме идеи. Те имат и двете. Това ги прави по-ефективни. Всички очакват проектът им да продължи дълго. Защо не? Може да се случи, но все още имат да извървят дълъг път\", заяви Венгер на пресконференция преди домакинския мач с \"Нюкасъл\" в събота. \"Непобедимите\", както е наричан състава на \"Арсенал\" от сезон 2003/2004, спечели титлата във Висшата лига с 26 победи и 12 равенства в 38 мача. Лондончани са единственият отбор в историята, който завършва сезона в Англия без загуба. Мнозина футболни експерти вярват, че настоящият състав на Пеп Гуардиола може да повтори това постижение. \"Сити\" прави исторически старт на сезона, като се намира в серия от  15 поредни победи във Висшата лига . \"Гражданите\" подобриха рекорда на \"Арсенал\" от 2002 г. След 17 кръга \"Сити\" има много солиден аванс от 11 точки пред втория \"Манчестър юнайтед\", a шампионът \"Челси\" е трети с пасив от 14 точки. На този етап от сезона \"гражданите\" имат десет точки повече, отколкото непобедимия състав на \"Арсенал\" през 2002 г. \"В лицето на мениджъра и играчите те имат всичко необходимо като качество, за да бъдат успешни. Това не се постига лесно, така че трябва да уважаваме постижението им\", допълни Венгер.", "date": "2017.12.15", "title": "Венгер заяви, че парите от петрола са причина за успехите на \"Сити\""}
{"url": "http://www.dnevnik.bg/sviat/2017/12/15/3098526_kakvo_postigna_trump_za_godina_na_vlast/", "text": "\"Вижте колко много постигнах. Вашата страна започва наистина да се справя добре. Фондовите борси са в подем, армията става истински силна, ще построим СТЕНАТА, най-ниска безработица от 17 години. . . \" - така президентът и главнокомандващ Доналд Тръмп поздрави в Туитър сънародниците си за Деня на благодарността (23 ноември). Какви са обаче фактите? Тръмп, чийто рейтинг се срина до най-ниска стойност за края на първата година от мандата, е убеден, че американската икономика може да постигне прираст от 6 процента. Самохвалство според \"Асошиейтед прес\", която цитира експерти от централната банка и икономисти, че реалистичната прогноза е годишният прираст да бъде около 2%. Досега правителството не е представило нито един анализ в подкрепа на растежа, пожелан от Тръмп, добавя АП. Постижение във вътрешната политика - засега слабо според \"Франс прес\" - е придвижването в Конгреса на  данъчната реформа , - едно от основните предизборни обещания на Тръмп. Приет е компромис за хармонизиране на версиите на закона, гласувани в двете камари. Но Тръмп понесе тежко поражение на междинните избори за  сенатор в щата Алабама  - традиционна крепост на републиканците - където техният кандидат Рой Мор, обвинен в сексуално посегателство, но подкрепян до последния миг от президента въпреки възраженията на съпартийците му, бе победен от демократа Дъг Джоунс. Така републиканското мнозинство в Сената се стопи от два на един гласа до \"санитарния минимум\" от 51 срещу 49. Три парламентарни комисии - по правосъдието и по разузнаването в Сената и по разузнаването в Камарата на представителите - разследват дали е имало  намеса на Русия в изборния процес в САЩ  през 2016 г. Твърденията за руска намеса в полза на тогавашния републикански кандидат за президент Доналд Тръмп разследва и специалният прокурор  Робърт Мюлър , който може да предяви обвинения за престъпни деяния, за разлика от парламентарните комисии, които могат да направят констатации за нарушения и да предложат законови промени.  Разследването на Мюлър, за което досега са похарчени близо 7 ммлн. долара, опасно напредва към най-близкото обкръжение на Тръмп, включително към членове на неговото семейство, след като бившият съветник по националната сигурност Майкъл Флин призна, че е лъгал за контактите си с бившия руски посланик и се съгласи да съдейства на следствието. Мюлър е предявил обвинения на четирима души, но засега президентът не е пряко разследван. След признанията на Флин сенаторката Даян Файнстайн от Демократическата партия каза, че излизат наяве разкрития, които могат да доведат до обвинение срещу Тръмп във възпрепятстване на правосъдието. В такъв случай не е изключено срещу него да бъде задействана процедура за импийчмънт, посочва \"Франс прес\". При всеки нов ход в разследването Тръмп яростно туитва, че няма никакъв сговор с Русия и разгаря лютата вражда с традиционните медии, разпространяващи според него \"фалшиви новини\". Мантрите \"Америка на първо място\" и \"Да направим Америка отново велика\", привидно определят външната политика на Тръмп. Откак той влезе в Белия дом, САЩ се оттеглиха или заявиха намерение да се оттеглят от редица международни споразумения: - САЩ обявиха, че прекратяват участието си в Световния договор за миграцията, защото редица текстове са в разрез с политиката на правителството на Тръмп към имиграцията и бежанците. - САЩ заявиха, че напускат Организацията на ООН за образование, наука и култура (ЮНЕСКО), защото е антиизраелска. - Тръмп оттегли САЩ от Парижкото споразумение за климата, сключено от 195 държави през 2015 г., защото го смята за несправедливо към неговата страна. На втората годишнина от споразумението президентът на Франция Еманюел Макрон елегантно отвърна на Тръмп с девиза \"Да направим планетата отново велика\". - Веднага след като влезе в Белия дом на 20 януари, Тръмп изтегли САЩ от Транстихоокеанското партньорство, подписано през 2015 г. с 15 страни от Азиатско-Тихоокеанския район (сред тях не е Китай). Вместо това президентът иска двустранни договори, които \"да върнат работните места и индустрията на американска земя\". - Тръмп се зарече да \"скъса\" ядреното споразумение с Иран, но в крайна сметка само отказа да потвърди, че Техеран спазва ангажиментите си, и прехвърли на Конгреса отговорността да реши съдбата на споразумението. - Тръмп започна нови преговори за Северноамериканското споразумение за свободна търговия със САЩ, Мексико и Канада. Ако до края на годината тези преговори не дадат искания от Тръмп резултат, Вашингтон ще се оттегли и от това споразумение. - Тръмп иска реформиране на ООН и я обвинява в бюрокрация и лошо управление. - Президентът нарече Организацията на Северноатлантическия договор (НАТО) \"отживяла\", после оттегли думите си и поиска страните в НАТО да увеличат разходите за отбрана. По-късно той отказа ясно да потвърди дали ще се придържа към член 5 от Вашингтонския договор за колективната отбрана, който гласи, че нападение срещу една държава от НАТО е нападение срещу всички. - В туит с небивало остър тон Тръмп се нахвърли срещу Тереза Мей, която го порица, че е препратил в \"Туитър\" скандални видеозаписи на малочислена британска крайнодясна група, наричаща се \"Великобритания на първо място\". - Тръмп призна Ерусалим за столица на Израел, вероятно под влияние на своя зет и старши съветник в Белия дом Джаред Къшнър, който има нови идеи за постигане на мир в Близкия изток - чрез сближаване на арабските страни и Израел в общ фронт срещу Иран. Но този ход, който е в разрез с принципите на мирния процес, разпали гняв в арабски и мюсюлмански страни и призиви за нова интифада в навечерието на коледните празници. Ходовете на Тръмп са в пълна противоположност с външната политика, следвана от американските президенти в последните десетилетия - и демократи, и републиканци. Ако специалният прокурор Мюлър намери доказателства за руска намеса в изборния процес в САЩ миналата година, над бъдещето на Тръмп ще надвиснат много въпроси. Един от тях би бил дали действията му са направлявани от Владимир Путин и зависим ли е от него. Неотдавна, на годишния Форум за национална отбрана, носещ името на покойния президент Роналд Рейгън, съветникът по националната сигурност Хърбърт Макмастър обяви Тръмп за модерния Рейгън. Той заяви, че сегашният президент ще възроди международния престиж на Америка и ще възстанови доверието на нейните граждани, както направи Рейгън преди едно поколение, пише в. \"Вашингтон пост\". Но наблягайки на приликите между двамата, Макмастър не каза нищо за това колко различни са те. Тръмп редовно отблъсква съюзници и къса с международни организации и договори. Наред с това постоянно смекчава антиамериканската стратегия на Русия и рисува в розово картината на намеренията на Китай към САЩ. За разлика от Рейгън, който вярваше в свободната търговия, Тръмп налага протекционизъм.  Над гроба на Роналд Рейгън в неговата президентска библиотека са изписани думите му: \"Знам в сърцето си, че човекът е добър, че справедливостта в крайна сметка ще възтържествува, че всеки човек е достоен и животът му има предопределена цел\". Рейгън вярваше, че Америка трябва да бъде образец за нравственост и лъч светлина за човечеството, и че неговите действия и думи трябва да отговарят на този стандарт. \"Президент Тръмп, Вие не сте Роналд Рейгън\", пише в заключение Вашингтон пост\".", "date": "2017.12.15", "title": "Какво постигна Тръмп за година на власт"}
{"url": "http://www.dnevnik.bg/photos/2017/12/15/3097976_fotogaleriia_svetovnite_snimki_na_denia_-_15_dekemvri/", "text": "Обитатели на лондонския зоопарк търсят лакомства в коледен чорап, Великобритания.", "date": "2017.12.15", "title": "Фотогалерия: Световните снимки на деня - 15 декември"}
{"url": "http://www.dnevnik.bg/sviat/2017/12/15/3097493_dnes_zapochva_purvata_stachka_v_istoriiata_na_raiuner/", "text": "Първата стачка в 32-годишната история на \"Райънер\" (Ryanair) започва в петък в Италия, където за 4 часа спират работа пилоти и наземен персонал. Нискоразходната авиокомпания има полети от България до Милано, Пиза, Рим и Венеция. Проблемът за ръководството и клиентите се разраства с 24 часова стачка на някои нейни пилоти в Ирландия и Португалия на 20 декември, сряда. Колегите им в Германия и Испания обмислят дали да се присъединят. Подробности за това кои полети ще бъдат засегнати в седмицата точно преди Коледа ще бъдат обявени в понеделник, 18 декември.", "date": "2017.12.15", "title": "Днес започва първата стачка в историята на \"Райънер\""}
{"url": "http://www.dnevnik.bg/biznes/online_trade/2017/12/15/3097361_evrostat_skupiiat_transport_e_osnovna_prechka_za/", "text": "През миналата година 16% от предприемачите в Европейския съюз, които имат най-малко 10 служители, са получавали поръчки през собствения уеб сайт или интернет приложение, показват данни на Евростат. Европейската статистическа служба отчита, че делът на търговците, които реализират продажби по интернет, се е увеличил от 12% през 2010 г. до около 16 на сто през 2014 г. и оттогава остава относително непроменен. Почти всички компании (97%) са продавали онлайн на потребители от собствената им страна. По-малко от половината (44%) са продавали към други държави в ЕС, а 28 на сто – и към страни извън ЕС. Един от всеки четирима предприемачи в Ирландия, Швеция и Дания е продавал по интернет. Следват Холандия и Белгия, където 22 и 21 на сто от бизнеса търгува онлайн през собствен сайт. В България 51% от предприемачите имат собствена интернет страница, но едва 9% имат възможност за продажби през нея. 95% от онлайн търговците са продавали към клиенти от страната, 35 на сто са сключвали сделки с клиенти от ЕС, а 19% - с такива извън ЕС. В дъното на класацията по онлайн продажби наред с България е и Полша с 9% онлайн продажби от компаниите с 10 и повече служители. Единствено Румъния е под този показател със 7%. По отношение на онлайн продажбите за страни извън ЕС само в Кипър това правят повече от половината компании (62%). Следват Малта с 44 на сто, Ирландия (41%), Португалия (40%) и Гърция и Австрия с по 39%. От получилите онлайн поръчки през миналата година компании, мнозинството (59%) посочват, че не са имали трудности при осъществяването на продажби в рамките на ЕС. 38% обаче посочват, че е имало възпрепятстващи обстоятелства. Те изтъкват основно икономически фактори като високите транспортни разходи за доставка или връщане на продукта (27%), технически бариери като незнание на чужди езици (13%) или адаптиране на етикетите на продукта (9%), както и правни затруднения като разрешаването на жалби и спорове (12%).", "date": "2017.12.15", "title": "Евростат: Скъпият транспорт е основна пречка за онлайн продажбите между страните от ЕС"}
{"url": "http://www.dnevnik.bg/bulgaria/2017/12/15/3097008_tihomulkom_upravliavashtite_zacherknaha/", "text": "Между двете четения на  държавния бюджет за 2018 г . за пореден път бе променен Законът за МВР. Това доведе до отпадане на създаването на държавно предприятие \"Център за предоставяне на услуги\". Идеята беше чрез него вътрешното ведомство да се разтовари от неприсъщи му административни дейности - издаване на лични документи, регистрация на превозни средства и други и да съсредоточи усилията си в борбата с престъпността. Създаването на това предприятие беше предвидено за началото на 2017 година, но веднъж беше отложено за началото на следващата година. С промените от ноември отпада въобще създаването на такъв център. \"След разговор с ръководството на МВР разбрахме, че предприятието не може да заработи нито през 2018 г., нито през 2019 г. И решихме, че няма смисъл да стоят едни текстове, които не могат да се изпълнят\", обясни за \"Дневник\" председателят на вътрешната комисия Цветан Цветанов след въпроса как и защо се е стигнало до промяната в последния момент. Пари за заработване на предприятието бяха предвидени, както за следващата година, така и за три години напред - по 10 млн. лв. Цветанов обясни, че те остават в държавния бюджет и няма да отидат в сметката на МВР. Иначе и самата  промяната в Закона за МВР  за отпадане на предприятието бе прокарана между двете му четения. Предложението дойде от БСП и бе обсъдено на изнесено заседание на вътрешната комисия - в Русе, където повечето медии нямат кореспонденти. Промяната  Идеята на реформата беше администрацията на МВР да бъде разтоварена от дейностите и по разработване, поддържане и развиване на програмни продукти, необходими за предоставяне на административни услуги от МВР, както и предпечатна подготовка и отпечатване на бланки, образци и документи за МВР. От протокола на заседанието на вътрешната комисия на 16-ти ноември в Русе се вижда, че БСП неясно защо искат да не бъдат приемани само половината от текстовете, които уреждаха дейността на държавното предприятие. Управляващите обаче ги коригират и предлагат да отпадне цялата глава от закона. Предложението е било гласувано единодушно. На въпроса защо единствената промяна обявена като реформа и приета от втория кабинет на Борисов отпада, и то тихомълком, Цветанов отговори: \" Какво да се прави\". Зам.-вътрешният министър Красимир Ципов заяви, че е изненадан от промяната в последния момент. По думите му МВР е имало известна готовност за въвеждане в действие на предприятието, въпреки че ръководството е щяло да иска два или три месеца отсрочка. Но на въпроса дали са били започнали конкурси за назначаване на служители, обществени поръчки за сграда или въобще да е предприето нещо месец преди срока за заработване на предприятието, отговорът беше отрицателен. Той обясни, че служителите просто щели да бъдат прехвърлени, а сграда не трябвало. Красимир Янков от БСП заяви, че от партията му са искали да отпадне предприятието, защото то По думите му МВР не може и не трябва да развива търговска дейност и според него не е редно такова предприятие да работи с данните, с които работят разследващите и охранителна полиция. Според него Брюксел нямало да приеме тази промяна заради нарушаване на конкуренцията. Той не успя да отговори на въпроса тогава, защото депутатите от БСП във вътрешната комисия са предложили да отпаднат само половината текстове, уреждащи държавното предприятие. Янков не знаеше, че в проектобюджета са били предвидени по 10 млн.лв. за три години напред и не знаеше какво ще се случи с тях. Той обаче определи като \"скандално\" да се правят толкова промени между двете четения на закона, през които се промениха и много други закони. Според него заседанието на комисията нарочно е било изнесено в Русе. Къде са парите? Финансовото министерство отговори на запитване до \"Дневник\", че 10-те милиона не са включени в проекта за бюджет за 2018 година, а са били част от програмата за три години напред до 2020 година. Напрактика те никога не са били отпускани, било е хипотетично, че могат да бъдат отделени за това, се разбира още от отговора. Това обаче явно не е станало известно на политиците, които не дадоха еднозначен отговор, какво ще се случи с парите. Според Цветан Цветанов сумата е останала в държавния бюджет и е била разпределена между други министерства, но не и в МВР. Според зам.-министъра Красимир Ципов те са останали в МВР. Вътрешният министър Валентин Радев, заяви, че от тези 10 млн. лв., предвидени за предприятието 8 са били на ведомството и си остават в него. Той не успя да отговори на въпроса за какво ще отидат те. Министърът отрече с тези пари да са раздадени коледните бонуси,  за които стано известно в сряда .", "date": "2017.12.15", "title": "Тихомълком управляващите зачеркнаха административната реформа в МВР"}
{"url": "http://www.dnevnik.bg/detski_dnevnik/2017/12/15/3096964_blagotvoritelnost_po_koleda/", "text": "В навечерието на Коледа \"Детски Дневник\" събра няколко идеи за благотворителни кампании за деца, които имат нужда от подкрепа: Операция плюшено мече Коледната кампания на \"Операция плюшено мече\" започна. Избери регион/град/институция/дете, купи желания от детето подарък, опаковай го прилежно, надпиши го и ни го изпрати, казват от там. Можеш да го направиш  на сайта на сдружението . Мисия Рехабилитация Фондация \"Спинална Мускулна Атрофия\" и семействата на деца с това заболяване организират  коледен базар изложба  на ръчно сътворени изделия \"Мисия Рехабилитация\". Той е в \"Читалище.то\" на ул. \"Лом\"1 на 15, 16 и 17 декември. Гостите ще могат да се насладят на домашно приготвени коледни лакомства и сладки, артикули за подарък и украса на дома, да си закупят художествени произведения, да се облекат в ръчно рисувани дрехи и бижута. Всички събрани пари ще отидат в полза на провеждането на всекидневната рехабилитация на децата - физиотерапия, ерготерапия, плуване и конна езда. Всеки може да подкрепи децата и като дари средства по сметката на  IBAN: BG62FINV91501216827732 в BGN  и банков код FINVBGSF  към Първа Инвестиционна Банка, с основание \"Мисия рехабилитация\" Скрито в скрина \"В сезона на добротата и чудесата, отново \"отваряме\" Скрина, за да \"предадем нататък\" всички онези красиви детски дрехи, дарени от родители при нас в последната половин година, които все още не са намерили своите нови притежатели\", пишат организаторите  Skrito v Skrina . И този път Скринът е пълен с красиви, топли якета, пуловери, блузи, ризи, рокли, поли, панталони, шалове и шапки, и дори бебешки чувалчета и бодита. Дрехите са с размери от 3 м. до 14 г. Събитието  е на 18 декември от 10:30 до 18 ч. в Betahaus на ул. \"Крум Попов\" 56. Там ще можете да вземете безплатно дрешките, които сте харесали за вашите деца, да се стоплите с чаша чай или кафе и да научите повече за това, което правят в \"Скрито в Скрина\". За децата те са приготвили по нещо забавно, интересно и в духа на празниците. Ако пък сте твърде далече, организаторите приканват да им пишете - ще направят всичко възможно да \"извадят от Скрина\" подходящи дрехи за вашите деца и да ви ги изпратят там, където живеете. Благотворителен коледен концерт Детският хор \"Бон-бон\" заедно с \"Детски оркестър\" на Национално музикално училище \"Любомир Пипков\" ви канят на благотворителен коледен концерт, приходите от който ще бъдат дарени безвъзмездно за закупуване на инструменти за децата от музикалното училище, които не могат да си ги позволят. Билети можете да закупите от  мрежата на \"Ивентим\" . Деца до 6 г. вкл. могат да посетят събитието без билет, но без право на седящо място. Барабани, барабани Класаът по ударни инструменти  на националното музикално училище \"Любомир Пипков\" кани малки и големи на коледен благотворителен концерт на 17 декември от 19 ч. в концертната зала на ул. \"Оборище\" 17. Средствата от концерта ще бъдат използвани за подобряване материалната база на ударните инструменти и подпомагане на две деца в неравностойно положение. Входът е свободен. Подари мъничко вълшебство И тази година Фондация \"Нашите недоносени деца\" организира  благотворителен коледен базар  \"Подари мъничко вълшебство\". Базара можете да посетите на 16 декември в мол \"Сердика\", ниво -1. Парите ще бъдат използвани за първия в България център в подкрепа на недоносените деца и техните семейства \"Малки чудеса\". Нека заедно направим възможно доброто да се случва цяла година и преждевременно родените дечица и техните родители да имат своето място, в което да могат да получат подкрепа, консултация и адекватна информация, отговаряща на нуждите им.", "date": "2017.12.15", "title": "Благотворителност по Коледа"}
{"url": "http://www.dnevnik.bg/sport/2017/12/15/3097739_broiat_na_televizionnite_machove_vuv_visshata_liga/", "text": "Клубовете от  Висшата лига  и ръководството на Лигата изглеждат все по-близо до подписването на новия договор за телевизионните права, който ще важи за периода 2019-2022 година. Най-скъпото футболно първенство в света постоянно увеличава приходите си от сделката за излъчване на двубоите, като при последния контракт тя беше на стойност от 5.14 милиарда долара. Според експерти сега Sky Sports и BT Sport ще платят още по-голяма сума, за да продължат да излъчват срещите от Висшата лига. Двете най-големи спортни телевизии на Острова искат да блокират нарастващия интерес на платформите за стрийминг  Netflix  и  Amazon  към футболния бизнес. Освен доста по-добри финансови условия за клубовете договорът ще увеличи и броя на срещите, които ще се излъчват в английския ефир. В момента те са 168 от общо 380, които се играят през сезона. С новия контракт телевизионните двубои ще са 200. Увеличаването на телевизионните срещи ще доведе до едновременно излъчване двубои, които се играят в един и същи час. При настоящата сделка подобно нещо не фигурира. Sky Sports излъчва двубоят, който е в събота по обяд, а BT Sport този от 17.30 ч. местно време. На Острова мачовете от 15 ч. местно време (17 ч. българско) не се излъчват по телевизията, за да се стимулира ходенето на стадионите. Мачовете в неделя също се излъчват традиционно от Sky Sports. При новия договор се очаква двете телевизии да излъчват по едно и също време мачовете, които се играят в делничните дни. Ще се отвори и още един телевизионен слот за мачове в събота вечер – 19.45 ч. местно време. \"Фейсбук\" има интерес към Висшата лига Вероятно SkySports и BT Sport, които са собственост на BSkyB и British Telecom, ще продължат да излъчват двубоите, след като са най-големите играчи на телевизионния пазар, но съществува възможност и за излъчване в Интернет. Социалната мрежа \"Фейсбук\" има голям интерес към мачовете от Висшата лига, който датира още от 2016 г. \"Висшата лига е наш стратегически партньор и ние постоянно мислим как можем да заздравим връзките си. Ще бъде хубаво, ако мачове могат да се излъчват онлайн, защото сме във века на технологиите и хората искат да могат да гледат любимите си отбори, дори когато пътуват\", каза шефът на \"Фейсбук спорт\" Дан Рийд. Преди няколко месеца \"Фейсбук\" получи права да излъчва мачове от лигата по американски футбол НФЛ в някои страни по света, а сега подобна възможност се разглежда и за Висшата лига. Ако социалната мрежа сключи договор той ще бъде единствено за територии, където се излъчват по-малко на брой мачове в телевизионния ефир.", "date": "2017.12.15", "title": "Броят на телевизионните мачове във Висшата лига ще бъде увеличен от 168 на 200"}
{"url": "http://www.dnevnik.bg/sviat/2017/12/15/3097545_2018_shte_bude_dobra_godina_za_sdelkite_v_evropa/", "text": "По-стабилната икономическа перспектива и нарастващото доверие в Европа засилиха сключването на сделки в региона, докато в САЩ нерешената битка за намаляване на корпоративните данъци, както и по-малкото крупни сделки доведоха до по-малки обеми. Купувачите обявиха придобивания, насочени към европейски компании, на стойност 680 млрд. долара през 2017 г., което е с 23% повече спрямо миналата година по данни на \"Блумбърг\". Годината приключва на висота както за европейските потенциални купувачи, така и за обектите на покупките им. Atos SE в понеделник направи спонтанна оферта на стойност 5.1 млрд. долара за придобиване на Gemalto NV. Само няколко часа по-късно Unibail-Rodamco SE обяви, че купува австралийската Westfield Corp. за близо 16 млрд. долара. За сравнение стойността на обявените сделки в Северна Америка е спаднала с 30% до 1.1 трлн. долара тази година - най-ниското равнище от 2013 година, а в Азия сделките са останали почти без промяна - 626 млрд. долара. Макар Северна Америка все още да представлява 44% от световния обем на придобивания и сливания, това е с близо една десета по-малко, отколкото през същия период на миналата година и е най-малкият дял от 2010 г. насам. Същевременно Европа отчита шестгодишен максимум, като покрива 27% от общия обем сделки. \"Европа преминава през период на икономическо възраждане и това ще продължи и през 2018 година\", каза Уилям Ръкър, главен изпълнителен директор на британската Lazard Ltd. Макроикономическите условия са благоприятни за сливания и придобивания, а бизнес доверието се възстановява, допълни той. Въпреки повишението световните обеми на сливанията и придобиванията все още очертават най-бавния темп на растеж от 2013 г. Обявени са сливания и придобивания само за 2.5 трлн. долара, което е доста под трите и повече трилиона долара, отчетени през 2015 и 2016 година. Китайските придобивания в чужбина значително спаднаха, тъй като компаниите трябва да се справят с по-затегнатия капиталов контрол и все по-предпазливите контрагенти. Годината започна с някои от най-големите европейски сделки. Френският производител на лещи Essilor International SA се споразумя за покупката на производителя на слънчеви очила Ray-Ban италианската Luxottica Group SpA за около 24 млрд. долара.  Johnson & Johnson  купиха швейцарската биотехнологична компания Actelion Ltd. за 30 млрд. долара. Резултатът от други европейски мегасделки няма да бъде ясен до следващата година. Все още се решава кой ще бъде победител в надпреварата за испанския оператор на пътни такси Abertis Infraestructuras SA, към който проявяват интерес италианската Atlantia SpA и Hochtief AG, германското подразделение на испанската строителна група ACS. Компаниите, които правят сделки са оптимисти, че тенденцията ще продължи и през 2018 година. \"На фона на възстановяването на икономическия растеж и изгодните условия за финансиране ние очакваме тъй като компаниите се опитват да създадат европейски шампиони на континента,\" посочи в телефонно интервю Алисън Хардинг-Джонс, ръководител на отдела за сливания и придобивания за Европа, Близкия изток и Африка към Citigroup Inc. \"Главните изпълнителни директори разбраха необходимостта от формиране на по-големи, по-силни европейски конкуренти, за да се съревновават в световен мащаб,\" допълни той. Освен сливанията друг важен двигател за сливанията и придобиванията е освобождаването от активи, каза Пол Хамес, отговарящ за разпродажбата на активи в консултантската компания EY. Главните изпълнителни директори пренасочват стратегиите си и се освобождават от подразделения, които не отговарят на основната дейност на компанията, посочи той. В САЩ компаниите се въздържаха от големи сливания и придобивания, тъй като по-голяма част от годината чакаха да видят как ще се оформи регулаторната база под ръководството на  президента Доналд Тръмп  и дали администрацията ще може да изпълни обещанията да реформира данъчния кодекс. Само три американски сделки на стойност над 30 милиарда долара бяха обявени през 2017 година - всичките след септември. докато втората половина бе движена от големи промени в промишлените структури,\" каза Майкъл Кар, който е един от ръководителите на групата за сливания и придобивания на Goldman Sachs Group Inc. \"Ако структурата на вашия сектор се променя, трябва да вървите напред или бързо да реагирате,\" допълни той. CVS Health Corp чака до декември да обяви сделката си за купуването на Aetna Inc. на стойност 68 млрд. долара, след като антимонополно съдебно дело от ерата на Обама принуди застрахователя през февруари да се откаже от придобиването на Humana Inc. Придобиването от Walt Disney Co. на много активи на 21st Century Fox Inc. може да бъде обявено още тази седмица. (Disney обяви в четвъртък, 14 декември, че изкупува активи на 21st Century Fox Inc. за 52,4 милиарда долара в акции - бел. ред.) Офертата на Broadcom Ltd. към Qualcomm Inc. на стойност 105 милиарда долара би била най-голямата технологична сделка досега, ако получи зелена светлина догодина. Пороят от по-големи сделки в края на годината може да продължи през 2018 година, особено за компаниите, които се стремят към растеж или в сектори, където се наблюдава повсеместна фрагментация, според Кар. Даже насред суматохата около планираното  излизане на страната от ЕС  придобиванията са се увеличили с 9.5% тази година до 176 млрд. долара, макар че растежът е по-слаб, отколкото в други европейски страни. Испания води. Сделките с испански компании за придобиване са на стойност почти 115 млрд. долара през 2017 година - най-високата стойност от десетилетие, сочат данните на \"Блумбърг\". Освен евентуалното придобиване на Abertis, Cerberus Capital Management LP дава 4.7 млрд. долара за активите в недвижимости от испанката банка Banco Bilbao Vizcaya Argentaria SA. Макар Великобритания да изостава в сливанията и придобиванията на фона на политическата и регулаторната несигурност, Европа е възприемана като атрактивен пазар в момента, казва Лука Ферари, ръководител на отдела за сливания и придобивания в Европа, Близкия изток и Африка към Bank of America Corp. /БТА", "date": "2017.12.15", "title": "2018 ще бъде добра година за сделките в Европа"}
{"url": "http://www.dnevnik.bg/zelen/2017/12/15/3097386_fotogaleriia_siguren_preleten_put_za_chervenogushata/", "text": "Десетки хиляди червеногуши гъски предстои да прелетят до нашата страна и тази зима. Гледката на огромните ята, прелитащи червеногуши гъски, се повтаря всяка година край Дуранкулак, Шабла и Тюленово. За да пристигнат в нивите и езерата в североизточна България гъските прелитат над 3000 км. Тръгват от Арктична Русия (полуостровите Таймир, Гидан и Ямал), прелитат над Казахстан, Калмикия и продължават към Украйна. При много студени зими стигат до Приморска Добруджа – Румъния и България.", "date": "2017.12.15", "title": "Фотогалерия: Сигурен прелетен път за червеногушата гъска"}
{"url": "http://www.dnevnik.bg/sviat/2017/12/15/3097742_v_telefonen_razgovor_trump_i_putin_obsudiha_kak_da/", "text": "Президентите на САЩ и Русия Доналд Тръмп и Владимир Путин са провели телефонен разговор, в който са обсъдили редица въпроси, сред които и ядрения проблем с Корейския полуостров, предаде БТА. Инициативата е била на американската страна. Двамата са коментирали ситуацията в кризисни точки на света с акцент върху регулирането на ядрения проблем на Корейския полуостров, посочва Кремъл. Тръмп и Путин са обсъдили начините, по които биха могли да работят заедно срещу ядрената и балистична програма на Северна Корея, и са се договорили да поддържат контакти. Американският държавен глава е благодарил на Путин за изказването на вчерашната годишна пресконференция за силния икономически растеж на САЩ, отбелязва Белият дом.", "date": "2017.12.15", "title": "В телефонен разговор Тръмп и Путин обсъдиха как да работят срещу ядрената програма на Пхенян"}
{"url": "http://www.dnevnik.bg/sport/2017/12/15/3097733_izpulnitelniiat_direktor_na_arsenal_e_poluchil_26/", "text": "Арсенал\" остана за първи път извън Топ 4 в Англия и не играе в Шампионската лига след 19 години неизменно в турнира, но това не се е отразило във финансовите постъпления за членовете на Борда на директорите. Това показва годишния финансов отчет на \"артилеристите\", публикуван наскоро. Според него  изпълнителният директор на клуба Айвън Газидис  е получил над 2.6 млн. паунда до 31 май (края на финансовата година). Освен базовата си заплата от 1.67 милиона паунда, Газидис е получил бонус на стойност 919 хиляди паунда. В това число и обезщетения от 29 хиляди паунда. Общата сума, която директорът на \"Арсенал\" е получил е съвсем по-малка от тази за 2015-16 година, когато е заработил 2.65 милиона. По-голяма част от останалите 3.8 милиона паунда, предназначени за членовете на Борда на директорите отиват при Кен Фрайър. Генералният секретар на клуба, който е на 83 години, е получил общо 664 хиляди паунда, 260 от които са бонус. Президентът на \"Арсенал\" сър Чипс Кезуик и мажоритарният акционер Стан Крьонке са получили бонуси от по 25 хиляди паунда. Още след  публикуването на финансовия си доклад  \"Арсенал\" обяви по-добри резултати спрямо предната година. \"Артилеристите\" имат печалба преди изплащането на данъците от 69.2 милиона паунда. До голяма степен те се дължат на телевизионните права. Въпреки, че приходите от телевизионното излъчване на двубоите скачат, то за последната година са намалели т.нар. matchday постъпления. Преди година те са били 91.5 милиона, а сега са 86.1 милиона паунда.", "date": "2017.12.15", "title": "Изпълнителният директор на \"Арсенал\" е получил 2.6 милиона паунда за една година"}
{"url": "http://www.dnevnik.bg/sviat/2017/12/15/3097174_politikata_v_kambodja_-_semeina_afera_koiato_es_veche/", "text": "Опозицията е забранена, неговата партия има широко разклонена мрежа, а децата му заемат ключови постове... Силният човек в Камбоджа Хун Сен наистина има силни позиции няколко месеца преди изборите, още повече, че икономиката процъфтява, по-конкретно благодарение на Пекин. За 32 години, откакто е на власт, този обигран политик си е изградил имиджа на \"баща на нацията\", без когото страната би затънала в хаоса от времето на \"червените кхмери\". Той говори за себе си в трето лице и охотно се сравнява с един местен крал от 16-и век, а в началото на декември без притеснение се показа публично в Ангкор - местност, символична за апогея на кхмерската империя, обкръжен от хиляди будистки монаси, възнасящи молитви за стабилност на страната. \"Той има нужда от ореол и си го създава, черпейки от митологията, от религията. Съвсем изкуствена работа. Така полага основите на легенда, която гради около себе си\", обвинява го Сам Ренси, основателят на най-голямата опозиционна партия (разпусната през ноември), сега изгнаник във Франция, където говори пред АФП. (Разпускането на опозицията беше сред причините Европейският съюз да обяви преди дни, че няма да отпусне средства за парламентарните избори в Камбоджа през 2018 г. - бел. ред.) Наследникът За да си гарантира политическо дълголетие, Хун Сен е изплел твърде гъста паяжина, в чийто център е сложил тримата си синове. Спряган за наследник на неговия трон, въпреки че отрича, най-големият му син, 40-годишният Хун Манет, е заместник-командващ армията и оглавява внушителната гвардия на премиера, включваща хиляди бойци. Натоварен да представя в модерна светлина фамилията Хун, той замества баща си на официални прояви, излъчвани по телевизията. Завършил е престижното американско военно училище Уест Пойнт, поддържа и връзките със солидната камбоджанска диаспора чрез обиколки в чужбина. Вторият син, генерал Хун Манит, движи разузнаването - той е човекът в сянка. Най-малкият, 35-годишният Хун Мани, пък е депутат. Единствен от тримата той демонстрира амбиции да поеме от баща си ръководството на тази страна в Югоизточна Азия с 15 милиона жители, където всеки трети членува в управляващата партия.  Малцина обаче надигат глас срещу създалото се положение. Сигурен, че ще се задържи на власт и след изборите през юли 2018 г., кланът Хун може да разчита на подкрепа от Пекин, чиито компании имат мощно присъствие в Камбоджа. Хун Сен посети Пекин през ноември, поканен да участва в международна среща на партийни лидери, организирана от Китайската комунистическа партия. Веднага след това за КНР отпътува синът му Хун Манет, официално с цел да насърчи студентския обмен.  Плетеница от бракосъчетания и сродявания Освен тримата си синове камбоджанският премиер е поставил свои пионки на всички равнища, по-специално чрез изкусно преплетени бракосъчетания и сродявания. \"Тези връзки са циментирани посредством стратегически бракове между основните фамилии. Кръвта държи по-здраво от парите. А схемата с кръстосани бракове гарантира, че цялата система ще се държи здраво - или ще падне отведнъж\", коментира Себастиан Странджо, написал авторитетния труд \"Камбоджа на Хун Сен\". Феномен на \"шуробаджанащината\", описан през 2016 г. от неправителствената организация \"Глоубъл уитнес\" в подробно изпипан доклад.  Двете дъщери на Хун Сен, Хун Мана и Хун Мали, официално не изпълняват политически функции, но първата контролира частна телевизия и влиятелно списание. Всичките му пет деца участват в спектакъла, изобразяващ модерното, топло семейство Хун, което поства във \"Фейсбук\" семейни снимки по случай годишнини и раждания в клана или пък от мачове на футболните национали. Говорителят на партията на Хун Сен, Сок Ейсан, не се притеснява от сравнения с ролята, която играят децата на Доналд Тръмп. \"Зетят на Тръмп също има ангажименти\" пред Белия дом, се оправдава той. \"Бамбуковите кълнове имат готовност да заместят бамбука в страната ни\", заяви в едно от редките си интервюта Хун Манет през 2015 г., запитан за политическите си амбиции от радио Ер Еф И. Той не склони да даде интервю на АФП; Хун Мани също отказа. Шейсет и петгодишният Хун Сен междувременно преиграва, поддържайки образа на патриарх покровител. В акаунта му във \"Фейсбук\" почти всеки ден се появяват негови снимки с бременни жени. /БТА", "date": "2017.12.15", "title": "Политиката в Камбоджа - семейна афера, която ЕС вече няма да финансира"}
{"url": "http://www.dnevnik.bg/evropa/novini_ot_es/2017/12/15/3097105_makron_se_priceli_visoko_no_uspia_li_da_se_zadurji_na/", "text": "Еманюел Макрон, амбициозният нов президент на Франция, иска да даде импулс на изпадналата в криза Европа, но първо трябва да реши сериозни проблеми в собствената си страна. Бившият инвестиционен банкер изкачи стремително бързо френската политическа стълбица, за да стане на 39 години най-младият избран държавен глава в историята на страната. Наричан от някои \"либерален популист\", той премина през социалистическата партия и министерски пост в правителството на президента Франсоа Оланд, за да постави през април миналата година началото на центристки политически проект и да спечели триумфално президентските избори този май, обещавайки на практика десни реформи. Амбициите Победата на Макрон се дължеше на два основни фактора - на желанието на много от французите за действителна промяна в страната - за повече морал в политиката, съживяване на икономиката и по-голяма сигурност - но и на слабостта на традиционните политически партии и достигането на крайнодясната Марин льо Пен до балотажа. Тя бе изключително важна за Европейския съюз, преживял през последните години сериозни сътресения - от забавянето на икономиката през миграционния наплив до новата \"Студена война\" с Русия. На фона на възхода на популистки партии в редица страни от ЕС, победата на Макрон бе още по-важна, предвид факта кой бе основният му съперник - антиевропейски настроената Марин льо Пен. Новият френски президент обеща амбициозни и крайно необходими, но болезнени и отдавна закъснели реформи. Показателно е, че мерки в такава либерална насока бяха предприети дори от неговия предшественик, социалиста Оланд. Според данни на Европейската статистическа служба (Евростат) миналата година Франция е била държавата от ЕС, преразпределяща най-голям дял от брутния вътрешен продукт (БВП), 47.6%, при средно равнище от 40 на сто. Отново според статистика на Евростат, страната е била на първо място през 2015 г. по социални разходи, 34% от БВП, при средно ниво в съюза от 29 на сто. Франция е и световен шампион по продължително получаване на пенсия от населението, сочат данни на Организацията за икономическо сътрудничество и развитие. Все още на върха на популярността, Макрон си осигури през юни стабилно парламентарно мнозинство за прокарване на реформите, необходими, за да бъде Франция конкурентна в динамичния, иновативен и глобализиран свят. Неговите устремни първоначални успехи може да бъдат обяснени с два фактора - осъзнаването от много французи, че страната им има нужда от дълбоки реформи, от една страна, и с имиджа и харизмата, с които младият политик лансираше по \"популистки\" начин едни иначе непопулярни либерални мерки, от друга. Именно този долавян популизъм като че ли бе ключът към стремителния възход на Макрон - той използва същите инструменти като своите популистки, антиевропейски съперници, за да се превърне във водещ глас на либералите и привържениците на европейската интеграция в ЕС. \"Методът Макрон\" е новият \"Трети път\", намирайки баланс между технокрацията и популизма, коментира вестник \"Ню Йорк таймс\". Френският президент излезе с мащабни предложения за реформи, както в страната, така и в Европейския съюз като цяло. Двете големи политически цели на Макрон са да поправи френската икономика и Европа, писа американският ежедневник. Във Франция президентът започна дълбоки преобразувания - от либерализирането на регулациите с цел съживяване на икономическия растеж до прокарването на закон за морализиране на политическия живот. На общностно равнище той също предлага амбициозни реформи - общ бюджет и министър на финансите на еврозоната, данъчна хармонизация в ЕС до 2025 г. - ключови условия за изграждане на един истински икономически и валутен съюз - както и за засилване на Европа на отбраната. Популярността Но както често се случва в политиката, избирателите първо гласуват за промяната, когато назреят съответните обществени условия, а след това бързо започват да недоволстват от предприетите мерки, когато ги засегнат лично. В резултат популярността на френския президент спадна рязко - с безпрецедентните за първите шест месеца от мандат 20% - особено заради реформата на пазара на труда, която бе усетена най-остро от широки слоеве на населението в една страна с дълбоко вкоренени социалистически традиции. Макрон си навлече критики и заради своя стил, смятан от мнозина за авторитарен. Според проучване на института \"Ифоп\" от ноември за вестник \"Журнал дю Диманш\" повече от половината от французите, около 54%, вече не одобряваха работата на своя президент, а на обратното мнение бяха 46 на сто. Популярност и изборни победи в политиката обаче често носят краткосрочни, отлагащи решението мерки, а не стратегически и наистина необходими, но болезнени ходове. \"Той гледа в много дългосрочен план и не отстъпва\", обобщи човек от близкото обкръжение на Макрон, цитиран от \"Франк прес\". Ключът дали френският президент ще успее може би се крие в това доколко са готови неговите сънародници да приемат реалността, че за да остане страната им световна сила, в ерата на глобализация и засилваща се международна конкуренция, е необходимо да се приспособи и реформира. \"(Франция) е узряла за тези реформи\", увери правителствен източник, цитиран от \"Франк прес\". Но дали това наистина е така, предстои да видим. Макрон все пак има време - изборният календар е празен до изборите за Европейски парламент през 2019 г., а според проучвания около половината французи признават, че още е рано за оценки. При това сондаж на института \"Ифоп\" от този месец показа ново обръщане на тенденцията в полза на Макрон - президентът вече се радва на одобрение от 57%, което го нарежда в тройката на най-популярните френски политици. Френско-германската връзка  Поводи за предпазлив оптимизъм дават и някои развития в ЕС, по-конкретно в Германия. Европейският дневен ред на френския президент изглеждаше заплашен от неуспеха на проевропейския германски канцлер Ангела Меркел да формира мнозинство с либералите и Зелените. Все пак консервативният блок на Меркел изглежда на път да се договори за нова \"голяма коалиция\" със социалдемократите. Онова, което се случва в Германия и Франция, е изключително важно за целия ЕС, тъй като това са двете най-големи европейски икономики и безспорно двигатели на съюза. Неписано правило е, че често Франция предлага идеите, а Германия - осигурява парите. Затова очертаващата се нова голяма и твърдо проевропейска коалиция между двете водещи политически сили оттатък Рейн вещае добро бъдеще за плановете на Макрон, след годините на застой и търсене на идентичност от страна на ЕС. Още повече че германските либерали биха били до известна степен проблемен партньор от негова гледна точка, най-вече заради желанието им да ограничат наливането на пари в съюза от Германия. По ирония на съдбата Меркел чакаше с години амбициозен партньор във Франция, а сега, когато има такъв, самата тя е с отслабени позиции, отбелязва обаче \"Ройтерс\". Агенцията посочва, че в последно време Макрон е \"дал на задна\" за предлаганите от него амбициозни реформи в еврозоната, на фона на нарастваща съпротива, като е отдал приоритет на въпроси на общоевропейско равнище, например отбраната, миграцията, енергетиката и дигитализацията. Тясното преплитане между домашния и европейския дневен ред на френския президент може би бе подчертано най-ясно от успешната му кампания за затягане на условията за командирован труд в ЕС. Тази система е остро критикувана в \"социална\" Франция, но от нейното реформиране се очаква да бъдат засегнати хиляди работници, най-вече от по-бедни източноевропейски държави. Целта на демарша на френския президент бе да намали по-безболезнено безработицата в страната, тъй като той бе наясно, че много по-важната реформа на вътрешния пазар на труда ще срещне яростна съпротива. По данни на Евростат безработните във Франция са намалели от 10 на 9.4% от октомври 2016 до октомври 2017 г. - статистика, която дава известен повод за оптимизъм, но и потвърждава необходимостта от непопулярни, структурни вътрешни реформи. Президентът е наясно и с това. Макрон се опитва да промени френската психология, отбелязва по този повод британското списание \"Икономист\". Той отправи тежки думи по адрес на \"лентяите\" и \"завистниците\", които винят заможните и хулят успелите, и си спечели етикета \"президент на богатите\", отбелязва \"Франс прес\". \"Икономист\" заключава, че Макрон все пак е успял да прогони духа на комунизма при прокарването на трудовата реформа, но все още е възможно да го срещне след време по улиците. През септември \"Ню Йорк таймс\" пророкува, че това ще е поредният провалил се френски президент. Популярността му намаля, и заради непопулярните реформи, и заради агресивния му стил, отбеляза американският ежедневник, чиито мрачни прогнози обаче като че ли са опровергавани от последните проучвания на общественото мнение. \"Ню Йорк таймс\" омаловажи и икономическите реформи на френския президент. Макрон стигна до там да ги нарече \"Коперникова революция\", но той просто тласка Франция малко по-надолу по пътя на трудовата дерегулация и фискалните икономии, а други страни отдавна са минали оттам. Миналия месец американското списание \"Тайм\" сложи на закачлива първа страница в свой брой снимка на френския президент с голямо заглавие \"Следващият лидер на Европа\", но с уточняваща звездичка: \"Ако първо успее да овладее Франция\". Към това може да се прибавят френските амбиции за водеща роля  по въпроса за климата  и дипломатическите инициативи на Макрон на редица места в Близкия изток и Африка. . . Преди броени дни амбициите на младия лидер на Франция бяха насърчени  с удостояването му с престижната германска награда \"Карл Велики\"  заради неговата \"силна визия за една нова Европа и преоткриването на европейския проект\". Летящ старт, който напомня този на един друг популярен ръководител, Барак Обама, който получи Нобеловата награда за мир още през първата година от мандата си като президент на САЩ, през 2009 година. Сега, когато Обама вече напусна Белия дом, равносметката от управлението му изглежда по-скромна от очакванията. Само бъдещето ще покаже дали Макрон ще бъде по-успешен./БТА", "date": "2017.12.15", "title": "Макрон се прицели високо, но успя ли да се задържи на върха през 2017 г."}
{"url": "http://www.dnevnik.bg/sport/2017/12/15/3097744_pobedihme_ludogorec_s_kolektiv_i_kusmet_kaza_stamen/", "text": "Отборният дух и доза късмет са били сред най-важните фактори за триумфа на ЦСКА срещу \"Лудогорец\", смята треньорът на червените Стамен Белчев. Футболистите му  се наложиха с 2:1 след продължения срещу шампиона . \"Според мен колективът победи \"Лудогорец\". Имахме и късмет, особено с гредата им\", заяви Белчев. \"Беше труден мач и мисля, че играха двата най-добри отбора. Мисля, че както победихме, можеше и да загубим. Второто полувреме имаше моменти, в които играхме не толкова добре, но се радвам, че се класирахме. Няма как 90 минути да атакуваш сериозно противника и трябваше да покажем търпение.\" По думите му напрежението е оказало влияние. \"Трябва да показваме по-голяма зрялост в такива случаи.\" \"Това, че елиминирахме лидера в Първа лига, няма значение. Ако подходим с пренебрежение занапред, ще имаме проблеми. Благодаря на феновете, които не само сега, но и през целия сезон бяха до нас\", допълни Белчев.", "date": "2017.12.15", "title": "Победихме \"Лудогорец\" с колектив и късмет, каза Стамен Белчев"}
{"url": "http://www.dnevnik.bg/sport/2017/12/15/3097630_fotogaleriia_emocionalniiat_mach_mejdu_cska_i_ludogorec/", "text": "ЦСКА   след продължения и отстрани шампиона от турнира за Купата на България. Червените се наложиха в драматичен мач и постигнаха втори пореден успех над разградчани за малко повече от месец. На снимката: Николай Бодуров се радва след гола си от 35 метра, с който откри резултата на \"Българска армия\".", "date": "2017.12.15", "title": "Фотогалерия: Емоционалният мач между ЦСКА и \"Лудогорец\""}
{"url": "http://www.dnevnik.bg/kultura/2017/12/15/3097012_knigata_za_tova_poturchvane_moje_da_svurshi_rabota/", "text": "Евгения Иванова е автор още на \"Плана Константинопол\" и \"Оглушително бяло\". Тя е историк и е издала \"Ислямизирани Балкани\", \"Изобретяване на памет и забрава\", \"Балканите - съжителство на вековете\", \"Отхвърлените приобщени\" и др. Елена: Продадох къщата на един чиновник от Ниш, който се беше издигнал в двореца. Настанихме се, с Миливое, близо до фотографа Стоянович, срещу Съборната черква. Новия ни дом – мъничък, но много уютен – намери Мариола. Пак тя уши пердетата и кувертюрите с един прашен \"Вилзон\". Тракаше по цял ден на машината и разправяше колко е хубаво човек да върши нещо полезно, вместо само да чете книги. Не можех да я позная. Изглежда, онзи поп съвсем ѝ беше взел ума, та всеки момент очаквах да я видя как плете бебешки дрешки. Скоро обаче заряза кувертюрите и заяви, че ще шие въстанически униформи. Може би – дори знаме. Попът ѝ писал да се стяга за \"напролет\". А Фредерик ми писа от Одеса, където представил книгата си за евреите и изнесъл много сказки. Не знаеше, че сме се преместили. Писмата ми не го заварили в Петербург. Добре, че чиновникът беше съвестен и ми предаваше всичко, което пристигаше на стария ни адрес. В Одеса имало голяма българска колония, начело с богати и просветени хора. Веднъж там гостувал някой си историк на име Дринов, на когото разказал, че съчинява историята на потурчването. За първи път пишеше така – \"потурчване\", а не – \"приемане на исляма\", както досега. Опитах да заинтересувам Мариола с потурчването, поне да разбера какво мисли (нали става дума за българите, в края на краищата), но тя беше цялата като в треска от случващото се около нас. Защото в Херцеговина вдигнаха въстание. Наистина, европейските и дори сръбските вестници отначало пишеха като за нищо и никакво (неколцина голи и гладни бедняци нападнали трима турски войника), но Мариола знаеше – от попа, сигурно – че работата е сериозна. - Готвят се всички! – викаше току до прозореца (напразно ѝ шътках). – И Босна, и Хърватия, и Славония, и Далмация Да не говорим за черногорците! Даже сърбите пращат разузнавачи надолу по Дрина. Ние можем ли да седим със скръстени ръце? И хукна да ушие знамето. През септември князът смени кабинета. Вместо страхливите консерватори, загрижени само за декорациите си, дойдоха либералите. Заговори се за всеобщо въстание на \"поробените братя славяни\" и за нахлуване в Българско. Уж съставили някакъв Главен комитет, начело пак с онзи Каравелов – \"политическият месия с поглед на Тамерлан\"... А поп Сава и Ботев подготвяли бунта откъм Гюргево. Впрочем, Ботев започнал да превежда съчиненията на Фредерик и дори на майчицата му за турските хареми, които намирал много важни, и скоро обещавал да ги издаде. Поп Сава обаче не вярвал, че революцията ще му остави време за това. Мариола не можа да намери достатъчно хубав плат за знамето. И въстаническите униформи не станаха. Шаякът беше дебел, чупеше иглата на машината, а извивките за ръкавите извънредно много я затрудняваха. - Знаеш ли, че книгата на мъжа ти за това потурчване може да свърши работа? – подхвърли веднъж (а мислех, че изобщо не ме е слушала). – Тъкмо сега му е времето да се говори за кланета и пожари, да се показва на народа как е бил мъчен, как турците са се гаврили с жените му и с децата му, като са ги набучвали с щиковете си направо в утробите на майките. На хората винаги им прави впечатление, когато страдат деца Точно в този момент малкият Миливое се разплака (сигурно искаше да му сменя пелените), та не чух какво каза по-нататък. Виждах я само през отворената врата как ръкомаха и приказва нещо, на себе си. - Каравелов – продължи, сякаш не съм излизала от салона – непременно ще дойде. Говори се, че центърът на движението пак ще се премести в Белград. По-близо е до революцията. И тогава ще му кажем за потурчването. Той сигурно ще съумее да го използва. Признавам, че се развълнувах малко при мисълта как ще видя този обаятелен мъж – с \"необикновен талант и големи способности\". И с лула между зъбите. Чудех се дали ще дойде с приказливата си длъгнеста жена, или сам. Спомних си, че ръцете му не можели да държат пушка Каравелов обаче си седеше в Букурещ.", "date": "2017.12.15", "title": "Книгата за това потурчване може да свърши работа (откъс от \"Проклет роман\" на Евгения Иванова)"}
{"url": "http://www.dnevnik.bg/sport/2017/12/15/3097746_cska_privleche_kolumbiiski_napadatel/", "text": "ЦСКА привлече колумбийския централен нападател Жан Карлос Бланко. Преговорите с него са приключили веднага след триумфа срещу \"Лудогорец\" за Купата на България, обявиха от клуба. Червените посочиха, че \"договорът е дългосрочен, като влиза в сила от 1 януари 2018 година\". Преговорите продължили повече от седмица, а играчът е минал медицински прегледи. \"Щастлив съм, че ще играя за клуб с такава публика. Имах чувството, че съм на някой от големите сблъсъци в Латинска Америка. Не искам да давам обещания, но за такива фенове ще играя с цялото си сърце и душа\", каза 25-годишният нападател. В последните три години Бланко е играл в тима от родината си \"Ла Екуидад\". Освен на върха на атаката може да действа от втора позиция, както и по фланговете. Колумбиецът е вторият нов в ЦСКА след  холандския полузащитник Роланд Алберг .", "date": "2017.12.15", "title": "ЦСКА привлече колумбийски нападател"}
{"url": "http://www.dnevnik.bg/politika/2017/12/15/3097755_iordan_conev_kato_kakuv_peevski_da_bude_po_deloto_ktb/", "text": "Зам.-председателят на групата на ДПС в парламента Йордан Цонев заяви, че ако предложеният от него и Делян Пеевски проект на закон за вторичното разграбване на КТБ не бъде приет, Движението\" ще разобличи как политици и партии пречели да се спре разграбването. По отношение на мегаделото КТБ и твърденията на коментатори, че големият липсващ от него бил Делян Пеевски той каза, че \"цяла кохорта платени говорят глупости\" и попита в какво качество се очаква Пеевски да бъде по това дело. \"Като какъв да бъде Делян Пеевски в това дело - като член на Управителния съвет на КТБ, като директор (...) като човек, който е взел кредити\", попита той. На реплика на водещия, че двамата с Цветан Василев са имали общи бизнеси, Цонев посочи,ч е това няма общо с КТБ и пак зададе въпрос: Като приятел на Цветан Василев ли да е там. Попитан защо името на \"Булгартабак\" е намесено в контрабанда, след като и министърът на вътрешните работи призна, че компанията се споменава в доклада на турските служби, Цонев също зададе въпрос - защо журналистите винаги питат по тази тема депутатите от ДПС. \"Ако намеквате за г-н Пеевски, той никога не е управлявал \"Булгартабак\", никога не е имал мажоритарен пакет\", добави депутатът, според когото се прави поредна инсинуация да бъде замесено името на Пеевски. \"Тази атака е зловредна, злоумишлена\", заяви той, а на въпрос откъде идва отговори - \"От кръга \"Капитал\". През март 2016 г. Делян Пеевски продаде официалния си дял в \"Булгартабак\" на дубайската офшорна компания TGI Middle East FZE, която беше мажоритарен акционер в холдинга. В публикация на  \"Капитал\"  се посочва, че след сделката над 90% от собствеността на дружеството е скрито зад компании с неясен собственик, като всички следи водят към изпълнителния директор на \"Булгартабак\" Венцислав Чолаков, който в сектора се приема за доверено лице на Пеевски. За различията с БСП за темата на вота  По отношение за подготвяния с БСП вот на недоверие срещу правителството Цонев каза, че с левицата имат различия за темата му. На конгреса си БСП реши, че вотът ще е на тема корупция, а днес зам.-председателят на групата на ДПС посочи, че партията му не е длъжна да изпълнява решения на социалистите. Според него за корупцията трябвало да се говори конкретно - с имена и събития, а вот по тази тема можел да се иска на всяко едно правителство от началото на прехода досега. \"Трябва да искаме вот на недоверие за конкретни политики, конкретни сектори. За това водим разговори с БСП, но се надявам, че ще стигнем до точна тема\", уверен е той. ГЕРБ ще си плащат за участието на \"патриотите\" в управлението Цонев добави, че не разбира тезите, че вотът на недоверие е саботаж срещу българското председателство на Съвета на ЕС. \"Много ми е интересна тази мантра с европредседателството – да не се изложим\", каза той и даде пример с Малта, където по време на председателството кабинетът падна след \"Досиетата от Панама\". \"Политическият процес си върви, председателството си е председателство\", обобщи депутатът. Той отново акцентира върху недоволството на ДПС от участието на \"Обединени патриоти\" в управлението, които според него \"бяха монтирани изкуствено в тази коалиция\". \"Груба политическа грешка на ГЕРБ беше да вкарат националистите във властта и затова ще си плащат не само със скандали на Симеонов и този, и онзи, но ще си плащат и в Европа\", предупреди Йордан Цонев. Една от най-тежките години за ДПС В коментар за изминалата година, той я определи като една от най-тежките за ДПС, \"защото след изгонването на Лютви Местан трябваше да се преборим с натиск на една чужда държава\", както и опита Движението да бъде разцепено. По думите му партията се е справила добре в тази ситуация, а плюса е, че се е видяло, че решенията в ДПС не се взимат отвън. Попитан има ли сближаване между Турция и ДПС, Цонев посочи, че формацията не се е карала с никого. \"Ако някой е решил, че трябва да си влошава отношенията с ДПС, то този някой сега трябва да ги подобри\", добави той.", "date": "2017.12.15", "title": "Йордан Цонев: Като какъв Пеевски да бъде по делото КТБ, като приятел на Василев ли"}
{"url": "http://www.dnevnik.bg/detski_dnevnik/obrazovanie/2017/12/15/3097749_ranicite_na_uchenicite_mogat_da_se_olekotiat_chrez/", "text": "Един от вариантите, за да се намали тежестта на раниците на учениците още за втория учебен срок, е в изработването на програмата, каза днес по БНТ заместник-министърът на образованието Таня Михайлова. Тя призова, при съставянето на седмичното разписание, да не се събират в един ден много предмети, по които има тежки учебници и помагала. Михайлова допълни, че до училищата са изпратени препоръки за преглед на помагалата, които се носят, като се прецени, по кои може да се работи в домашни условия. Заместник-министърът заяви, че всъщност раниците на децата не тежат заради учебниците, тъй като теглото на целия комплект за шести клас е 4.4 кг. Допълнителните помагала, тетрадки и ненужни неща, които се слагат в чантите, докарвали теглото до 7-8 кг. Таня Михайлова призова родителите да проверяват редовно, дали в раниците няма учебници и помагала, които не са за съответния ден. тя припомни, че има и  планове за снабдяване на училищата с шкафчета , в които децата да си държат учебниците и помагалата. Друга мярка е изработване на новите учебници от обемна хартия, която по-лека. Проблемът бил, че на нея качеството на печата не е толкова добро. В неделя в министерството на образованието  спешно беше свикана пресконференция , на която беше обяви какви мерки ще се вземат, за да станат по-леки чантите на учениците. Тя беше предшествана от  протест  под наслов \"На чужд гръб и десет ученически раници са малко\".", "date": "2017.12.15", "title": "Раниците на учениците могат да се олекотят чрез седмичните програми, обяви зам.-министър на образованието"}
{"url": "http://www.dnevnik.bg/evropa/2017/12/15/3097747_es_iska_da_repatrira_do_fevruari_15_000_migranti_ot/", "text": "Европейският съюз се надява до февруари да върне в родните им страни още 15 000 африкански мигранти, които в момента се намират на територията на Либия, заяви вчера в Брюксел върховният представител на ЕС за външната политика и сигурнистта Федерика Могерини, цитирана от \"Франс прес\" и БТА. Такава цел си е поставила работната група, създадена в края на ноември на срещата на върха ЕС-Африкански съюз в Абиджан, в отговор на възмущението от излъчените от медии кадри от пазари за роби в Либия. Тя е съставена от представители на ЕС, АС, Международната организация по миграция и Върховния комисариат на ООН за бежанците. ЕС и АС оповестиха вчера, че поне 3100 мигранти са били върнати от Либия по родните им страни през последните две седмици, предаде \"Асошиейтед прес\". Предполага се че до 700 000 души са блокирани в центрове за задържане на мигранти в северноафриканската страна. Солидарност Френският президент Еманюел Макрон призова всяка държава членка на ЕС \"да даде своя принос\" за постигането на разбирателство по миграционната политика - много деликатна тема, която се обсъждаше вчера от Европейския съвет в Брюксел, предаде \"Франс прес\". Пристигайки на срещата, Макрон каза, че се надява дебатите между 28-те държавни глави и правителствени ръководители за квотите за прием на бежанци да \"дадат политическа рамка\", за да \"се стигне до резултати през 2018 г.\" На тези дебати, организирани на вечеря при закрити врата, няма да има писмени заключения, каквито ще бъдат изготвени по други теми от  срещата на върха като Брекзит . Двайсет и осемте, смята той, трябва да постигнат разбирателство за общи правила за предоставянето на убежище и обща политика за граничен контрол. Европейската миграционна политика предизвика голямо разцепление в ЕС, тъй като страните от Вишеградската група (Унгария, Словакия, Полша, Чехия) отказват да приемат кандидати за убежище, идващи през Средиземно море. Четирите страни обявиха, че ще дадат 35 милиона евро помощ за дейностите на Италия по контрол на миграцията в Либия. Макрон приветства жеста на \"добра воля\" на Вишеградската четворка, но каза, че това \"не решава всичко\". Неработеща система Страните от ЕС не могат да показват само \"избирателна солидарност\" по въпроса с мигрантите, каза германският канцлер Ангела Меркел, цитирана от \"Асошиейтед прес\" и ДПА. \"По мое мнение не може да има такава избирателна солидарност сред държавите членки на ЕС\", заяви Меркел след пристигането си за срещата на лидерите от ЕС в Брюксел. Според нея новият подход на председателя на Европейския съвет Доналд  Туск за отказване от задължителните мигрантски квоти в ЕС  \"не е достатъчен\". Тя предупреди, че сегашната миграционна система в ЕС \"въобще не работи\", защото поставя прекалено голямо бреме върху граничните държави, поради което е необходима и вътрешна солидарност в общността. \"Ние се нуждаем от солидарност не само за регулирането и управлението на миграцията . . . на външните граници - това е добро и важно, но имаме нужда и от вътрешна солидарност\", заяви Меркел. Туск каза преди продължаващата и днес среща на върха, че системата за задължителни бежански квоти в ЕС предизвиква разделение и е неефективна.", "date": "2017.12.15", "title": "ЕС иска да репатрира до февруари 15 000 мигранти от Либия в родните им страни"}
{"url": "http://www.dnevnik.bg/na_put/2017/12/15/3095144_tainata_na_shvedite_za_jivot_bez_stres_se_dava_pod/", "text": "Колко ли време е необходимо на човек да се освободи от стрес, натрупван с месеци или дори години? могат да бъдат напълно достатъчни, но на едно специално място - близо до природата. Много близо до природата. Научен експеримент в Швеция доказва това, като част от рекламна кампания за нова национална туристическа дестинация в югозападната провинция Далсланд. Срещу около 400 евро за двама души за три нощувки, държавата  предлага под наем  нови стъклени и дървени къщички на брега на езерата в провинцията, на някои от островите в Северно море, или високо в клоните на дърветата в местните гори, а програмата за гости е специално разработена за освобождаване от стреса и много наподобява уикендите на самите шведи, като включва плаване с кану, разходки и каране на колело сред природата, риболов, СПА и пълно откъсване от технологии и задачи. Почивка + наука  Стресът не е само абстрактното общо название за притеснението и натоварването в ежедневието, а е и изражението на реален физически дискомфорт от това напрежение. Претоварването се отразява на кръвното налягане, хормоналния баланс и работата на мозъка при всеки човек в една или друга степен. Затова и може да се измери съвсем точно. За експеримента, който провели шведите, с помощта на учени от Медицинския университет \"Каролинска\" в Стокхолм, били подбрани петима доброволци с някои от най-стресовите професии в някои от най-натоварените градове на света - двама журналисти от Лондон, полицай от Мюнхен, шофьор на такси от Париж и организатор на събития от Ню Йорк. Целта била да се измери как ще им се отрази антистресовата почивка в горите на Далсланд само за 72 часа. Когато пристигнали, и при петимата били измерени повишени нива на кръвното налягане, на хормоните на стреса и натрупана умора. Показателите им се следили през целия престой чрез дигитални гривни, а състоянието на духа и бързината на мисълта им били проверени в началото и в края на почивката с тестове за креативност и анкети за самооценка. През трите дни всеки от гостите бил настанен в самостоятелна къща с прозрачни стени, където бариерата с природата почти изцяло липсва, и им били осигурени всички удобства и условия за спорт и отмора, които шведите ползват активно в свободното си време. Накрая на 72-та часа общият резултат на групата бил  , нормализиране на кръвното налягане и пулса, по-бързи мисловни реакции. Всеки критерий показал подобрение и при петимата. От средно горна граница на кръвното 128 в началото на експеримента, накрая средната стойност паднала на 117. Пулсът на хората от около 70 слязъл на 60, а тревожността на участниците намаляла повече от наполовина до 1.4 пункта, започвайки от 3.2-3.8 по скалата за оценката му. Причината не е единствено в почивката сама по себе си, а в близостта до природата, убедени са и учените и участниците в експеримента. Времето прекарано извън града сред чистия въздух и хлад на северната страна, здравият необезпокояван сън под звездите, физическата активност, носеща наслада - всичко допринася за тези резултати. Тази близост до природата действително е част от начина на живот на местните хора и вероятно точно тя определя високия им стандарт на здраве и живот, рекламира се Швеция. Разбира се, резултатът от експеримента и рекламната кампания на скандинавската държава като цяло потвърждават отдавна известната закономерност, че времето, прекарано сред природата, е по-здравословно и ползотворно за човек. Всеки може и трябва да си позволява подобно разтоварване (при подходящи метеорологични условия), ако не срещу 400 евро в луксозно бунгало на Север - то поне в палатка в някоя планина или на брега на някой язовир, но за не по-малко от 72 часа. А България разполага с около 40 от първите и над 70 от вторите.", "date": "2017.12.15", "title": "Тайната на шведите за живот без стрес се дава под наем (видео)"}
{"url": "http://www.dnevnik.bg/zdrave/2017/12/15/3097761_s_vlizaneto_na_elektronnite_recepti_moratoriumut_vurhu/", "text": "Мораториумът върху иновативните лекарства може да отпадне преди края на 2018-а година, ако има прозрачност на тяхното изписване и е сигурно ще стигат до пациентите, каза дне по БНТ председателят на здравната комисия в парламента Даниела Дариткова. Тя допълни, че това ще стане с навлизането на електронното здравно досие и електронните рецепти. Друга важна крачка е системата за електронен търг при лекарствата, изграждането на която обаче се бави заради поредно обжалване на процедурата. Дариткова подчерта, че новите молекули ще навлизат в терапията на пациентите, за които е доказано, че са единственото възможно лечение. Председателят на здравната комисия в парламента отбеляза, че 32 иновативни лекарства са допуснати през тази година. Тя припомни, че за лекарства през следващата година са предвидени 1 млрд. лева, което е със 100 милиона повече от тази. Дариткова посочи, че съпротивата срещу промяната на правилата за снабдяването и търговията с лекалства е сериозна и са нужни обединените усилия на всички партии, за да има резулът. В този смисъл, тя призова опозицията да не мисли тясно партийно, а да подкрепи усилията на управляващите.", "date": "2017.12.15", "title": "С влизането на електронните рецепти мораториумът върху иновативните лекарства щял да отпадне"}
{"url": "http://www.dnevnik.bg/evropa/2017/12/15/3097752_ikonomicheskiiat_podem_v_evropa_e_po-silen_otkolkoto_v/", "text": "Икономическият подем е по-силен в Европа, отколкото в Съединените щати, но Европейската централна банка (ЕЦБ) е още далеч от вдигане на лихвите, както направи Управлението за федерален резерв (УФР) на САЩ, заяви председателят на ЕЦБ Марио Драги, цитиран от \"Асошиейтед прес\" и БТА. Драги изтъкна, че засилването на растежа в Европа е в ранна фаза и все още се нуждае от умерена подкрепа въпреки силното увеличение на БВП от 2.6 на сто на годишна основа през четвъртото тримесечие. Снощи УФР повиши основната си лихва с четвърт процентен пункт. Шефът на ЕЦБ подчерта също така, че ръководството на банката не иска да определя краен срок за програмата за изкупуване на активи. През октомври банката съобщи, че от януари 2018 година намалява наполовина до 30 милиарда евро месечната си програма за изкупуване на активи, но че ще я продължи до септември или повече, ако е необходимо. ЕЦБ се опита да успокои пазарите, че стимулите ще бъдат намалени постепенно, за да не се създадат сътресения в икономиката, отбелязва \"Асошиейтед прес\". Драги подчерта също така, че банката следи отблизо за опасност от финансови рискове, които биха могли да възникнат в резултат на продължителен период на ниски лихви. Според него тази солидна циклична динамика дава повод за оптимизъм, че инфлацията ще достигне целта от малко под 2%. Пресконференцията на Марио Драги се състоя след като беше обявено решението на ЕЦБ да запази без промяна лихвите си и стимулиращата програма.", "date": "2017.12.15", "title": "Икономическият подем в Европа е по-силен, отколкото в САЩ, заяви Драги"}
{"url": "http://www.dnevnik.bg/bulgaria/2017/12/15/3097763_prokuraturata_ukaza_na_upravitelia_na_sofiia-oblast_da/", "text": "Прокуратурата указа на областния управител на София област спешно да издаде акт за държавна собственост на язовир \"Огняново\", съобщи пресцентърът на държавното обвинение. До указанието се е стигнало след проверка, която е установила, че не са предприети действия по изпълнение на Закона на водите, според който \"Огняново\" трябва да се включи в списъка на комплексните и значими язовири. Затова прокуратурата \"ангажира областния управител на София област, в рамките на правомощията и задълженията му за удостоверяване на правото на частна или публична държавна собственост, да предприеме спешни мерки за издаване на акт за публична държавна собственост по отношение на язовир \"Огняново\", се казва в съобщението. Проверката на държавното обвинение е била за спазване разпоредбите на Закона за водите и подзаконовите актове за нормативните изисквания за техническа и безопасна експлоатация на язовирните стени и съоръженията към тях. \"В нарушение на Закона за държавната собственост и на чл. 17, ал. 1 от Закона за водите, до настоящия момент възникването на право на собственост в полза на държавата не е удостоверено по надлежния ред - чрез издаване на акт за публична държавна собственост. Съгласно Закона за държавната собственост компетентен орган да издаде акт за държавна собственост е съответният областен управител по местонахождение на имота\", аргументира се прокуратурата.", "date": "2017.12.15", "title": "Прокуратурата указа на управителя на София-област да издаде акт за собственост за яз. \"Огняново\""}
{"url": "http://www.dnevnik.bg/evropa/2017/12/15/3097754_losha_novina_za_vragovete_liderite_na_es_dadoha_start/", "text": "Лидерите на Европейския съюз дадоха вчера официален старт на европейската програма Постоянно структурирано сътрудничество в сферата на сигурността и отбраната (PESCO), съобщи председателят на Европейския съвет Доналд Туск, цитиран от \"Франс прес\" и ТАСС. \"Днес мечтата става реалност\", заяви Туск по време на на срещата на върха в Брюксел и припомни през какви перипетии е преминал проектът през последните 60 години. \"Днес полагаме началото на постоянното структурирано сътрудничество - практическо изражение на желанието ни да изградим общоевропейска отбрана\", каза той и допълни: \"Това е добра новина за нашите съюзници и лоша за нашите врагове. В подновяването на проекта за общоевропейска отбрана, което бе решено след избирането на Доналд Тръмп за президент на САЩ, след вота за Брекзит и след анексията на Крим от Русия, няма да участват Дания, Малта и напускащото Обединено кралство, посочва БТА. \"В продължение на много години най-силният аргумент срещу PESCO беше страхът, че това ще доведе до отслабване на НАТО\", посочи Туск, цитиран от EurActiv. \"Но всъщност се случва точно обратното - силната европейска отбрана естествено засилва НАТО\", допълни той. Споразумението позволява задълбочаване на сътрудничеството в областта на отбраната между онези държави членки на ЕС, които могат и са готови да сторят това. То ще позволи на страните да развият общ капацитет за отбрана, да инвестират в съвместни проекти и да увеличат оперативната готовност и приноса на техните въоръжени сили. Остава обаче въпросът за финансирането на PESCO. Върховният представител на ЕС за външната политика и сигурността Федерика Могерини заяви, че ще настоява лидерите на ЕС да включат финансирането за отбраната в бюджета на блока. Първата серия от 17 проекта включва инициатива на Белгия за развитие на подводници дронове за откриване на мини в морето. Друго предложение, инициирано от Германия, е създаването на ядро за операции в отговор на кризи, което да ускори разполагането на войски в извънредни ситуации. Миналите опити за интегриране на европейската отбрана претърпяха провал първо заради френската съпротива, а по-късно - заради британската опозиция.", "date": "2017.12.15", "title": "\"Лоша новина за враговете\": Лидерите на ЕС дадоха старт на общата отбрана"}
{"url": "http://www.dnevnik.bg/photos/2017/12/15/3097596_fotogaleriia_bliasukut_na_kremulskiia_kadetski_bal/", "text": "Повече от 1000 ученици от общообразователни и военни училища от 42 различни региона на Русия пътуват всяка година до Москва, за да вземат участие в ежегодния Международен кремълски кадетски бал.", "date": "2017.12.15", "title": "Фотогалерия: Блясъкът на кремълския кадетски бал"}
{"url": "http://www.dnevnik.bg/sviat/2017/12/15/3097780_njuiorkchanka_poluchi_obvinenie_v_prane_na_bitkoini_za/", "text": "Нюйоркчанка е обвинена в пране на биткойни и други криптовалути и прехвърляне на парите в чужбина в помощ на терористичната групировка \"Ислямска държава\", предадоха \"Асошиейтед прес\" и БТА.  Прокуратурата смята 27-годишната Зобия Шахназ, родена в Пакистан, за виновна в банкова измама, участие в схема за пране на пари и в пране на пари. Бившата лаборантка се сдобила с измама с 85 000 долара чрез банков кредит и кредитни карти, за да купи онлайн биткойни и други дигитални валути. След това превела над 150 000 долара на лица и компании фантоми в Пакистан, Китай и Турция, твърдят разследващите.  Според обвинението Шахназ многократно е влизала в пропагандни сайтове на групировката. Тя е била разпитвана на международно летище \"Джон Ф. Кенеди\" в през юли, когато се опитала да отпътува за Сирия с около 9500 долара - малко под тавана от 10 000 долара за пари в брой, които човек може да изнесе от Съединените щати, без да ги декларира. Адвокатът ѝ твърди, че тя е изпращала парите в помощ на сирийски бежанци. Според Би Би Си на електронните ѝ устройства са били открити многобройни търсения на материали, свързани с \"Ислямска държава\". ", "date": "2017.12.15", "title": "Нюйоркчанка получи обвинение в пране на биткойни за финансиране на \"Ислямска държава\""}
{"url": "http://www.dnevnik.bg/sviat/2017/12/15/3097785_folksvagen_e_sutrudnichila_na_diktatorskiia_rejim_v/", "text": "Бразилското подразделение на германския автомобилостроител \"Фолксваген\" (Volkswagen) е било лоялно към диктаторския режим, управлявал страната в период 1964-85 година и дори е разрешавало ареста и изтезания на затворници в негови сгради, предадоха ДПА и БТА. Това е заключението от изследване на историка Кристофер Копер от университета в Билефелд,  поръчано от самата германска централа на \"Фолксваген\" . Работата по него започна, след като бразилската прокуратура обяви разследване в опит да установи дали компанията е извършвала нарушения на човешките права в страната през 70-те години.  Според проучването на Копер компанията е уведомявала военния режим за политическата и синдикална дейност на нейните служители, помагайки му да създаде \"черен списък\" и дори е разрешавала в сградите й да се извършват арести и изтезания, макар да няма доказателства дали това сътрудничество е било \"институционализирано\". Компанията е оценявала като положителни военния преврат от 1964 г. и създаването на все по-репресивна военна диктатура, посочва ученият.  \"Фолксваген\" обаче не е замесена в преврата, допълва той.  Мълчаливо съгласие Бразилското подразделение на концерна се е съюзило с режима по инициатива на ръководителя на департамента му за индустриална сигурност с мълчаливото одобрение на ръководството, установява изследването. Компанията и защитници на човешките права организираха церемониално представяне на доклада в подразделението на \"Фолксваген\" в Сао Бернардо до Кампо, но група бивши служители и жертви на диктатурата отказаха да присъстват и организираха протест на входа, информира АП. Германският вестник \"Франкфуртер алгемайне цайтунг\" отбелязва, че пострадалите от режима са решили да бойкотират представянето на изследването в Бразилия, защото не приемат акцията на \"Фолксваген\". Според \"Ди велт\" компанията сега си е поставила задача да потърси диалог с жертвите - нещо, което нейни представители потвърдиха по-късно в съобщението до медиите. В концерна \"Фолксваген до Бразил\" към момента работят близо 20 000 души.", "date": "2017.12.15", "title": "\"Фолксваген\" е сътрудничила на диктаторския режим в Бразилия, показа изследване"}
{"url": "http://www.dnevnik.bg/sviat/2017/12/15/3097797_rusiia_nasrochi_prezidentskite_izbori_za_18_mart/", "text": "Руският сенат реши единодушно изборите за президент догодина да са на 18 март, както се очакваше, предават руски издания. Очаква се постановлението на Съвета на федерацията да бъде публикувано и да влезе в сила на 18 декември - три месеца преди началото на изборите. С обнародването в държавния вестник започва и кампанията за вота според Централната избирателна комисия на страната. Първоначално изборите трябваше да се проведат на 11 март - втората неделя на месеца - но Думата предложи да се изместят с една седмица, за да не съвпаднат с годишнината от подписването на договора за влизането на анексирания Крим в състава на Русия. \"Конкурентни, интересни, с изненади\" Намерението си да участват в изборите вече обявиха  президентът Владимир Путин  (който тази година ще бъде  независим кандидат ), лидерите на комунистите и националистите, Генадий Зюганов и Владимир Жириновски, известната водеща Ксения Собчак и бизнес омбудсманът Борис Титов. Заедно с тях заявилите намерение да са кандидат-президенти са общо двайсет и трима, каза председателят на ЦИК на изслушване в сената, цитирана от РБК. Според нея изборите ще са \"конкурентни, интересни, с изненади, надявам се приятни\" и ще предложат възможности като \"електронни урни\" и възможност за гласуване не по местожителство. Предстои да започне излъчването и на видеоклипове,  призоваващи жителите да гласуват . Във вота искаше да участва и опозиционерът  Алексей Навални , който на практика води  предизборна кампания  от 2016 г., но след като беше осъден тази година, изборната комисия обяви, че той няма право да се кандидатира.", "date": "2017.12.15", "title": "Русия насрочи президентските избори за 18 март, кампанията започва до дни"}
{"url": "http://www.dnevnik.bg/biznes/2017/12/15/3097796_raiuner_e_gotov_da_pregovaria_sus_sindikati_na/", "text": "Ирландският нискотарифен превозвач \"Райънер\" (Ryanair) е изпратил писма до синдикалните организации на пилотите си в Ирландия, Великобритания, Германия, Испания и Португалия с покана за разговори. Целта им е да бъдат \"разпознати\" тези синдикати като представителни за пилотите в тези страни, така че да могат да преговарят с ръководството. Това съобщават от компанията, която от една година изпълнява полети и от София по множество дестинации. Пилотите й в няколко страни обявиха, че планират стачки като първата  е обявена за днес от италианските екипажи . От превозвача пишат до медиите, че няма да преговарят с пилоти, които работят и за конкуренти на \"Райънер\" или другаде. Компанията обаче нямало да промени дългосрочната си политика да приеме синдикалните организации само за да избегне заплахата от стачки точно по празниците. Превозвачът призовава синдикатите да се откажат от планираните действия за 20 декември, така че клиентите на авиокомпанията да могат да пътуват без притеснения. \"Полетите по Коледа са особено важни за нашите клиенти и ние искаме да ги освободим от притеснения, че може да не успеят да се приберат у дома за празниците\", обявява изп. директор на компанията Майкъл О'Лиъри. Той обяснява, че превозвачът няма да си промени политиката допускайки съществуването на синдикати сред пилотите, но ще го направи еднократно тъкмо заради важността на пътуванията по празниците.", "date": "2017.12.15", "title": "\"Райънер\" е готов да преговаря със синдикати на пилотите, само за да избегне стачките по Коледа"}
{"url": "http://www.dnevnik.bg/sport/2017/12/15/3097776_leitun_hjuit_se_zavrushta_kum_tenisa_za_da_uchastva_na/", "text": "Бившият водач в световната ранглиста Лейтън Хюит ще се завърне в игра. Австралиецът, който  прекрати кариерата си преди близо две години , ще се впусне в турнира на двойки от Australian Open, съобщават местните медии. В надпреварата следващия месец Хюит ще си партнира със сънародника си Сам Грот. Последният турнир, в който австралиецът игра на сингъл, беше именно Australian Open. Професионалният му път тогава приключи със загуба от Давид Ферер. През 2016 г. в Мелбърн той игра и на двойки, като си партнира с Грот. По-късно миналия сезон Хюит се впусна и в мачове на двойки за купа \"Дейвис\", както и на \"Уимбълдън\". \"Ще бъде забавно. Това е смисълът на Australian Open. Ще се насладя истински\", каза Хюит пред News Corp Australia, цитиран от \"Ройтерс\". Тенисистът, който е печелил US Open и \"Уимбълдън\", посочи, че се подготвя упорито и няма да излезе на корта само за статистиката. Грот ще прекрати кариерата си след Australian Open. Той се надява да получи покана за турнира на сингъл, като ще се впусне и при смесените двойки заедно със Саманта Стосър.", "date": "2017.12.15", "title": "Лейтън Хюит се завръща към тениса, за да участва на двойки в Australian Open"}
{"url": "http://www.dnevnik.bg/photos/2017/12/15/3097794_snimka_na_denia_shveicariia_otkriva_nai-strumnata/", "text": "Най-стръмната въжена железница в света ще бъде открита официално днес на 1300 метра надморска височина в курортно селище в Централна Швейцария, предаде \"Ройтерс\", цитирана от БТА. Швейцарският президент Дорис Лойтхард ще открие съоръжението, в което са инвестирани 52 милиона швейцарски франка (52.6 милиона долара) от град Швиц до планинското селце Щос, намиращо се на 1300 метра надморска височина.", "date": "2017.12.15", "title": "Снимка на деня: Швейцария открива най-стръмната въжена железница в света"}
{"url": "http://www.dnevnik.bg/tehnologii/2017/12/15/3097811_nasa_otkri_nova_planeta_s_pomoshtta_na_izkustven/", "text": "Американската космическа агенция НАСА обяви, че е открила осма планета, обикаляща около подобната на Слънцето звезда Кеплер 90 в съзвездието Дракон. Това е станало благодарение на изкуствен интелект, разработен от Google и базиран на използването на самообучаващи се алгоритми. За целта е използван космическият телескоп \"Кеплер\". Новооткритата планета, кръстена Kepler-09i, се намира на 2545 светлинни години от Земята. Нейната повърхност е скалиста, като температурите са много високи. Космическото тяло обикаля звездата си за малко повече от 14 земни денонощия. От НАСА уточниха, че до откритието се е стигнало, след като компютърна програма се е научила да открива обекти по обработените данни от телескопа \"Кеплер\". Изкуственият интелект е започнал да идентифицира екзопланети като тълкува малките промени в яркостта на звездата, когато планетата преминава пред нея. Учените сравниха компютърната програма с начина, по който невроните се свързват в човешкия мозък. Тази изкуствена т.нар. \"невронна мрежа\" пресява данните от телескопа, за да установи какво се променя в тях и на какъв времеви период има изменения. Според НАСА вече може да се потвърди, че и другите звезди в космоса могат да имат големи семейства от планети, точно както Слънчева система. В момента изкуственият интелект търси още планети, като се изследват около 600 звезди.", "date": "2017.12.15", "title": "НАСА откри нова планета с помощта на изкуствен интелект"}
{"url": "http://www.dnevnik.bg/zelen/2017/12/15/3097814_vmesto_v_holandiia_spasenite_ot_razgrad_luvcheta_moje/", "text": "Община Разград се готви да дари двете лъвчета, които бяха спасени след стъпкване в тамошния зоопарк, на зоопарка в Пазарджик. Това съобщиха от фондация \"Дивите животни\", която след инцидента пое спасяването и грижите около лъвчетата. Фондацията  водеше преговори със спасителен център за животни в Холандия , където се очакваше този месец да бъдат настанени 3-месечните Масуд и Терез. \"До вчера бяхме в трескава подготовка за заминаването на 3-месечните Масуд и Терез и вече обсъждаме подробностите около транспортирането им към Холандия, където вече ги очакват в спасителен център и строят за тях ограждение. Вчера обаче Община Разград ни уби чрез статия във вестник, която хвърли в смут всички ни\", пишат от \"Дивите животни\" в страницата си във \"Фейсбук\". От фондацията посочват, че има споразумение между община Разград и фондация \"Четири лапи\" за настаняването на двете лъвчета. Въпреки това обаче и без да информира организациите кметът на Разград е внесъл в Общинския съвет докладна записка за даряването на животните на зоопарка в Пазарджик. Предстои докладната да бъде гласувана съвсем скоро, което според фондацията е признак, че \"бързат да се разпоредят със съдбата им преди коледните празници\". \"Община Разград, която с безхаберието си е убила реално десетки животни в този коптор наречен зоокът, изглежда много бързо забрави че носи отговорност по случая много по-голяма от това просто да се разпореди набързо да се отърве от двете оцелели лъвчета. Общината няма моралното право да спре заминаването на двете малки за място в пъти по-подходящо за живот за тях\", казват от фондацията. От там призовават кмета на Разград да оттегли докладната. \"Вие, господин Кмете, бяхте \"изненадан, че има проблем със зоокъта\". Реално с това че сте допуснали зоокъта да стигне до тези безумия, Вие и Община Разград сте оставили малките лъвчета да умрат на цимента като парцали, а сега се опитвате да ги убиете пак като ги пратите в затвора на пазарджишкия зоопарк! Очакваме от Вас да помислите и излезте от ситуацията подобаващо. Ще ви припомним ако се налага, но бихме искали да не се налага\", пишат още от \"Дивите животни\". Те призовават хората, които следят историята на двете малки лъвчета, да подсетят кмета на Разград, че не искат те да отидат в затвор и дават имейлите на Общинския съвет и на кмета –  kmet@razgrad.bg ;  os@razgrad.bg . Двете лъвчета  бяха изведени от зоопарка в Разград през септември , след като се разбра, че са били стъпкани от възрастните животни в общата им клетка малко след раждането им, протекло докато в самия парк е имало шумен панаир. В този момент в зоопарка не е имало ветеринар и персонал, който да се погрижи за животните. След инцидента проверка на място установи редица нарушения в отглеждането на животните от години, но санкционирани за това няма. Стигна се единствено до споразумението зоопаркът да прекрати развъждането на лъвове.", "date": "2017.12.15", "title": "Вместо в Холандия спасените от Разград лъвчета може да бъдат изпратени в Пазарджик"}
{"url": "http://www.dnevnik.bg/evropa/2017/12/15/3097813_london_nastoia_zapadut_da_zashtiti_podvodnite_kabeli/", "text": "Великобритания и съюзниците й от НАТО трябва да защитят подводните кабели срещу потенциална катастрофална атака от руския флот, която може да наруши финансови транзакции за трилиони долари, предупреди днес шефът на отбраната на британските въоръжени сили, цитиран от \"Ройтерс\" и БТА. По кабелите на дъното на световните океани и морета се извършва преносът на 95% от комуникациите и на финансови транзакции на стойност над 10 трилиона долара дневно. \"Налице е нов риск за нашия начин на живот, а именно уязвимостта на подводните кабели\", заяви за Би Би Си началникът на отбраната Стюарт Пийч. Според него започнатата от руския президент Владимир Путин модернизация на някога мощния съветски флот поставя сериозна заплаха към западните комуникации. \"Освен че се сдобива с нови кораби и подводници Русия продължава да усъвършенства неконвенционалните си способности и средствата за информационна война\", заяви Пийч. Русия непрекъснато отрича западните обвинения като истерия от времето на Студената война, въпреки че поддръжниците на Путин в страната му го хвалят, че се е заел да върне влиянието на Русия след рухването на Съветския съюз през 1991 г., посочва \"Ройтерс\".", "date": "2017.12.15", "title": "Лондон настоя Западът да защити подводните кабели от руския флот"}
{"url": "http://www.dnevnik.bg/sviat/2017/12/15/3097808_ruski_sud_dade_8_g_zatvor_na_bivsh_ministur_za_podkup/", "text": "Руски съд призна за виновен бившия икономически министър Алексей Улюкаев за виновен за взимане на подкуп в особено голям размер и го осъди на 8 години затвор при строг режим, съобщиха руските медии. Наложена му е и глоба в размер на около 2 млн. долара - сумата, заради която беше осъден. Така Улюкаев се превръща в най-високопоставения руски държавник, осъден от разпадането на бившия СССР през 1991 г. насам, след като миналата година се превърна и в първия министър, арестуван в съвременната история на Русия.  Според съдия Лариса Семьонова от Замоскворецкия съд той  лично е взел сума в размер на 2 милиона  долара от Игор Сечин, главен изпълнителен директор на петролната компания \"Роснефт\". Самият Сечин, призован четири пъти като свидетел, не се яви нито веднъж (темата беше коментирана вчера и от президента Владимир Путин, според когото той е трябвало да отиде). В резултат главен свидетел стана генералът от Федералната служба на сигурност (ФСБ) на Русия Олег Феоктистов, оглавявал службата за сигурност на \"Роснефт\" към момента на задържането на Улюкаев. Прокуратурата искаше 10 години в затвор при строг режим и глоба от 500 милиона рубли (по сегашния курс около 8.5 милиона долара). Обвинението също така настоява той да бъде лишен от почетните си звания и държавните си награди. Самият бивш министър не се признава за виновен, а пред съда каза, че вината му е само в това, че \"твърде често е прибягвал до компромиси\" в бюрократичната въртележка. Улюкаев беше най-високопоставеният руски служител, арестуван за корупция, откакто на власт е президентът Владимир Путин. Първият в историята на съвременна Русия арест на федерален министър стана факт на 14 ноември 2016 година. Според данни на Следствения комитет - позиция, която споделяше и прокуратурата - подкупът, заради който е задържан, е получен като \"благодарност\" за издадената от министерството на положителна оценка, която позволи на \"Роснефт\" да купи от държавата 50.8 на сто от акциите на по-малкия  производител на петрол \"Башнефт\" .  През октомври миналата година \"Роснефт\" придоби малко над 50% от \"Башнефт\" срещу 330 млрд. рубли (около 5 млрд. долара). Действията нито на \"Роснефт\", нито на \"Башнефт\", както и самата сделка, не са поставяни под съмнение.", "date": "2017.12.15", "title": "Руски съд даде 8 г. затвор на бивш министър за подкуп от 2 млн. долара (допълнена)"}
{"url": "http://www.dnevnik.bg/biznes/2017/12/15/3097845_antimonopolnata_komisiia_razreshi_na_ministur_ot/", "text": "Комисията за защита на конкуренцията (КЗК) разреши на българското дружество \"Сигда\" ООД да придобие ТЕЦ \"Варна\". Официалното одобрение означава, че чешкото енергийно дружество ЧЕЗ ще продаде първия си актив в страната, след като в началото на годината обяви, че ще търси купувач на бизнеса си в България. \"Сигда\" е собственост на Данаил Папазов,  който беше министър на транспорта в кабинета \"Орешарски\". В дружеството той е съдружник с дъщеря си Ивелина Папазова, а синът му Станислав Папазов е съуправител. Цената по сделката така и не бе оповестена. Очаква се тя да бъде завършена до края на годината. ТЕЦ \"Варна\" е временно затворен от началото на 2015 г. Централата разполага с 1260 мегавата инсталирана мощност. От решението на КЗК се вижда, че новият собственик иска да възобнови производствения процес. За целта ТЕЦ \"Варна\" ще бъде преоборудван да работи на природен газ. Самата централа пък има и пристанище на брега на Варненското езеро. След сделката бизнесът на ЧЕЗ в страната ще е свързан с електроразпределителното дружество в Западна България, както и с две централи за възобновяема енергия.", "date": "2017.12.15", "title": "Антимонополната комисия разреши на министър от кабинета \"Орешарски да купи ТЕЦ \"Варна\""}
{"url": "http://www.dnevnik.bg/sport/2017/12/15/3097826_cenata_na_arena_burgas_shte_skochi_do_okolo_50_mln_leva/", "text": "Цената на многофункционалната спортна зала \"Арена Бургас\" ще достигне \"около 50 млн. лева\". Това означава, че изграждането на съоръжението ще поскъпне с над 10 млн. лева. Първоначалните разчети бяха, че цялостната инвестиция ще е за 38 млн. лева. От министерството обясниха пред \"Дневник\", че оскъпяването се получава, защото се е наложила промяна на предварителните планове. Оказало се, че има високи подпочвени води, а близостта до пътя довела до нуждата от изграждане на по-солидни подпорна стена и дренажна система, което променило целия проект, посочиха от ММС. Отделно цената скочила заради лекоатлетическото оборудване, а също и заради по-голямото интериорно осветление и увеличаването на дебелината на стъклопакетите. При  откриването на \"Асикс арена\"  министър-председателят Бойко Борисов каза, че изграждането на \"Арена Бургас\" става приоритет в спортната инфраструктура. Целта е залата да бъде готова до края на 2018 г. Проектът в Бургас започна през 2014 г., когато за изпълнител беше избран консорциум, в който е свързваната с депутата Делян Пеевски фирма \"Водстрой 98\". През 2014 г. общината в града започна проекта с 5 милиона лева, отпуснати от кабинета на Пламен Орешарски по програмата за развитие на общините. По предварителни разчети с тези пари трябваше да се стигне до кота 0, а след това да се чака нова помощ от правителството. На следващата пролет Орешарски падна и това не се случи. Впоследствие през 2016 г.  правителството пренасочи предвидените за ремонт на Зимния дворец 35 милиона лева за довършването на \"Арена Бургас\" . По-късно беше сключен договор с община Бургас и държавата придоби безвъзмездно терена и го апортира в капитала на държавната \"Академика 2011\" ЕАД, която стопанисва най-големите спортни бази в страната. От спортното министерство заявиха пред \"Дневник\", че още при прехвърлянето на тези 35 млн. лева към \"Арена Бургас\" в министерския съвет е било обявено, че очакваната стойност за изграждането е около 50 млн. лева. През юли спортният министър Красен Кралев инспектира ремонта и заяви, че има голям интерес от страна на потенциални спонсори, които да вземат името. Първият, изявил желание, бил \"Кауфланд\", обявиха тогава от министерството. По план \"Арена Бургас\" трябва да е първата зала в страната с лекоатлетическа писта, която покрива всички изисквания на международната федерация. Идеята беше България да кандидатства за европейско по лека атлетика в зала през 2019 г. Заради забавянето в изграждането погледите се насочиха към 2021 г., а наскоро Кралев заяви, че ще се иска домакинство през 2023 г. Залата ще е за 7200 души, като ще има подвижни и неподвижни трибуни.", "date": "2017.12.15", "title": "Цената на \"Арена Бургас\" ще скочи до около 50 млн. лева"}
{"url": "http://www.dnevnik.bg/razvlechenie/2017/12/15/3097848_oshte_tri_jeni_obiaviha_dustin_hofman_v_posegatelstva/", "text": "Още три жени се оплакаха от сексуалното поведение на Дъстин Хофман, придавайки тежекст на три други обвинения към известния актьор. Пред \"Варайъти\" две от тях твърдят, че той им е посегнал сексуално през 1987 г., а трета - че се съблякъл чисто гол пред нея, когато била на 16 години и поискал от нея да му направи масаж на ходилата. Адвокатът на актьора Марк Нубауер нарече пред \"Варайъти\" разказите им \"клевети\". Актьорът не е отговорил на запитванията на агенция \"Ройтерс\", която подчертава, че самостоятелно не е потвърдила обвиненията. Три други жени в последните два месеца обвиниха Хофман в тормоз отпреди години. Актьорът се извини на първата,  писателката Ана Греъм Хънтър , стажувала в продукцията \"Смъртта на търговския пътник\". На 1 ноември пък актьорът направи изявление, в което написа, че обвиненията на жените \"не отразяват това, което съм\". Хофман е носител на \"Оскар\" за ролите си в \"Рейнман\" и \"Крамър срещу Крамър\".", "date": "2017.12.15", "title": "Още три жени обявиха Дъстин Хофман в посегателства и тормоз"}
{"url": "http://www.dnevnik.bg/biznes/2017/12/15/3097858_bezrabotnite_prez_noemvri_sa_pod_7_spored_agenciiata/", "text": "През ноември равнището на регистрираната от Агенцията по заетостта безработица е 6.9%, което е минимално нарастване от 0.2 процентни пункта в сравнение с предходния месец. На годишна база се отчита спад от 1 процентен пункт, съобщават от Агенцията по заетостта. В края на месеца регистрираните безработни са общо 227 532. В сравнение с година по-рано безработните намаляват с 11.8%. Новорегистрираните безработни през ноември са 33 333, като 914 от тях са били неактивни, т.е. не са били нито заети, нито учащи и не са търсили работа. Броят на активираните от медиаторите и техните партньори от началото на годината достига 11 448 лица. Заетите, учащите и пенсионерите, които са се възползвали от услугите на бюрата по труда, също бележат ръст през ноември. През месеца като търсещи работа са регистрирани общо 567 заети, учащи и пенсионери, с което броят им от началото на годината вече е 4 946. На работа през ноември са постъпили 17 028 души. Значителен е делът на устроените в реалната икономика - 90.1% от общо всички, започнали работа. През месеца в субсидирана заетост са включени общо 1 682 души, включително 1 362 по схеми на Оперативната програма \"Развитие на човешките ресурси\". Безработните, включени в обучение за придобиване на професионални квалификации, са 102-ма, а завършилите са 276. В мероприятия за професионално ориентиране и активиране са участвали общо 13 330 безработни. Работодателите са заявили 12 040 свободни работни места на първичния пазар, като над половината от тях са от частния сектор - 77.1%. Потребности има в преработваща промишленост, търговията, строителството, административни и спомагателни дейности, хотелиерство и ресторантьорство, държавно управление, транспорт, складиране и пощи, образование и др. По професии най-търсени са продавачи в магазини; неквалифицирани работници; чистачи и помощници в домакинства, хотели и учреждения; работници в преработващата промишленост; учители; готвачи; работници по производство на облекло; сервитьори и бармани.", "date": "2017.12.15", "title": "Безработните през ноември са под 7% според Агенцията на заетостта"}
{"url": "http://www.dnevnik.bg/kultura/2017/12/15/3095979_otkus_ot_sestri_palaveevi_po_putia_kum_noviia_sviat_ot/", "text": "Кара и Яра са отново тук, а световните събития ще трябва да се посместят, за да им отворят място! Чаровните близначки, попаднали във вихъра на Втората световна война, натискат педала докрай в най-лудото приключение на живота си. Театърът на бойните действия се разширява: Сърбия, Македония, Англия, Америка Ако сте в състояние да поберете и съвместите в главите си филми като \"Гадни копилета\" на Тарантино и \"Банани\" на Уди Алън, абсурдните клипове на Монти Пайтън с епичния наратив на Толкин, югославските партизански екшъни и наръч винтидж комикси, може би ще се досетите за какво иде реч. Очаква ви и цяла галерия от най-колоритни образи: български комунисти, устремени към \"прекрасния нов свят\", югославски партизани, банда джуджета, окопали се в старите сребърни мини на крал Стефан Урош, врачката Ганга, заблудени слугинчета, резидент на НКВД и още куп герои на едно време, в което нищо не е нормално. Новият роман на Алек Попов обаче предлага и нещо много повече от забава. Отправя дързък, но верен до болка поглед към историята – отвъд тотемите на идеологиите и политическата коректност – който оперира туморите на миналото със скалпела на смеха. Едно освобождаващо преживяване на фона на измамната носталгия по миналото, изпълзяла от гънките на спящия разум. Слалом в неизвестното – Спокойно! Държа те! – рече гласът в ухото є. Ските летяха по нанадолнището. Снегът влизаше в очите є. Мъжът я държеше с една ръка през кръста, с другата стискаше щеките. Като местеше тежестта от крак на крак и подскачаше на завоите със завидна лекота, той направи няколко бързи слалома между борчетата и изскочи на върха на едно възвишение. В низината се мярнаха покривите на някакво селце, комините рахитично димяха изпод белите си гугли. Мъжът вдигна щеките и посочи надолу. – Дръж се! – извика той и се спусна по склона. Останалите го последваха. Мъжът взе разстоянието до селото с две плавни, красиви извивки във формата на буквата S и заканти ефектно пред голяма купчина прясна зеленикава тор, стоварена директно на улицата. До него заканти втори, но не толкова сръчно, защото върхът на ските му се бодна във вонящата планина, която издишаше пара. – По дяволите! – изруга той. – Късно обръщате, Кандев, късно! – подхвърли мъжът, който я беше свалил от планината, повдигна скиорските очила и се представи: – Поручик Попангелов от Втора алпийска рота на Н. В. На вашите услуги, госпожице! Госпожицата беше толкова премръзнала и объркана, че не успя да каже нищо. Един след друг до тях спряха още двайсетина души, хвърляйки облаци сняг със ските си. От съседните дворове пролаяха кучета. – Коя е пък тази? – рече изпитателно един набит мъж. – Не знам – отвърна поручикът. – Изпречи се на пътя ми. Сигурно се е загубила... Нека първо се съвземе. – Може да е шумкарка – предположи онзи. – Какво търси в планината в тази виелица? – Не е въоръжена – отбеляза друг. – Може да е от планинарската група на Червения кръст, с която се разминахме под Ком. Момичето енергично закима. Пушката є беше останала някъде там, забита в пряспата. Явно я бяха подминали. Вятърът беше отвял баретата є с червената петолъчка. Цялата є коса беше в скреж. Ледени кристалчета блестяха дори по миглите є. Тя усилено търкаше измръзналите си пръсти, които стърчаха през изрязаните є ръкавици. – Къде е Ком, къде сме ние! – изръмжа набитият мъж. Поручикът зяпаше розовите ръкавици. Тя беше отрязала върховете на пръстите, за да стреля по-лесно, но той нямаше как да знае това. Бяха от пухкава мохерна вълна с бродирани бели зайчета на маншетите. – Че коя шумкарка носи такива ръкавици! – прихна той. Близката портичка скръцна и на прага застана навъсеният стопанин по риза, наметнат с къс кожух. Зад гърба му надничаше озъбената муцуна на жълтеникаво овчарско куче. – Добър ден – вежливо поздрави поручикът. – Кое е това село? – Балтия – мрачно рече селянинът. Попангелов измъкна топографска карта и я разтвори. Около него се скупчиха няколко войници и започнаха да гадаят къде се намират. Пръстът на офицера запълзя по линиите, описващи възвишения и долини. – Не сте се осеверили още! – намеси се набитият мъж, извади компас и доста безцеремонно завъртя картата на обратно. – Аха! – отбеляза някой. – Явно сме минали през Черна вада, вместо през Влашки гребен и сме излезли над Слепи дол... – Ножарево се пада пљ на изток. Това са към 20 километра! Поручикът погледна часовника си. – Ще се наложи да пренощуваме тук. Има ли телефон в общината? – обърна се той към неприветливия селянин. – Има – кимна онзи с крива усмивка. – Но като падне снегът, жицата се къса и всичко умира. – Къде е кметският наместник? Трябва да настаним хората. – Убиха го шумците. При тази новина всички инстинктивно посегнаха към оръжието си. Поручикът и набитият се озърнаха, сякаш иззад покритите със сняг дувари всеки миг щяха да припукат пушки. – Спокойно – подсмихна се селянинът. – Тръгнаха си. Пред очите є избиха тъмни петна. Изпита силно гадене, но в корема є нямаше нищо. Кара залитна и за малко да падне върху купчината тор. – Добре ли сте, госпожице? – подхвана я Попангелов. – Сега ще се сгреете. – Гладна съм – промълви тя. * * * Поручикът сложи парченце шоколад в устата є. Беше се втвърдил от студа и почти без вкус, но тя задъвка лакомо, без да го чака да се размекне. Той отчупи ново парче. След малко в ръката му остана само опаковката. Войниците изуваха белите си гащеризони и ги простираха край огнището, за да се сушат. Някаква бабичка прекоси пълната с мъже стая и сложи пред нея черен, крив тиган, в който цвърчаха три яйца на очи. Кара се нахвърли на храната, но коремът є се беше свил от глада и отказваше да я приема с такава скорост. Тя въздъхна и остави вилицата. Попангелов я наблюдаваше с интерес. Скрежът по косата є се беше стопил, мокрите кичури лепнеха по лицето и шията є. Набитият в дрехите є сняг също беше станал на вода. – Как се казвате? – попита той. На езика є се завъртя името Кара, но тя своевременно го преглътна и каза: \"Моника\". – Моника чия? – намеси се набитият. – Пе-пе-трова – рече наслуки тя, потраквайки със зъби. – Остави я на мира, Досев! – скастри го поручикът. – Не сте ли гладна вече, Моника? – Не-не-не... – Дайте є сухи дрехи! – нареди Попангелов. – Дай, дай, дай, само това знаят! – промърмори бабичката, към която домашните се обръщаха боязливо с \"бабо Гицке\". – Нали си плащаме бе, старо! – кипна той. – Стоплихте ли вода? – Ела, момиче – повика я тя с кривия си черен нокът. – \"Старо\" ще ми вика, келеш... Баба Гицка я въведе в тъмно помещение без прозорци, осветено от мъждукаща свещ. По средата имаше дървено корито, а до него – две ведра. От едното се вдигаше пара. – Искаш ли да ти поливам? – Мога и сама, мерси. – Да не изхабиш цялата вода – предупреди я старата, преди да излезе, после рече под носа си: – Ще я изхаби, проклетницата. Първата є работа беше да скрие патроните. Бяха є останали към десетина парчета. Добре, че не се сетиха да я претърсят! Кара ги натика в един дълбок процеп между дъските и дръпна отгоре чергата. После се съблече, изля половината от горещото ведро в коритото, доля от студеното и влезе вътре. Топлата вода приятно обгърна тялото є, макар че коленете є останаха да стърчат навън. Тя остана в това положение, докато є се стори, че водата започва да изстива, и отново доля от горещата, без да обръща внимание, че коритото прелива. Натрупаната в тялото є умора преля и в мозъка є. Внезапно се озова на брега на някакъв вир. До нея седеше сестра є, която кой знае защо, беше само на четири годинки. Брегът беше стръмен и двете клатеха безгрижно крака над зеленикавата застояла вода. Сандалът на Яра се откачи, тя посегна да го хване и цопна във вира. Потъна като камък, преди Кара да успее да направи нещо. Водата се затвори над нея. Тя се взираше безпомощно в равната повърхност. Събуди се, парализирана от чувство за вина. Този кошмар я беше навестявал и преди, но всеки път тя с облекчение осъзнаваше, че е само сън. Сега беше различно. Беше изгубила сестра си. Наистина. Нещо изтропа в тъмното. Пламъкът на свещта се наклони, подухнат от невидима струя. Какво е това, по дяволите? Тя се изправи, взе свещта и направи няколко крачки по посока на шума. Обследва внимателно стената и установи, че една от дъските не е съвсем на мястото си. През процепа нахлуваше студен въздух. Натисна леко дъската, тя изскърца и в отвора изплува бледо, опулено лице с източена шия. – Какво зяпаш, бе? – просъска тя. Тогава видя пистолета, насочен към гърдите є. – Ако викаш, ще стрелям – предупреди я младежът. – Ако стреляш, всички ще чуят и ще те пипнат – рече тя. – Няма да се дам жив – закани се момъкът. – Имам и бомба. – Няма да викам – успокои го тя. – Партизанин ли си? – Не ти влиза в работата! – Аз също съм партизанка. – Да, бе, повярвах ти! Ти дойде с гадовете. – Водихме бой, разбиха отряда ни. Останах сама в планината. Това е алпийски взвод, не са жандармеристи. Тренират зимно ориентиране. Взеха ме за заблудена туристка. Свали това желязо! Но той не го сваляше. – Не ти вярвам! Беше твърде уплашен и същевременно твърде хипнотизиран от гърдите є. Комбинация, която определено не влияеше добре на разсъдъка му. Неочаквано Кара духна свещта и всичко потъна в мрак. Тя се измести бързо настрани и затаи дъх. През тънките стени долитаха само гласовете и смеховете на войниците. – Къде си? – простена момъкът, но отговор не дойде. – Виж... – продължи той. – Аз съм ранен. Тези добри хора се грижат за мен. Ако ме открият тук, ще им палнат къщата. Те имат деца. Ще останат на улицата през зимата... Чуваш ли? Ако ме издадеш, другарите ми ще те намерят и ще те ликвидират! Червената армия скоро ще бъде тук. Вече са превзели Харков... – Харков падна още през лятото, глупако! – прекъсна го Кара. – А ти се издаде сам. Тръгнал да гледа момичетата като някой буржоазен маниак! Затова ли те укриват другарите с риск за живота си? – Виновен съм – въздъхна той. – Не постъпих другарски... По вратата отекна нервно почукване. – Донесох ти сухи дрехи – прозвуча сърдитият глас на баба Гицка. – Остана ли още топла вода? – Хайде, прибирай се! – нареди му Кара. – Да не си шумнал повече! * * * Войниците се размърдаха още в ранни зори. Пазариха три волски каруци да ги откарат със ските и багажа до Цариброд, откъдето щяха да вземат влака за София. Попангелов, който беше влязъл в ролята на неин спасител закрилник, държеше на всяка цена да я предаде на родителите є. Кара не смееше да му откаже, за да не събужда допълнително подозрение. А и честно казано, не знаеше къде да отиде. Нямаше нито пари, нито документи, само тефтера на Медвед, натъпкан в пазвата є. Съзнаваше колко опасно е да го носи със себе си, но беше решила да не се разделя с него освен в краен случай. Дрехите є още не бяха изсъхнали и се наложи да тръгне със селската носия, която старицата є беше дала. Трябва да я беше изровила от някакъв стар чеиз, защото вонеше на нафталин. Широките долни гащи, фустата, дебелата кенарена риза, сукманът, елекът, престилката – всичко това беше ново за нея. Тялото є се чувстваше неловко в тези бодливи тъкани, които, противно на вида си, не топлеха чак толкова много. Дъщерята на хазаина є помогна да върже чифт цървули на краката си, после я забради с червеникава кърпа, по чиито краища се люлееха медни парички. Войниците започнаха да є подвикват: \"Моме, моме!\". – Я какво си хубаво селянче! – плесна с ръце баба Гицка и скришом є мушна един плик. – Да го носиш в София на внучката. Тя слугува у едни богаташи. Написала съм ти адреса. Разбрах, че си наше момиче... През целия път Досев не спря да я подпитва: къде живее, къде учи, какво работят родителите є. Той беше малко по-възрастен от Попангелов и тя не чу никой да се обръща към него по чин. Впоследствие се изясни, че е цивилен инструктор от спортното дружество \"Юнак\", беше специализирал алпийски дисциплини в Австрия и очевидно симпатизираше на нацистите. Кара му отговаряше на пръв поглед безгрижно, но вътрешно беше нащрек. Тя имаше братовчедка, Веска, която учеше в Американския колеж. Всеки път, когато се виждаха, най-вече по Коледа, това богобоязливо, недотам привлекателно момиче упоително им разказваше за порядките в училището. Кара набързо адаптира биографията на бедната Веска за нуждите на конспирацията, като добави от себе си, че баща є е починал рано, за да възбуди съчувствие и да пресече досадните въпроси. Досев обаче не се трогваше лесно. Цепнатите му очи лукаво играеха насам-натам. – Чакай малко! – прекъсна я той. – Американското училище не го ли закриха още през 41-ва? – Да, за съжаление – смотолеви тя. – Къде учиш сега? – Втора девическа. – Виж ти, по-малката ми сестра също учи там! – подсвирна Досев. – Кой ти преподава по латински? – Аз съм в реална паралелка... – А защо не си на училище? – Записаха ме като частна ученичка – маневрираше отчаяно Кара. – Аха, така значи – кимна иронично онзи. Минаха Костинброд. Влакът беше пълен с войници, които пееха и тропаха с ботуши, а когато не вдигаха шум, се тъпчеха с хляб и варена наденица. Имаше и доста немци. Те като че ли бяха по-тихи и наблягаха повече на наденицата. Откъде се взе цялата тази наденица, недоумяваше Кара. Тя също получи едно дебело парче, което догризваше без особена охота, докато държеше под око Досев и поручика. Двамата бяха излезли в коридора. Не можеше да чуе какво си говорят, но нещо є подсказваше, че е свързано с нея. Войниците в купето вече бяха омели мазните наденици и запалиха цигари. Автоматите се поклащаха над главите им, окачени на куките за багаж. Кара си помисли колко лесно би могла да докопа някой от тези М-40 и да види сметката на всички. В края на краищата и това беше изход. Представи си как оръжието подскача в ръцете є. Беше само на една ръка разстояние! Досев тръгна нанякъде, а поручикът се върна в купето. – Добре ли сте, Моника? Виждате ми се бледа. Тя размаха длан, за да поразсее дима пред лицето си. – От цигарите е... – Отровихте момичето, бе! – скара се той на войниците. – Марш да пушите в коридора! После отвори прозореца и седна до нея. – Досев е убеден, че не сте тази, за която се представяте, и иска да ви водим в комендатурата на Централна гара. Не ми се ще да ви причинявам главоболия. Май ще бъде по-добре да слезете преди това, на Илиенци... – Няма от какво да се боя, г-н поручик – увери го тя. – Казах ви самата истина. Аз съм момиче от добро семейство. – Но понякога и добрите момичета вършат глупости, нали? – додаде той. – На Илиенци има транзитен пункт и слизат доста войници. Ще минете незабелязано. После ще си хванете файтон до центъра. Имате ли пари? Тя поклати отрицателно глава. Попангелов отвори портфейла си и небрежно є подаде няколко банкноти от 100 лева. – Защо го правите? – изгледа го тя. От прозореца духаше студен вятър с дъх на сажди и рошеше русия перчем над челото му. По изсечените му страни беше избила тридневна светла брадица. Хрумна є, че не би имала нищо против, ако я целуне. – Кой знае, може един ден и вие да ми помогнете – подхвърли той. – Кой знае – повтори тихо тя. – Ще ви върна парите, къде живеете? – \"Фритьоф Нансен\" 25... Скърцането на спирачките изяде края на думите му. Влакът забави скорост. Локомотивът наду свирка. В коридора настъпи раздвижване. – Наближаваме Илиенци – подкани я Попангелов. Тя изхвръкна от купето, без да се сбогува, и започна да си пробива път към дъното на коридора. Офицерът изпъна дългите си крака, извади от джоба на гащеризона си раздър-пано томче с меки корици и зарея поглед по страниците, изпълнени с асиметрични строфи. Войниците се върнаха в купето. След малко се появи и Досев, който досега беше водил интересен и донякъде обнадеждаващ разговор с един цивилен австрийски контрактор. Той не пропускаше възможност да упражнява немския си. Контракторът бе загатнал за разработката на някакъв нов реактивен самолет във формата на чиния, способен да бомбардира Ню Йорк, който щял да осигури радикално технологическо и психологическо надмощие на Вермахта. Досев веднага забеляза празното място на Моника, по лицето му се изписа тревога. – Къде е тя? Поручикът вдигна поглед от томчето. – Сигурно е до тоалетната... – той посочи вързопа с туристическите дрехи на етажерката. – Багажът є е тук. Досев се поколеба за момент. Влакът плавно се откъс-на от перона. – Чуйте това! – извика Попангелов и зачете на глас: Нощта не трае никога без край – а има – щом като го казвам и щом като го потвърждавам – в завършека на всяка скръб един прозорец, един отворен, осветен прозорец, и винаги по някоя мечта те чака будна, желание и глад, които да задоволиш, изпълнено със чисти пориви сърце, протегната ръка, отворена ръка, загрижени очи, един живот живота ти да сподели. – Какви са тия глупости! – прекъсна го Досев. – Тя е избягала! Вие сте виновен! Лигаво мамино синче! Но когато червените дойдат и ви окачат на бесилото, ще се съжалявате за глупавата си мекушавост... Той излезе в коридора, като блъсна вратата след себе си. Попангелов подпря книгата на коляното си. На корицата имаше рисунка на жена с три гърди и очи на носа, а заглавието беше отпечатано с малко превзет ъгловат шрифт: \"Антология на сюрреализма\". – Ще ни прочетете ли още малко, гусин поручик? – обади се плахо едно войниче в ъгъла на купето.", "date": "2017.12.15", "title": "Откъс от \"Сестри Палавееви по пътя към Новия свят\" от Алек Попов"}
{"url": "http://www.dnevnik.bg/razvlechenie/2017/12/15/3097517_mejduzvezdni_voini_poslednite_djedai_trugva_po_kinata/", "text": "Междузвездни войни: последните джедаи\" - осмият епизод от космическата сага, тръгва по всички кина днес с очаквания за боксофис рекорди в България и по света. Прогнозата е за боксофис от 215 млн. долара само в САЩ през първия уикенд. Очакванията към  филма , написан и режисиран от Райън Джонсън, бяха големи и според мнозинството от кинокритиците те са изпълнени. Това е и последната роля на покойната Кари Фишър, любимата на милиони почитатели на поредицата героиня от оригиналните серии принцеса Лея. Филмът имаше своите официални премиери в Лондон и Лос Анджелис, както и няколко предпремиерни прожекции в България. По-нетърпеливите почитатели могат да го гледат още от ранните часове на 15 декември. Читателите на \"Дневник\" имат шанс да спечелят оригинални награди от \"Междузвездни войни: последните джедаи\" с киноиграта, посветена на филма - вижте как да играете  тук . Днес в България ще бъде първата прожекция за избрани гости.", "date": "2017.12.15", "title": "\"Междузвездни войни: Последните джедаи\" тръгва по кината"}
{"url": "http://www.dnevnik.bg/bulgaria/2017/12/15/3097871_ninova_na_protest_sreshtu_poskupvaneto_na_vodata_10/", "text": "Граждани се събраха на протест пред сградата на Комисия за енергийно и водно регулиране (КЕВР) срещу очакваното поскъпване на водата, което регулаторът ще приеме по-късно днес. Протестът е организиран от БСП, чийто лидер Корнелия Нинова се включи, съобщи агенция \"Фокус\". Най-голямо се очаква да е увеличението на цените в Ямбол – с 20% до 2.78 лева за куб.м, и във Враца – с 13% до 3.09 лв. В София водата се планира да поскъпне с 9.5% до 2.36 лева за куб.м; в Бургас – 8.7% до 2.77 лв./куб.м; в Силистра – с 6.5% и ще стигне 3.29 лв.; в Монтана – с 6.4%, или 2.89 лв./куб. м; в Русе – 6.2% до 2.78 лв./куб.м; в Перник – 5.8% до 2.29 лв.; в Смолян – с 4.5% до 2.35 лв./куб м. Увеличена ще бъде цената на питейната вода и в Шумен – с 3% до 3.32 лв./куб.м; в Пловдив – с 2.9% до 2.20 лв., във Варна – с 2.7% до 3 лв/куб.м; в Кърджали - с 2.8% до 2.43 лв./куб.м и в Сливен – 2.05% до 2.5 лв. Лидерът на БСП заяви, че управляващите не спират да крадат пари и като пример посочи тол системата, за която все още няма договор. \"Благодаря, че имате мнение и смелост да го изразите. \"Предайте това на вашите съграждани, нека и те поискат промяната, която искаме ние\", обърна се Нинова към протестиращите. След нейното изказване събралите се се отправиха към сградата на Министерския съвет, където по думите ѝ се намира главният виновник за увеличението на цената на водата. Движението в района е блокирано. \"Длъжни сме да признаем на управляващите тяхната упоритост така да работят, да налагат и отлагат политики, че периодично да изкарват протестиращи хора по улици и площади. Днес сме свидетели на поредния такъв справедлив протест на хората заради сервираната им предколедно новина как водата, която използват в дома си, ще става \"по-солена\", заяви той. \"Правото на достъп до чиста питейна вода е признато право на ООН. В нашата страна все още управляващите си мислят, че водата е просто българска песен на Евровизия\", коментира Манол Генов. \"Имайте смелост, признайте си грешките, съберете кураж и разберете - ако искате да няма нови протести и хората да станат отговорни платци на добра услуга, вземете незабавни мерки\", се обърна той към управляващите.", "date": "2017.12.15", "title": "Нинова на протест срещу поскъпването на водата: 10 млрд. лв. се крадат годишно, а няма 2.5 млн. за онкоболни"}
{"url": "http://www.dnevnik.bg/sviat/2017/12/15/3097861_puchdemon_moje_da_se_vurne_v_katalunia_predi_izborite/", "text": "Уволненият каталунски премиер Карлес Пучдемон, който от вчера на практика е свободен да си тръгне от Белгия, твърди, че е готов де се върне в Испания, за да стане премиер след изборите. От неговата Демократична европейска партия на Каталуня (PDeCAT), която е ядрото на оглавяваната от него предизборна листа, отказват да отговорят на въпроса дали обаче е възможно той да се появи в автономната област преди изборите в четвъртък. Това отбелязва каталунското издание \"Ла Вангуардия\" няколко дни преди края на кампанията. Пучдемон би могъл да напусне Белгия, след като властите прекратиха разследването срещу него - около десет дни след като Испания  оттегли европейската заповед  за арест, издадена за  бившия лидер  и няколкото бивши министри, пристигнали заедно с него в Брюксел. Според вестника обкръжението на Пучдемон, питано от медии, все по-често лансира идеята, като допуска, че това е възможно. Особено активно се обсъжда предложението, откакто партията на бившия му заместник Ориол Жункерас, Каталунска републиканска левица (ERC), обяви, че ще завърши кампанията си във вторник (сряда ще бъде ден за размисъл) пред затвора, в който се намира Жункерас, превантивно задържан заради обвиненията в бунт и подстрекателство към размирици. В. \"Ел паис\" вече съобщи, всички испански силови институции са задействали мерки като подсилване на контрола по границата с Франция, които да приложат, ако Пучдемон опита да се завърне през нея за целите на кампанията. Освен това според вестника властте в Мадрид са се свързали с колегите си в Париж и са обсъдили с тях възможността той да бъде арестуван, ако стъпи на френска територия. Битка за гласове Адвокатите на Пучдемон го съветват да не предприема подобна стъпка, откакто заповедта от Испания беше изтеглена. Засега бившият лидер официално е заявявал само намерение да се върне, за да стане премиер (ако листата му \"Заедно за Каталуня\" спечели изборите), въпреки риска да бъде арестуван. PDeCAT в момента оценява положителните и отрицателните последици от хипотезата Пучдемон - който и сега води кампания от Брюксел и се \"появява\" на митинги в Каталуня чрез видеоконферентни връзки - и физически да стане част от последните събития на \"Заедно за Каталуня\". Същевременно няколко социологически проучвания сочат, че силите на ERC и PDeCAT - коалиционни партньори в предишния кабинет - са  почти изравнени в подкрепата , която получават. Според тях е възможна ситуация, в която те да се състезават за първото място и помежду си, и с центристката формация \"Граждани\", която настоява Каталуня да остане в Испания. Проучване от тази седмица на агенция \"Сигма дос\", публикувано в петък, обаче показва, че листата на Пучдемон изостава в подкрепата си от ERC и че може да вземе до 26 места (а партията на Жункерас - до 34) и така на практика да остане трета след \"Граждани\". Данните за ERC идват на фона на  изявления, които отдалечиха партията  от курса към независимост по-рано тази седмица.", "date": "2017.12.15", "title": "Пучдемон може да се върне в Каталуня преди изборите, допуска партията му"}
{"url": "http://www.dnevnik.bg/evropa/2017/12/15/3097870_zashto_evrokomisiiata_podnovi_odobrenieto_za/", "text": "Европейската комисия прие решение за подновяване на одобрението за употребата на глифозат - най-широко използваният хербицид в ЕС. Употребата на активното вещество бе одобрено на ниво ЕС за срок от пет вместо от 15 години. Освен това, предвид резултатите от гражданска инициатива относно хербицида, Брюксел обяви, че през пролетта на 2018 г. ще предложи законодателни промени за повишаване на прозрачността, качеството и независимостта на научните оценки. Еврокомисията предложи и конкретни мерки за намаляване на зависимостта от пестициди. Защо? След всеобхватен научен анализ се стигна до извода, че глифозатът не предизвиква рак, нито, при спазване на добра земеделска практика, създава неприемлив риск за околната среда, посочва Европейската комисия. Държавите членки също  гласуваха в подкрепа на предложението  на 27 ноември 2017 г. От друга страна, Брюксел взе под внимание факта, че глифозатът не е типичният случай. Въпреки че вече съществува голямо количество информация за активното вещество, допълнителни изследвания за него се публикуват по-често, отколкото за други вещества, тъй като е най-разпространеният хербицид в ЕС. Еврокомисията взе предвид възможността за бъдещ научен и технологичен напредък, се посочва в съобщението. Бяха взети под внимание и последната резолюция на Европейския парламент да се осигури подкрепа на възможно най-много държави членки, както и Европейската гражданска инициатива за ограничаване на използването на глифозат. Именно затова повторното одобрение за употребата на активното вещество е за срок от пет вместо за обичайните 15 години. Еврокомисията прие и допълнителни решения за повишаване на прозрачността и качеството на процеса на одобрение на пестициди, както и за устойчивата им употреба. Какво точно ще се промени? Употребата на активното вещество беше одобрена на ниво ЕС за срок от пет години, а не за 15. Това означава, че веществото е разрешено на ниво ЕС като цяло. Одобрението за употребата на продукти, съдържащи глифозат остава в компетенциите на отделните държави членки, като се спазва принципът на субсидиарност. Това означава, че държавите членки имат задължението да одобряват, ограничават или забраняват употребата на тяхна територия на препарати за растителна защита с активна съставка глифозат. Какво ще се случва оттук нататък? След одобрението на решението, държавите членки ще трябва да направят преоценка на всички продукти на основата на глифозат, които са налични на тяхната територия, като решат дали ще одобрят, ограничат или забранят тяхната употреба. През януари 2018 г. ще бъде публикуван доклад относно проверката за пригодност на общото законодателство в областта на храните, в който ще се направи преглед на съществуващото законодателство. Ще започне и провеждането на обществена консултация с цел да се подпомогне изготвянето на предложението, което ще бъде представено най-късно през пролетта на 2018 г.", "date": "2017.12.15", "title": "Защо Еврокомисията поднови одобрението за използване на глифозат"}
{"url": "http://www.dnevnik.bg/analizi/2017/12/15/3097883_konpi_debne_za_vas/", "text": "Наложеният запор от Комисията за отнемане на незаконно придобито имущество (КОНПИ) върху част от имуществото на български гражданин не би представлявало особен интерес. Ще си каже човек – борим корупцията и институциите работят. Освен ако способите за налагане на запор не се позоваваха на факти и обстоятелства, изгубили правната си значимост. Първо, защото се проверени и квалифицирани като непрестъпни от съд с влязла в сила присъда. Второ, защото, дори да имаха престъпен характер, е изтекло толкова време, че правото да не ги третира като годни за започване на наказателно преследване. По същество КОНПИ пристъпва към искане за запор на имуществото на български гражданин /качеството му на харесван и нехаресван медиен издател е без отношение към правната значимост на въпроса, но има отношение към политическата/, позовавайки се на факти и обстоятелства, настъпили през 1999 г. Законът за отнемане в полза на държавата на незаконно придобито имущество е достатъчно ясен - проверката обхваща период от 10 години назад, считано от датата на започването ѝ. Дотук предметът на проверка следва да приключи. Но КОНПИ пренебрегва срока като институт в правото и се опитва на базата на проверка на договор от 2012 г. да разследва договор от 1999 г. Накъсо казано, с непозволени от правото средства се опитва да постигне забранени от правото цели. Другият съществен проблем е опитът на КОНПИ като държавна агенция, която   съдебни функции, да действа като съд, преценявайки и обявявайки едно действие за незаконно. Това придава статут на КОНПИ на извънредна юрисдикция, която не зачита актовете на съда, а директно пререшава съдебни спорове в нечий интерес и според политическата ситуация. Функционирането на каквато и да било институция по този начин поражда риск за правата на всеки български гражданин. Отсъствието на правова и демократична държава дава свобода за безграничния произвол. Ненаученият урок от 90-те години насам е ясен – провалихме се в изграждането на независими демократични институции, вкл. премахване на възможността някой да повдига обвинения срещу когото си поиска или на базата на който му поиска. А ако твърденията на КОНПИ за незаконна приватизация бяха верни, остава въпросът какво и как е правила прокуратурата в периода 2004-2005 г., когато е съществувала правна възможност в рамките на година за възобновяване на вече решеното дело по реда на Наказателно-процесуалния кодекс /чл. 360 от НПК, прилаган към онзи момент/. Настоящите действия на КОНПИ нарушават Европейската конвенция за правата на човека, конкретно Протокол № 7, чл. 4, който разписва забраната за повторно осъждане или наказание. Така прокуратурата, веднъж внесла обвинителен акт в съда, вследствие на който обвиненият е оправдан, не може да иска повторното му осъждане. Черпенето на аргументи от удобни факти и обстоятелства не ги прави достоверни и правно значими. В конкретния случай не става въпрос за липса на достатъчно познание, а за липса на здрав разум, което води до незачитане на правни аргументи и на азбучни правила в правото, а като последица от това - до поредното силно институционално похабяване. Ограничаването на правото на собственост на български гражданин, за да се упражни по косвен път цензура върху медиите му е добро основание да си зададем въпроса като общество: колко стойност имат следните четири текста от Конституцията на Република България? Безотчетното и противоправно действие на КОНПИ или коя да е друга репресивна институция утре ще застигне и вас и ще превърне незачитането на основни човешки права от страна на правоохранителните и разследващите органи в стандарт. Това, отвъд конкретния казус, може да се изврати в посока: Публикуваме анализа на  Института за пазарна икономика .", "date": "2017.12.15", "title": "КОНПИ дебне за вас!"}
{"url": "http://www.dnevnik.bg/sport/2017/12/15/3097889_federer_specheli_nagradata_chujdestranna_sportna/", "text": "Рекордьорът по титли от Големия шлем в тениса Роджър Федерер спечели наградата \"Чуждестранна спортна личност на годината\" на Би Би Си. Швейцарецът ще получи приза в неделя на церемония в Ливърпул. Федерер постига рекорд, като взима наградата за четвърти път след 2004, 2006 и 2007 г. С по три награди в категорията са Мохамед Али и Юсейн Болт. \"Невероятно много се гордея, че публиката във Великобритания ме избра. Подкрепата, която публиката ми дава, когато съм тук (във Великобритания), е невероятна\", заяви Федерер. Той събра най-много гласове в анкетата, като другите финалисти в категорията бяха Том Брейди (американски футбол), Кейти Ледецки (плуване), Татяна Макфадън (спортист с увреждания), Сали Пиърсън (лека атлетика) и Майкъл ван Гервен (дартс). Федерер имаше забележителен сезон, като спечели нови две титли от Големия шлем - от Australian Open и \"Уимбълдън\".", "date": "2017.12.15", "title": "Федерер спечели наградата \"Чуждестранна спортна личност на годината\" на Би Би Си"}
{"url": "http://www.dnevnik.bg/politika/2017/12/15/3097891_gerb_obeshta_socialni_pomoshti_za_voda_ot_sledvashtata/", "text": "Регионалният министър Николай Нанков обеща нов закон за ВиК през следващата година, с който да бъдат въведени социални помощи за вода, които да са на принципа на енергийните. В парламента той обяви, че увеличението на цената на водата е с около 80 стотинки на кубик, което според изчисления на министъра щяло да сесегне всяко домакинство с 3-4 лева. Днес  БСП организира протест пред Комисията за енергийно и водно регулиране заради очакваното увеличение на цената на водата, което трябва да бъде утвърдено днес . Най-голямо се очаква да е увеличението на цените в Ямбол – с 20% до 2.78 лева за куб.м, и във Враца – с 13% до 3.09 лв. В София водата се планира да поскъпне с 9.5% до 2.36 лева за куб.м; в Бургас – 8.7% до 2.77 лв./куб.м; в Силистра – с 6.5% и ще стигне 3.29 лв.; в Монтана – с 6.4%, или 2.89 лв./куб. м; в Русе – 6.2% до 2.78 лв./куб.м; в Перник – 5.8% до 2.29 лв.; в Смолян – с 4.5% до 2.35 лв./куб м. Увеличена ще бъде цената на питейната вода и в Шумен – с 3% до 3.32 лв./куб.м; в Пловдив – с 2.9% до 2.20 лв., във Варна – с 2.7% до 3 лв/куб.м; в Кърджали - с 2.8% до 2.43 лв./куб.м и в Сливен – 2.05% до 2.5 лв. От думите на депутата на ГЕРБ Александър Ненков се разбра, че и той не харесва увеличението, но то е резонно заради инвестициите. Според него Корнелия Нинова нямала морално право да протестира пред енергийния регулатор, тъй като това бил и политически натиск към институцията. Една от причините за това по думите на министър Нанков е, че депутати от БСП ходели в министерството, за да лобират за водни проекти. На въпрос на \"Дневник\" кои са народните представители, които лобират и за кои проекти става въпрос, Нанков само изброи общините Самоков, Гоце Делчев, Свищов и Троян и посъветва медиите да проверят кои са народните представители на БСП от тези региони. ", "date": "2017.12.15", "title": "ГЕРБ обеща социални помощи за вода от следващата година и обвини БСП в лобизъм за проекти"}
{"url": "http://www.dnevnik.bg/bulgaria/2017/12/15/3097902_upravliavashtite_sa_na_put_da_izgubiat_choveshkiia_si/", "text": "Управляващите са на път да изгубят човешкия си облик, вчера те посегнаха на надеждата на хората, каза днес пред журналисти президентът Румен Радев, цитиран от агенция \"Фокус\". Повод за изказването му беше отхвърленото  вето върху Закона за Бюджета на здравната каса  през 2018 година, който забранява изплащането на нови лекарства през годината. Според президента решението е още по-цинично на фона на това, че предния ден, на заседание на Министерския съвет, за 40 минути са били раздадени около 740 милиона лева. Радев смята, че парите са били разпределени по неясни критерии. \"Да, обществено значими проекти. Да, основни пътища. Да, едни хора ще стават още по-богати, други хора ще стават още по-бедни и болни\", отбеляза още президентът. За Радев решението на депутатите е цинично и брутално на фона на партийните субсидии, които са по-големи от спестените от решението 25 - 30 милиона лева. Румен Радев изрази надежда, че Конституционният съд ще вземе отношение по проблема. \"Там има достатъчно компетентни съдии, но за мен са нарушени основни права от Конституцията. И истински вярвам, че нашите конституционни съдии ще постъпят по съвест, а не под натиск\", каза в заключение президентът.", "date": "2017.12.15", "title": "Управляващите са на път да изгубят човешкия си облик, обяви президентът"}
{"url": "http://www.dnevnik.bg/bulgaria/2017/12/15/3097895_prokuraturata_obvini_v_izmama_zam-ministura_na/", "text": "Софийската градска прокуратура (СГП) днес ще повдигне обвинения на заместник-министъра на транспорта  Ангел Попов  (\"Обединени патриоти\"/НФСБ). Той ще бъде обвинен в измама в размер на 8 хил. евро, обяви главният прокурор Сотир Цацаров на брифинг. Обвинението е свързано с престъпление, извършено преди Попов да стане зам.-министър. Според прокуратурата той е поискал и взел пари от негови колеги-превозвачи, за да уреди по-бързо издаване на необходимите им разрешителни. Проверката срещу Ангел Попов започна през октомври , след като от БСП заявиха, че между 2012 и 2014 г. като председател на браншова организация той е  събирал пари от превозвачи  за уреждане на разрешителни. Преди около половин година представители на превозвачите също отправиха такива обвинения срещу Попов. Цацаров не даде повече подробности, а посочи, че информация ще даде СГП по-късно днес. От градска прокуратурата информираха по-късно, че Попов е обвинен за това, че на неустановена дата през август 2012 г. с цел имотна облага от 8 000 евро \"възбудил у собственик на транспортна фирма заблуждение, че срещу сумата служители от Министерството на транспорта, информационните технологии и съобщенията, ще му уредят управляваната от него фирма да получи допълнително четири броя ЕКМТ/СЕМТ разрешителни\". Тези разрешителни са за облекчен режим на международен товарен транспорт. Попов е с мярка за неотклонение - \"подписка\". Разследването по случая продължава.", "date": "2017.12.15", "title": "Прокуратурата обвини в измама зам.-министъра на транспорта Ангел Попов (допълнена в 15:25)"}
{"url": "http://www.dnevnik.bg/bulgaria/2017/12/15/3097915_rumen_radev_shte_naloji_veto_na_antikorupcionniia/", "text": "Президентът Румен Радев обяви пред журналисти, че ще наложи вето на антикорупционния закон, предаде агенция \"Фокус\". \"Въпросът не е само за назначаването на ръководството. В някои медии това се преекспонира и излиза, че целият дебат около този закон е около назначаването. Изобщо не е около него. Тук дебатът трябва да бъде за същността на този закон, за неговия дух. Мисля, че те не съответстват на очакванията на българските граждани и на здравия разум\", коментира държавният глава. По думите му законът няма да разкрива корупционни схеми и модели, а ще се стреми да възстановява справедливостта в обществото чрез отнемане на незаконно придобито имущество, без да акцентира на наказателното преследване. \"Инструментите, с които ще борим корупцията в този закон, са неефктивни. Той не удря и по корумпиращите, те пак ще захранват корупция. В същото време той може да бъде използват и като бухалка за разправяне с неудобните\", каза още президентът. Румен Радев уточни, че не държи да назначава ръководството на антикорупционния орган, но иска да има баланс на властите при назначенията. \"Виждам с каква ревност управляващите държат изрично те и само те да имат думата при назначаването\", посочи още президентът. В парламента зам.-председателят на ГЕРБ Цветан Цветанов обяви, че е абсолютно несериозно Радев да казва, че ще наложи вето преди целия законопроект да бъде приет. Той каза още, че след като чуе мотивите на президента, ще има дебат.", "date": "2017.12.15", "title": "Румен Радев ще наложи вето на антикорупционния закон (допълнена)"}
{"url": "http://www.dnevnik.bg/biznes/2017/12/15/3097894_eurbus_obiavi_che_shte_ima_dvama_novi_direktori/", "text": "Европейският самолетостроител \"Еърбъс\" (Airbus) съобщи, че главният му изпълнителен директор Том Ендерс няма да подновява мандата си и ще се оттегли от поста си през април 2019 година, предадоха световните агенции. 59-годишният Ендерс, който от 14 години е начело на \"Еърбъс\" и Европейския аерокосмически концерн ЕАДС (European Aeronautic Defence and Space Company - EADS) заяви, че на компанията й трябват свежи умове и той ще използва остатъка от мандата си да осигури гладък преход, отбелязва Асошиейтед прес. През 2018 година управителният съвет на компанията ще прави оценки на вътрешни и външни кандидати за ръководители на компанията, за да обявят наследника на Ендерс навреме за годишната среща на акционерите през 2019 година, допълва Ройтерс. Главният оперативен директор и ръководител на подразделението за граждански самолети на Еърбъс Фабрис Брежие също си тръгва още от февруари догодина. Той ще бъде наследен от сегашния главен изпълнителен директор на подразделението на \"Еърбъс\" за хеликоптери Гийом Фори. 56-годишният Брежие, който бе възприеман като естествен наследник на Ендерс, заяви пред управителния съвет, че не възнамерява да се кандидатира за главен изпълнителен директор през 2019 година и ще се оттегли през февруари 2018, за да се посвети на други цели, се посочва в съобщението на компанията. \"Еърбъс\" отчете приходи от 67 млрд. евро (79 млрд. долара) за миналата година, а служителите му наброяват 134 хил.", "date": "2017.12.15", "title": "\"Еърбъс\" обяви, че ще има двама нови директори"}
{"url": "http://www.dnevnik.bg/detski_dnevnik/2017/12/15/3091345_s_decata_v_pochivnite_dni_16_i_17_dekemvri/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само регистрация в id.capital.bg  и  абонамент . Събота  - Театър \"Цвете\", по проект на \"Икономедиа\", съфинансиран от ЕС, е приготвил за деца от 3 до 10 години кукления интерактивен спектакъл   Представлението учи малките зрители колко е важно хората да се грижат за природата, за да може природата да се грижи за тях. То може да се гледа от 12 часа в детския научен център \"Музейко\".  - От 12 ч. в  домашна кухня ЕрДинЧе  ще се проведе работилница  . Образователни, творчески и музикални дейности очакват децата там. Ще направят питка и коледарски кравайчета, ще изработят коледна украса от естествени материали, ще пеят коледарски песни и ще се забавляват. Входът за възрастен с дете е 20 лв., като цената включва материалите за изработване. Събитието е подходящо за участници над 5 години. - Ученици от 5 до 9 клас са поканени да... хакнат физиката.  Университет за деца  организира работилницата  , която включва опити, водени от изобретателя Олег Каменщик. От 10 до 17 часа ще се обсъждат темите гравитация и магнетизъм - много от митовете и легендите, свързани с тези две физични сили, ще бъдат разрушени. Всички участници ще се включат в експерименти със самоповдигащи се конуси, с жироскоп, изработка на нютонметър, самозадвижващи се магнити, индукция, магнитна пушка и още изненади. В края на работилницата участниците ще си тръгнат с измайсторените от тях изобретения. Предвижда се почивка за обяд между 13 и 14 ч. След края на работлиницата участниците ще са усвоили основните принципи на гравитацията и магнетизма. Всички материали за работилницата ще се осигурят от организаторите. Таксата за участие е 60 лв. За повече информация се обадете на 0876 81 41 71 или пишете на  info@uni4kids.bg  Можете да се запишете за участие  тук .  - От 12 часа в малката зала на Руския културно-информационен център ще се състои новогодишно представление на образователния център  . Ще бъдат представени детски циркови изпълнения и детски инструментални и хореографични композиции. Представлението ще бъде на руски език, входът е свободен. - Националният исторически музей организира тържеството . От 11 ч. сдружение \"Евтерпани\", чиято мисия е да издирва и представя \"човешки съкровища\" – млади певци и музиканти, е подготвило специална програма, в която ще участват над 32 изпълнители. Ще има и базар–изложба за ръчно направени хлебни изделия и сладки от възпитаниците на Софийската гимназия по хлебни и сладкарски технологии. Разбира се, ще има и изненади, подготвени от Дядо Коледа и Снежанка. - В Доходното здание общинският детски център за култура и изкуство е организирал традиционния празник  . В него ще се включат формация за модерен балет \"Мираж\", детска вокална група \"Слънце\", ФТА \"Здравец\" и балетна формация \"Арт Денс Класик\". Родителите, които желаят подаръка на детето им да попадне в чувала на Дядо Коледа, трябва да го донесат един час преди празника, добре опакован с четливо написани трите имена на детето, предупреждават от общината. Входът е с безплатни пропуски, които ще се дават на 14 и 15 декември от 11 до 16.30 ч. във фоайето на Доходно здание и един час преди началото на празника - на 16 декември от 10 до 11 часа. Неделя  - Традиционният   ще бъде нареден на ул. \"Оборище\", между бул. \"Васил Левски\" и храм-паметника \"Св. Александър Невски\" от 11 до 18 ч. Сирена, млека, плодове и зеленчуци, месни деликатеси, зимнина, сезонни плодове и зеленчуци, няколко вида хляб с квас, мед и пчелни продукти от различни краища на страната, сиропи, богат избор на сладка и лютеници, билки, подправки, разнообразни млечни продукти и още много вкусни предложения от градините на нашите производители. Коледният дух допълва арт зона за ръчно правени подаръци, както и кулинарен кът. За децата са предвидени арт работилници. - В  детският научен център \"Музейко\" кани деца между 0 и 5 години, за да се забавляват с музика и танци, да рисуват с крака, да участват в артикулационни приказки ще дадат възможност на деца и родители да се упражняват заедно в изговарянето на различни фрази и звуци от околния свят, в комапнията на един от най-разпознаваемите и забавни гласове в българския ефир. От 8 до 23 декември можете да закупите едногодишна детска карта за \"Музейко\" на цена от 30 лв. Освен неограничен достъп на детето до детския научен център през цялата година, картата осигурява присъствие на специалните събития, както и 5% отстъпка при пазаруване в магазина за подаръци.", "date": "2017.12.15", "title": "С децата в почивните дни (16 и 17 декември)"}
{"url": "http://www.dnevnik.bg/evropa/2017/12/15/3097896_sreshtata_na_vurha_na_es_-_edni_ot_malkoto_spokoini/", "text": "Британският премиер Тереза Мей не е единственият европейски лидер, който е под натиск в страната си, пише сайтът \"Политико\". За много от държавните и правителствени ръководители на ЕС часовете, прекарани на срещата на върха в Брюксел, са едни от малкото спокойни мигове далеч от политическите вражди у дома. В Дания правителството на малцинството на Ларс Льоке Расмусен е в несигурна позиция заради бюджета за 2018 г., а Холандия дори нямаше правителство в продължение на цяла година. Румънският президент Клаус Йоханис е в конфликт с воденото от социалдемократите коалиционно правителство, подобно на литовската си колежка Далия Грибаускайте. Мнозинството на хърватския премиер Андрей Пленкович в парламента се изпари, след като коалиционният му партньор напусна по-рано тази година, а в Дъблин кабинетът на Лио Варадкар  бе на ръба преди няколко седмици . Канцлерът на Австрия Кристиан Керн тъкмо загуби избори, а най-новият член на Европейския съвет,  чешкият премиер Андрей Бабиш , изглежда ще разчита на комунистите в страната, за да подкрепят правителството му. От другата страна на границата в Словакия Роберт Фицо се опитва по всякакъв начин да удовлетвори по-малкия си коалиционен партньор.  е на власт единствено благодарение на сделка с крайнодесни националисти, а Юрий Ратас дойде на власт в Естония едва след като естонската Социалдемократическа партия спря предшестващата го Реформаторска партия. Словенският премиер Миро Церар е изправен пред призивите на опозицията да подаде оставка, а малтийският му колега Джоузеф Мускат продължава да се бори с  обвиненията в корупция . Междувременно на Пиринейския полуостров испанският премиер Мариано  Рахой се мъчи да се справи с кризата  около обявяването на независимост на Каталуня, а португалецът Антонио Коща трябва да задържи на своя страна комунистите, които са му коалиционни партньори. А, и нека не забравям Германия,  която продължава да няма правителство . Така че британският премиер може и да е изолирана по темите на срещата. Но поне е сред други, които споделят проблемите й.", "date": "2017.12.15", "title": "Срещата на върха на ЕС - едни от малкото спокойни часове за европейските лидери"}
{"url": "http://www.dnevnik.bg/sviat/2017/12/15/3097890_skopie_predlaga_imeto_nova_makedoniia_i_atina_go/", "text": "Македонските преговарящи са предложили страната им да приеме името \"Нова Македония\" като начин за решаване на спора с Гърция. Това съобщава гръцката телевизия \"Стар\", цитирана от англоезични гръцки издания като сайта на \"Прототема\" и The Greek Reporter. Според публикацията, която се твърди, че почива на ексклузивна информация от Брюксел, Атина е склонна да приеме такова решение. Материалът се появи дни след  новото начало на преговорите  в Брюксел между гръцки и македонски представители с посредничеството на пратеника на ООН Матю Нимиц. Всъщност \"Нова Македония\" е предложение, отправяно от македонска страна през 1992 г., но отхвърлено от Гърция. Другата идея, изразена от Скопие по-късно, беше \"Северна Македония\", но Гърция я отхвърли заради идеята, която съдържа, че има и \"Южна Македония\" и косвените териториални претенции, които според нея отправя. (През август българският външен министър Екатерина Захариева също загатна, че имена като Северна Македония, съдържащи \"северни географски понятия\",  биха били проблематични и за София , но впоследствие българските власти отрекоха да са страна по спора, предявяваща каквито и да било искания.) Източници на други издания сочат, че вариантът \"Нова Македония\" най-малкото е бил на масата, но не потвърждават дали е бил окончателното предложение. Именно идеята за подразбираща се териториална претенция към гръцката географска област Македония стана повод Атина да не признава името на страната (Република Македония) и да говори за Бивша югославска република Македония, блокирайки пътя на Скопие към НАТО и Европейския съюз. Според телевизия \"Стар\" изявленията по темата се очакват догодина през пролетта. Подобни заявки вече даде и премиерът Алексис Ципрас на срещи на балканските лидери миналата седмица. Самият посредник на ООН Нимиц, цитиран от радио \"Свободна Европа\", каза по-рано тази седмица, че догодина се очаква окончателно решение на спора. \"Атмосферата е много по-добра и както от Скопие, така и от Атина има индикации, че трябва да положим интензивни усилия да решим въпроса, който стои на дневен ред от толкова години.\" Нимиц обаче не се ангажира с възможни варианти за името. Усилията за решаване на спора се подновиха, откакто правителството на премиера Зоран Заев започна работа по-рано тази година.", "date": "2017.12.15", "title": "Скопие предлага името \"Нова Македония\" и Атина го приема, твърдят гръцки медии"}
{"url": "http://www.dnevnik.bg/detski_dnevnik/2017/12/15/3097906_poveche_ot_90_ot_bulgarskite_deca_polzvat_internet/", "text": "Общо 93% от българските деца ползват интернет всеки ден, 87% от тях използват социални мрежи, което е значително увеличение от последните данни от 2010 г.- 54%. Това показват данните от годишния доклад на УНИЦЕФ \" , който представя подробен поглед за различните начини, по които цифровата технология влияе върху живота на децата и техните житейски шансове, като идентифицира опасностите, както и възможностите. Докладът беше представен на организираната вчера от УНИЦЕФ в България и Държавната агенция за закрила на детето кръгла маса. На нея деца, институции, професионалисти, медии, граждански организации и представители от бизнеса се събраха, за да обсъдят начините, по които дигиталната среда променя живота на децата, рисковете, както и възможните решения и действия, които всички заинтересовани страни да предприемат на национално ниво за защита на децата от сексуално насилие онлайн. Въпреки масовото онлайн присъствие на децата (всеки трети интернет потребители по света е дете), все още се прави твърде малко, за да бъдат те защитени от опасностите на дигиталния свят и да се увеличи достъпът до безопасно онлайн съдържание, се казва в доклада. Докладът \"Състояние на децата по света през 2017 г.: Децата в дигиталния свят\" (от прикачения файл можете да изтеглите резюме на български език в пидиеф файл, а  тук  можете да видите пълния доклад на английски език) представя различните начини, по които цифровата технология влияе върху живота на децата и техните житейски шансове, като идентифицира опасностите, както и възможностите. \"За добро или лошо, дигиталната технология е факт от нашия живот. Необратим. В дигиталния свят нашето двойно предизвикателство е как да смекчим вредите, като същевременно увеличим ползите от интернет за всяко дете\", каза изпълнителният директор на УНИЦЕФ Антъни Лейк. Броят на най-малките потребители (9-11 г.) се е увеличил повече от два пъти и сега три четвърти имат поне един профил в социална мрежа (най-често \"Фейсбук\"). През 2010 г. възрастта на влезлите в интернет е 10 години, докато през 2016 г. една четвърт от всички деца стават потребители на интернет, когато са едва на 7 години. 1/3 от българските деца са общували онлайн с човек, когото не са срещали на живо. Около 1/5 от тези деца са се срещали с непознато лице след онлайн взаимодействие. Всяко 10-то дете е получавало съобщения, съдържащи сексуално съдържание. Процентът на деца, прибягвали до секстинг (изпращане и получаване на текстово или визуално съдържание със сексуален характер) остава притеснително висок. Този риск е засегнал около 10% от българските деца и е най-значителен при тийнейджърите (около 20%). Повече от половината деца не споделят с родителите, когато нещо ги е притеснило в интернет. Вместо това повече от 75% от българските деца са получили съвет за интернет безопасността от свои връстници. По данни на специализирания сектор \"Киберпрестъпност\" при ГДБОП-МВР през 2017 г. са задържани над 80 педофила. Секторът отчита ръст в сравнение с 2016 г., през която са задържани 60 души за педофилия в социалните мрежи. Друг обезпокоителен факт е и спадането на възрастовата граница на децата, които стават обект на сексуални посегателства в дигиталната среда.", "date": "2017.12.15", "title": "Повече от 90% от българските деца ползват интернет всеки ден"}
{"url": "http://www.dnevnik.bg/bulgaria/2017/12/15/3097924_mesec_sled_opovestiavaneto_mu_i_prokuraturata_poluchi/", "text": "Късно вчера в прокуратурата е получен докладът на турската служба за организирана престъпност, в който се твърди, че \"продуктите, идващи от българската компания \"Булгартабак\", са се превърнали в източник на контрабанда в Турция\". Това се разбра от думите на главния прокурор Сотир Цацаров пред журналисти в съдебната палата. Цацаров уточни, че докладът е пристигнал малко преди края на работния ден и отказа друг коментар. За доклада, който е бил изпратен до Интерпол, съобщи преди един месец  \"Капитал дейли\" . След разгласяването на информацията Цацаров първо съобщи, че в прокуратурата не е постъпвало нищо, свързано с документа. В началото на декември главният прокурор уточни, че  МВР ще изиска доклада от Турция , а когато го получи, ще го предостави на държавното обвинение. Междувременно вътрешният министър Валентин Радев каза, че  не е запознат със съдържанието на турския доклад, но отрече в него да се посочва  \"Булгартабак\". Едва преди два дни  Радев призна, че в документа е споменато името на \"Булгартабак\" , като уточни, че се говорело за три или четири марки цигари, които не е запомнил. Междувременно работници от \"Булгартабак\"  излязоха на протест в София , като скандираха и пред редакциите на \"Дневник\" и \"Капитал\", защото според тях срещу холдинга се водела негативна медийна кампания. Протестът бе организиран малко след като лидерът на \"Да, България\" Христо Иванов  поиска създаване на  анкетна комисия , която да провери дали дружеството е част от контрабанден канал", "date": "2017.12.15", "title": "Месец след оповестяването му и прокуратурата получи турския доклад за \"Булгартабак\""}
{"url": "http://www.dnevnik.bg/sviat/2017/12/15/3097923_mladotresenie_e_duma_na_godinata_spored_rechnicite/", "text": "Младотресение \" (youthquake) е дума на годината според речниците \"Оксфорд\". Значението ѝ - \"значителна културна, политическа или социална промяна, произхождаща от действията на или под влиянието на младите хора\". Данните на редакторите показват, че употребата ѝ се е увеличила петкратно през 2017 г. в сравнение с 2016 г., главно заради  изборите във Великобритания през юни . Злополучното решение  на премиера Тереза Мей да обяви предсрочен вот, което ѝ коства парламентарното мнозинство, даде тласък на лейбъристите. Възрастният им, краен лидер Джеръми Корбин събра  огромна подкрепа  сред младите британци, по подобие на  Бърни Сандърс  в САЩ. През септември употребата на \" младотресение \" отново се е увеличила, този път заради Нова Зеландия. Там усилено се коментираше засилената активност на поколението на милениълите в политиката. Самата дума е измислена през 1965 г. от тогавашния редактор на Vogue Даяна Врийланд. В своя редакционна статия тя пише \"Годината е млада, младостта е в своята година... Повече мечтатели. Повече действащи. Тук. Сега. Младотресение 1965 г.\"", "date": "2017.12.15", "title": "\"Младотресение\" е дума на годината според речниците \"Оксфорд\""}
{"url": "http://www.dnevnik.bg/politika/2017/12/15/3097917_makar_che_gerb_i_patriotite_bili_malko_kato_italiansko/", "text": "Ден след като  вицепремиерът Валери Симеонов обвини Бойко Борисов в саботаж и обяви решението за концесионния договор  за ски зона \"Банско\" за ключово за участието в управлението , зам.-председателят на ГЕРБ Цветан Цветанов, вицепремиерът Томислав Дончев и регионалният министър Николай Нанков обясниха, че коалицията между ГЕРБ и \"Обединените патриоти\" е стабилна. Подобна теза бе изказана и от  Борисов снощи в Брюксел . Първо Цветанов обяви в парламента, че напрежението е гранация за стабилността за четиригодишен мандат на правителството, което щяло да подобри диалога. Няколко минути по-късно обясни, че е разговарял с депутати от групата на \"Обединените патриоти\" и всички били на мнение, че \"всичко е наред\", \"правителството е стабилно\", а \"мнозинството е стабилно и сплотено\". По думите на Цветанов другите партии вече му обяснявали, че коалицията е \"малко като италианско семейство\".  \"Различните мнения не е редно да излизат в публичното пространство. Смятам, че можем и ние помежду си да ги решим\", обясни Цветанов. Според него разминаването в позициите идвало от това, че Валери Симеонов искал да реши проблемите в Банско много бързо, а ГЕРБ - чрез спазване на законодателството. Вицепремиерът Томислав Дончев също каза, че вижда ентусиазъм в лицето на Симеонов по отношение на концесията за ски зона \"Банско\", а всичко трябвало да става при стриктно придържане към буквата на закона. Той отказа да влиза в ролята на тълковател на думите на Симеонов, който казал, че не иска да вижда Борисов. \"Би било подозрително, ако няма търкания и разногласия в една партия, камо ли между две. Ако нямаше, аз щях да съм притеснен. Симеонов има различно мнение и го изразява. Какво нередно има в това? Така работи демокрацията\", обясни Дончев. Той даде да се разбере, че това не поставя под въпрос устоите на коалицията.  \"Правителството е стабилно, работещо, повече от добре си върши работата в тези смутни времена\", обяви и министър Николай Нанков. Председателят на парламентарната група на \"Обединените патриоти\" Волен Сидеров не е коментирал думите на колегата си Валери Симеонов. Неговата принципна позиция е: \"Нито външните нападки, нито опозицията могат да ни съборят, ако ние не се съборим сами\". Министърът на околната среда и водите Нено Димов обяви, че след като на 22 декември изтече срокът за обществено обсъждане на плана за управление на национален парк \"Пирин\" и планът, и концесионият договор ще бъдат разгледани от Министерския съвет. Според него няма разминавания между ГЕРБ и \"Обединените патриоти\".", "date": "2017.12.15", "title": "Макар че ГЕРБ и \"патриотите\" били малко като италианско семейство, стабилността е налице"}
{"url": "http://www.dnevnik.bg/bulgaria/2017/12/15/3097932_nad_400_hil_dushi_vzimat_minimalna_zaplata_kato_v/", "text": "През второто тримесечие на 2017 г. близо 417 хил. души в България взимат минимална работна заплата. През последната 1-2 години броят им е нараства, най-вероятно, защото и самото възнаграждение беше увеличено на няколко пъти. Това заяви министърът на социалната политика Бисер Петков в парламента. По думите му предвиденият ръст от 10.9% на минималното трудово възнаграждение за следващата година е значителен и най-вероятно ще засили мотивацията на хората да се включат на пазара на труда. Освен това се очаквало да се повиши и покупателната способност. Според него трябва да се работи и за покачване на средната работна заплата в страната. Само по този начин можело да се преодолее социалното неравенство в някои региони на България, където минималното възнаграждение представлява 75% от средното. Бисер Петков допълни, че до 2021 г. ще бъде осигурено професионално обучение на най-малко 50 хил. безработни лица по едни от най-търсени професии. Освен това са планирани 322 млн. лв. европейски пари, които да отидат за наемане и допълнителна квалификация на над 60 хил. младежи до 29-годишна възраст. За целта ще бъдат проведени редица дискусии с бизнеса, за да се уточни в кои отрасли са нужни най-много кадри и в тях да се насочат силите на държавата.", "date": "2017.12.15", "title": "Над 400 хил. души взимат минимална заплата, като в последните години броят им расте, обяви Бисер Петков"}
{"url": "http://www.dnevnik.bg/bulgaria/2017/12/15/3097943_vkarahme_v_klas_17_500_potencialni_prestupnici_obiavi/", "text": "С предприетите мерки от правителството за  връщане в училищата на деца , които не ги посещават, в клас са били вкарани 17 500 потенциални престъпници, каза днес министърът на вътрешните работи Валентин Радев. Изказването дойде в рамките на парламентарния контрол в отговор на въпрос за предприетите мерки срещу битовата престъпност. Министърът посочи, че намаляването на престъпленията и увеличаването на разкриваемостта са сред основните приоритети в плана на МВР до 2021 година. Като вече предприети мерки Радев посочи  разширените правомощия на работещите по трудов договор към МВР . С  изменения в Закона за частната охранителна дейност  щели да се мобилизират и работещите за тях в борбата с престъпността. Сериозно се работило и по превантивната дейност. До момента в МВР са назначени 1342 нови служители, каза Валентин Радев. Капацитетът на полицейската академия за обучение на полицаи пък бил удвоен. Министърът посочи, че статистиката показва, че от януари до ноември има спад на броя на престъпленията с 3.8% до 96 125. Най-сериозен е спадът при кражбите на коли - 28.5%, следват грабежите 12.1%, кражбите 9.9% и измамите 9%. Валентин Радев призова общините със свои средства да изградят системи за видеонаблюдение, които да свържат с мрежата на полицията. Той похвали община Бургас, заради вече направената подобна инвестиция.", "date": "2017.12.15", "title": "Вкарахме в клас 17 500 потенциални престъпници, обяви министърът на вътрешните работи"}
{"url": "http://www.dnevnik.bg/politika/2017/12/15/3097937_tomislav_donchev_do_kraia_na_2018_g_administraciite/", "text": "Ако следваме същите темпове, до края на 2018 г. ще прекратим практиката администрациите да си общуват на хартия.\" Това заяви вицепремиерът, който отговаря за въвеждането на електорнното управление Томислав Дончев по време на парламентарния контрол. Той даде примери с държави като Естония и Швеция, която отделя 1% от брутния си вътрешен продукт за електронно управление, и заяви, че предвидените за това средства в България са малко. Дончев посочи, че приоритетът на правителството е да се прекрати практиката гражданите да разнасят документи между администрациите, а самите администрации да имат работещи и пълни електронни регистри. \"В годините назад сме били майстори на сепаративните решения – една администрация подготвя проект и си електорнизира една услуга, друга администрация – електронизира друга. А някой мислил ли е дали двата регистъра могат да бъдат свързани\", даде пример за ситуацията вицепремиерът. Той изтъкна, че вече има контрол на всички сериозни доставки и купуването на софтуер, така че да се избегнат неефективни разходи. \"Усилията са изцяло в правилната посока. Ако зависи от мен, аз не бих допуснал нито излишни разходи, нито преоразмеряване на проекти\", добави Томислав Дончев.", "date": "2017.12.15", "title": "Томислав Дончев: До края на 2018 г. администрациите може да спрат да си общуват на хартия"}
{"url": "http://www.dnevnik.bg/sviat/2017/12/15/3097939_avstraliia_curkvata_da_premahne_bezbrachieto_i_tainata/", "text": "Австралия препоръча на Католическата църква да премахне задължителното безбрачие и тайната на изповедта в някои случаи след петгодишно разследване на ужасяващи сексуални посегателства върху деца. Високопоставената Кралска комисия (орган за обществени разследвания, обикновено по важни и скандални казуси) публикува доклад от 17 тома с над 400 препоръки след подробно проучване по въпроса как Католическата църква и институциите да отговорят на проблема със  сексуалната злоупотреба с деца  в продължение на 90 години. Разследващите са изслушали свидетелства на повече от 15 000  жертви на посегателства  в различни институции като сиропиталища, спортни клубове, училища и младежки организации. Посочени са общо 4000 такива институции, от тях 62% са католически. \"Констатирани са катастрофални пропуски от ръководството на католическите власти през десетилетията\", се казва в доклада. \"Не става въпрос за няколко \"гнили ябълки\". Важните обществени институции  са се провалили .\" Една от препоръките е Конференцията на австралийските католически епископи да поиска от Ватикана да обмисли въвеждане на  доброволно безбрачие за свещениците . Епископите трябва да изяснят също дали получена в изповедалните информация за  сексуално насилие към деца  подлежи на тайната на изповедта и дали опрощаването на извършителите трябва да бъде отказано, докато те не си признаят в полицията. Друга препоръка на комисията е за прикриването на сведения за педофилия да се носи наказателна отговорност, включително и от духовниците. Разследването е установило, че проблемът с детската педофилия в католическите институции е имал застрашителни размери.  7% от австралийските свещеници  са обвинени в актове на педофилия между 1950 и 2010 г. В някои от диоцезите 15% от  свещениците са заподозрени в сексуални посегателства  срещу деца, а в Ордена на братята хоспиталиери от Сен Жан са уличени 40% от членовете му. Най-високопоставеният представител на католическата църква в Австралия, обвинен в педофилия, е кардинал Джордж Пел, бивш ковчежник на Ватикана. Мащабът на разследването е огромен – от 2013 г. насам към полицията са препратени 2559 обвинения, започнали са 230 дела. Над 60 000 жертви на насилие може би имат право на компенсации. Председателят на епископската конференция, архиепископ Денис Харт заяви, че заключенията на комисията ще имат огромно влияние върху начина на действие от католическата църква и други институции и че препоръките за безбрачието и тайната на изповедта ще бъдат представени пред Ватикана. Архиепископ Харт отново поднесе извиненията на църквата за срамното ѝ минало. Премиерът на Австралия Малкълм Търнбул изрази почитта си към куража на жертвите на педофилия и на близките им. \"Ние им благодарим и се възхищаваме на тяхната смелост да споделят преживяванията си с кралската комисия, някои от тях за първи път\", заяви Търнбул. \"Това, което комисията разкри с разследванията си, е национална трагедия\", призна той.", "date": "2017.12.15", "title": "Австралия: Църквата да премахне безбрачието и тайната на изповедта, за да защити децата от педофили"}
{"url": "http://www.dnevnik.bg/biznes/2017/12/15/3097921_naprejenieto_na_pazara_na_tok_se_zasilva/", "text": "Асоциацията свободен енергиен пазар подкрепя спешна среща между всички заинтересовани страни на пазара на електроенергия - Министерството на енергетиката, БЕХ, енергийния регулатор КЕВР, Българската федерация на индустриалните енергийни консуматори (БФИЕК), работодателски и потребителски организации, за да се намери конструктивно решение на \"създалата се ситуация\". Това пише в открито писмо до премиера Бойко Борисов. Отбелязва се, че при проведените вече дискусии не са постигнати \"необходимите резултати\". Под \"създалата се ситуация\" от асоциацията имат предвид това, че пазарът на електроенергия има нужда от сигурност на доставките и финансово гарантиране на сделките в краткосрочен и дългосрочен план. Предвид доминантното положение на производителите от структурата на БЕХ, доставките на електроенергия могат да бъдат гарантирани единствено от държавните производители, се посочва в писмото. Според него по неизвестни причини е създаден дефицит по отношение на дългосрочното предлагане от страна на държавните производители на електроенергия, което поставя в невъзможност да се изпълняват сключени сделки с крайни потребители. Резултатът от това е, че част от търговците на електроенергия се оттеглиха от пазара, други бяха отстранени, а трети започнаха да предоговарят текущи договори. От своя страна потребителите реагират на драстичнотото поскъпване, с което е застрашено тяхното икономическо благосъстояние и се обявиха против, обяснява асоциацията си в писмото. Един от примерите за изключване от пазара на ток е на търговеца \"Фючър енерджи\"(който съвместно с индийска компания се канеше да купи бизнеса на ЧЕЗ в България - бел. ред.). Тъкмо този случай показа, че част от електроенергията у нас не се продава свободно и в определени моменти се създава изкуствен недостиг. Това накара  Асоциацията на работодателските организации да призове за довършване на либерализацията на енергийния пазар  като обяви, че свободният пазар на ток не е съвсем прозрачен. В резултат спешно  бяха предложени и приети законови промени . С тях се въвежда задължението всички сделки с електрическа енергия, включително и от възобновяеми източници с обща инсталирана мощност от над 5MW, да се осъществяват на борсата. По този начин производителите на ток вече няма да могат да пласират електроенергия на свободния пазар чрез собствени търгове. Оценката на Асоциацията свободен енергиен пазар е, че тези предлагани промени, са довели до напрежение между страните по веригата на производството, доставката и реализацията на електроенергия у нас. Вчера от друга организация - Българската федерация на индустриалните енергийни консуматори, коментираха пред държавното радио, че доставчици на електроенергия за стопанските потребители готвят драстично и спекулативно постъпване на тока между 50 и 90 процента от следващата година. Председателят на асоциацията Константин Стаменов посочи, че няма никакви причини и обяснения за предлаганото то търговците на ток поскъпване. \"Нито е спрял някой голям производител на електроенергия - което говори, че става въпрос за спекулативно поскъпване\", посочи Стаменов. Посочва, че от членове на Камарата по машиностроене се изисква да подпишат анекс към досегашните си договори, с който от 1 януари 2018 г. да се вдигне цената със 100 лв. за мегаватчас.  Предприятията са изправени пред изкуствен дефицит – няма електроенергия, освен на високи цени, заяви още той. Явлението е необяснимо, тъй като товарът в системата е постоянен и няма отчетена свръхконсумация и свръхтърсене, а износът за чужбина е намалял, обясни той и на свой ред настоя за среща с енергийния министър и премиера.", "date": "2017.12.15", "title": "Напрежението на пазара на ток се засилва"}
{"url": "http://www.dnevnik.bg/evropa/2017/12/15/3097940_boiat_za_migrantite_kakvo_se_sluchi_zad_kulisite_na/", "text": "Две години, след като кризата с мигрантите се стовари върху Европейския съюз, един плах опит да се изгладят различията около бежанската политика по време на Европейския съвет разкри дълбоката пропаст между европейските лидери по спорния въпрос, пише \"Ройтерс\". Разгорещената дискусия започна още на вечерята в четвъртък и продължи до малките часове на нощта в петък. И макар целта да беше да се види дали могат да се сближат различните мнения около реформата в системата за предоставяне на убежище, след няколкото часа разговори стана ясно, че опитът за откровени и разумни разговори се е провалил, изправяйки някои източни страни срещу останалите. Новите лидери на Полша и Чехия твърдо застанаха зад Унгария и Словакия, според които обществата им не могат да приемат значителните количества имигранти, особено пък мюсюлмани. Чешкият премиер Андрей Бабиш определи дебата като \"доста бурен\". Германският канцлер Ангела Меркел и италианският премиер Паоло Джентилони бяха сред тези, които искаха всички страни да поемат задължителен дял от хора, търсещи убежище. \"Дискусията за миграцията като цяло бе стъпка напред. Но проблемът остава. Не успяхме да преодолеем съпротивата на Вишеградската четворка (Полша, Унгария, Чехия, Словакия – бел.ред.), която отказва да спазва споразумението за задължително разселване\", каза Джентилони. Меркел осъди \"избирателната солидарност\", а холандският премиер Марк Руте заяви: \"Не можем да имаме система, в която хората купуват нещата, които им харесват в ЕС, но не искат да предоставят необходимата солидарност\". След критики, включително от страна на Германия и Белгия, председателят на Европейския съвет Доналд Туск трябваше да преправи предварителното съобщение от срещата. Преди срещата той заяви, че системата за задължителни бежански квоти в ЕС предизвиква разделение и е неефективна. Няколко лидери го обвиниха, че подкопава целите им като обявява в  писма до европейските столици  преди срещата, че ЕС няма \"нито капацитета, нито правните способности\", за да се справи с мигрантската криза. Ето защо вместо това той призова за \"решителни действия от страна на лидерите\", отстъпка към Германия и Италия, и подчерта необходимостта от строг контрол върху външните граници на ЕС. Меркел не скри раздразнението си от опита на Туск да постави в нова рамка дебата за мигрантите като премахне натиска върху източните страни да приемат бежанци, разказват хора, присъствали на срещата, цитирани от \"Политико\". Тя е позната с това, че тихо диктува срещите на върха на ЕС, но без ясен мандат на фона на все още несъставено правителство, влиянието й е отслабено. Председателят на Европейската комисия Жан-Клод Юнкер разговаря с лидерите на страните от Вишеградската четворка преди срещата на върха. \"Понякога изглежда, че има недоразумения, че не знаем какво този отсреща мисли\", коментира Юнкер. Във видео с английски субтитри, публикувано днес във \"Фейсбук\", унгарският премиер Виктор Орбан описа по колоритен начин снощната вечеря на срещата на върха на ЕС, заявявайки с усмивка: \"Часът е 12:40. Борихме се помежду си досега. Това беше близък бой, един вид политически близък бой.\" Той каза, че поляците, унгарците, чехите и словаците \"са се справили добре в битката\" срещу тези, които искат от тях да приемат повече бежанци от настанените в лагери в Италия и Гърция. \"Отстояхме позиции си, но не можахме да убедим противниците си\", заяви Орбан, цитиран от БТА.", "date": "2017.12.15", "title": "\"Боят за мигрантите\": Какво се случи зад кулисите на европейската среща на върха"}
{"url": "http://www.dnevnik.bg/sviat/2017/12/15/3097951_edna_treta_ot_naselenieto_na_iemen_e_zaplasheno_ot/", "text": "Една трета от районите в  Йемен  с общо население 10.4 млн. души са застрашени от масов глад, съобщи пред медии Фархан Хак, говорител на генералния секретар на ООН, цитиран от ТАСС. По думите му хуманитарната ситуация в страната стремително се влошава заради продължаващия конфликт и ограничения внос на стоки и суровини, необходими за \"оцеляването на йеменския народ\". Хората не знаят как да намерят храна, което ги прави все по-уязвими на болести, посочи Хак. Представителят на ООН призова коалицията начело със Саудитска Арабия, която подкрепя правителството в конфликта, да не възпрепятства доставките на хуманитарна помощ и търговските пратки. По думите му от вдигането на блокадата над Йемен коалицията е допуснала в страната пет съда със 116 тона храни и други стоки от първа необходимост. Други шест кораба не са успели да стигнат до пристанищата Ходейда и Ас Салиф, защото не са получили разрешение да влязат в териториалните води на Йемен, допълни Хак. /БТА", "date": "2017.12.15", "title": "Една трета от населението на Йемен е заплашено от масов глад"}
{"url": "http://www.dnevnik.bg/evropa/2017/12/15/3097953_es_oficialno_odobri_nachaloto_na_razgovorite_za/", "text": "Европейският съюз се съгласи да придвижи напред разговорите с Лондон за излизането на Великобритания от блока, но продължава да има твърде малко яснота по въпроса и Австрия предупреди, че ирландската граница остава \"загадка\", предаде \"Ройтерс\". На втория ден от срещата на върха в Брюксел лидерите заявиха, че е постигнат \"достатъчен напредък\" по въпросите за  правата на гражданите ,  финансовите задължения  на Великобритания и  границата с Ирландия , с което дадоха на преговарящите мандат да преминат към основната фаза на разговорите. \"Лидерите на ЕС се съгласиха да придвижат към втората фаза разговорите за Брекзит. Поздравления за премиера Тереза Мей\", написа председателят на Европейския съвет Доналд Туск в \"Туитър\". По думите на литовския президент Далия Грибаускайте тези разговори вероятно ще започнат през март. Ден след като  претърпя поражение в парламента  заради плана си за излизане от ЕС, Мей спечели аплодисментите на колегите си в четвъртък вечерта. Председателят на Европейската комисия Жан-Клод Юнкер и и италианският премиер Паоло Джентилони обаче предупредиха, че най-трудните решения предстоят, тъй като Великобритания се опитва да се отскубне от правилата, договаряни с години в блока. Ирландската загадка Австрийският канцлер Кристиан Керн заяви, че дори и ученик може да види, че сделката за ирландската граница от \"първата фаза\" ще попречи на разговорите в бъдеще, защото е невъзможно Великобритания да напусне единния пазар, избягвайки \"твърдата граница\" на остров Ирландия. \"Не може да има граничен контрол между Северна и Южна Ирландия, не може да им граничен контрол между Северна Ирландия и Великобритания, но може да има между Великобритания и ЕС\", посочи той. \"Така че нашите ученици могат да видят, че има загадка, която трябва да се реши\", допълни канцлера. ЕС иска да започне разговори следващия месец за предстоящия двегодишен преходен период, но помоли Лондон за повече подробности за това какво иска преди да започне търговските преговори от март следващата година. Ирландският премиер Лео Варадкар предупреди, че има \"доста различни мнения\" за това как ще изглеждат новите отношения и прехода. В ЕС има разделение по въпроса дали Великобритания трябва да продължи да получава в пълен размер и безпрепятствено икономическите облаги от еврочленството по време на преходния период, след като напусне съюза, дори и да изгуби политическото си представителство в Брюксел. Премиерът Тереза Мей отбеляза, че Великобритания работи, за да осигури най-добрата търговска сделка с ЕС, връщайки си контрола върху въпроси като имиграцията.", "date": "2017.12.15", "title": "ЕС официално одобри началото на разговорите за прехода и търговията след Брекзит"}
{"url": "http://www.dnevnik.bg/sport/2017/12/15/3097961_nikolai_mihailov_podpisa_s_otbora_na_ivailo_petev_v/", "text": "Вратарят Николай Михайлов премина в кипърския \"Омония\" (Никозия). Българският футболист подписа договор за година и половина с  тима, чийто треньор вече е бившият селекционер Ивайло Петев . Михайлов беше без отбор, откакто договорът му с \"Мерсин\" изтече. Тимът изпадна от Първа турска лига (втора дивизия), а вратарят няма мач от 14 май, когато записа 28 минути срещу \"Бандърмаспор\". През сезона Михайлов изигра 29 срещи за първенството, в които получи 55 гола. Вратарят посочи пред сайта на \"Омония\", че е в много добра форма. По думите му преговорите с новия му клуб са продължили около месец. \"Омония\" е най-големият клуб в Кипър, с прекрасни привърженици и наша отговорност е да ги направим щастливи. Имаме нужда от тях, особено в трудните моменти. Важно е да сме заедно като семейство\", заяви вратарят. През октомври той беше в Англия, където  тренираше с елитния \"Кристъл палас\" . \"Прекарах триседмичен лагер с тима, благодаря на моя мениджър, който ми уреди тази възможност. Сега ще се опитам да поддържам формата, която постигнах, надявайки се, че скоро ще има новини около моето бъдеще\", каза 29-годишният вратар. Наскоро интерес към стража имаше и от другия тим от Никозия – първенецът и участник в групите на Шампионската лига \"Апоел\". В крайна сметка шампионът на Кипър  избра испанеца Наусет Перес .", "date": "2017.12.15", "title": "Николай Михайлов подписа с отбора на Ивайло Петев в Кипър"}
{"url": "http://www.dnevnik.bg/zelen/2017/12/15/3097959_oshte_edin_stolichen_kvartal_shte_uchastva_v_protesta/", "text": "Жителите на столичния кв. \"Оборище\" ще се включат в предстоящия протест срещу мръсния въздух в София. Така те ще се присъединят към инициаторите на недоволството от кварталите \"Красна поляна\", \"Западен парк\" и \"Овча купел\". На 19 декември от 19 ч. живеещи в \"Оборище\" ще се съберат на бул. \"Янко Сакъзов\" срещу бившето кино \"Левски\". По същото време  жители на другите три квартала също ще излязат на протест на различни точки в столицата. \"Мръсният въздух на София е наболяла и болезнена тема вече поредна година, а общината с настоящото си управление не взима необходимите мерки, поради което здравето на хората е крайно застрашено\", пише в позицията на жителите на \"Оборище\". Те настояват да се изготви конкретен план за преодоляване на проблема.", "date": "2017.12.15", "title": "Още един столичен квартал ще участва в протеста срещу мръсния въздух"}
{"url": "http://www.dnevnik.bg/citat_na_deniia/2017/12/15/3098056_citat_na_denia_v_bulgariia_vsichki_razbirat_ot_tri/", "text": "С тези думи треньорът на \"Берое\" Александър Томаш започна отговора на въпрос, свързан с решението му да включи юноши на клуба в първия отбор. Изказването му дойде в интервю пред сайта на клуба. \"Ако трябва да бъдем сериозни обаче, в момента всички говорят за проблемите в школите, проблема с детско-юношеския футбол и проблемите с чужденците. Когато аз и екипът ми се съгласихме и дойдохме да работим в \"Берое\", имаше директор на школата, но той имаше и други ангажименти.\" \"Тук е мястото да благодаря на Ивко Ганчев, който в момента се занимава с детско-юношеската школа на \"Берое\". И да ви кажа честно нещата се получават от само себе си. Нито някой ни е карал, нито ние сме някакви идиоти, че да залагаме само на юношите, за да стоим в \"Берое\". Напротив. Аз пробих в първия отбор на ЦСКА от юношите. И то пробих поради простата причина, че хванах такъв период, в който привлечените чужденци нямаше как да бъдат уредени и играеха само в евротурнирите, докато в нашето първенство трябваше да играят само българи.\" \"За да заиграе едно дете или един юноша в мъжкия футбол разликата е огромна. За това трябва огромно търпение, огромно разбиране, огромно желание от всички в целия клуб. Родителите трябва да осъзнаят едно – че не са те на мястото на децата си. Родителят само трябва да подпомага, да възпитава, да дава съвети, но не и да насочва децата и да иска повече от тях\", заяви Томаш.", "date": "2017.12.15", "title": "Цитат на деня: В България всички разбират от три неща - футбол, политика и жени"}
{"url": "http://www.dnevnik.bg/biznes/2017/12/15/3097877_bsp_poiska_durjavata_da_harchi_poveche_i_da_si_vdigne/", "text": "Депутатите задължиха министъра на финансите да внесе до 15 януари 2018 година в Народното събрание одобрената от правителството стратегия за управление на държавния дълг за периода 2018 - 2020 година. Решението беше взето след дебати в пленарна зала за състоянието на държавния дълг. Депутатите обаче отхвърлиха друго предложение на БСП - до 19 януари Министерството на финансите да изготви и внесе в парламента детайлен анализ за периода 2015-2018 за съотношението между фискалния резерв и държавния дълг, за приходите от инвестирането на резерва, за разходите по обслужването на държавния дълг, за постигнатата цена за дълговите инструменти в сравнение с тази на румънските и на страните от Вишеградската четворка, както е да се посочи ефектът върху банковата система от външното финансиране на дълга. Темата бе инициирана от БСП с главен говорител Румен Гечев. Какви са проблемите според БСП За разлика от предишното си поведение, което беше рязко против поемането на нов външен дълг, днес БСП застъпи тезата за по-голямо от сегашното задлъжняване на България и повече харчене на пари от страна на държавата с цел да подкрепи икономиката. Според Гечев данните за текущия излишък в бюджета са неверни и подвеждащи, защото тази година правителството за втори път няма да похарчи 2.3 млрд. лв. за капиталови разходи, 1.3 млн. лв. от които за въоръжение. \"Доста странно изглежда твърдението за излишък, при положение, че не са направени тези разходи и в резултат българската икономика е лишена от огромен ресурс\", попита риторично депутатът. Той обяви и че цяла година Министерството на финансите дължи като нерегламентиран резерв почти 4 млрд. лв., като цялата сума в него се поддържа в границите 12-13 млрд. лв. Освен това били замразени 47 млрд. лв. валутен резерв, а пари се инвестирали в ДЦК на чужди държави. Докато развитите страни поддържат до 3 и над 3% дефицит, бедна България го свива до нула и финансира бюджетите на други страни, срещу което ни плащат отрицателна лихва, обяви Гечев. Рапортуването на отлични резултати пред Европа няма никакъв смисъл пред страни като Франция, Италия, Полша, чиито дългове са около 80-90% от икономиките им, посочи още Гечев. Според него придържането към строга фискална дисциплина няма никакъв смисъл след като редица сектори като образование, наука и здравеопазване са хронично недофинансирани и нереформирани. Той посочи данни на Световната банка, според които най-ниското съотношение на външен дълг спрямо брутния вътрешен продукт се наблюдава в Афганистан, Узбекистан, Ботсвана, Алжир и Судан. Сред страните от ЕС единствена с нискъ дълг е Естония. В същото време средното в ЕС било около и над 50%. Разликата между съотношението на дълг към брутен вътрешен продукт между България и развитите страни била около 20%, което означавало, че България \"не събира между 10 и 20 млрд. лв.\". Представяте ли си как ще изглежда бюджетът с тази сума повече?, попита Гечев. Проблемът е, че не се движим на две скорости, не сме втора скорост, България се движи на задна скорост, заключи той. Колегата му Драгомир Стойнев го подкрепи като посочи в допълнение, че с дългосрочен дълг се финансират краткосрочни нужни и че ниският дял на дълга служел само правителството да се хвали пред рейтинговите агенции. Повече харчене означава по-високи данъци Има страни, които разпределят над 50 процента от БВП през бюджета, но годините на прехода не ни дават основание да смятаме, че държавата може да разпределя парите по-добре от обикновения гражданин, посочи в отговор министърът на финансите Владислав Горанов. Затова, ако увеличим дела на преразпределение на БВП през бюджета, ще се наложи драстично увеличение на данъците и то за средната класа, подчерта той. Фискалният резерв не е нетипично висок за последните години, каза Горанов. По думите му за период от десет години той се поддържа 10-12 процента от БВП. От 2015 г. до октомври 2017 година държавният дълг се е увеличил 1.4 млрд. евро или от 22.1 млрд. евро към края на 2014 г. до 23.5 млрд. лева към 31 октомври този година. Същевременно относителният дял на държавния дълг за този период пада от 26.4 процента към 31 декември 2014 година на 23.3 процента към края на октомври 2017 година. През последните години поддържаме политика на по-високи фискални буфери, която доведе до падането на лихвените проценти по кредитите, каза Горанов. От декември 2014 година до края на октомври 2017 година ние виждаме най-бързия спад по лихвите на кредитите. Това дава директно отражение на икономиката и спестява разходи на домакинствата и на фирмите. Жилищните кредити са с 2 процента по-ниски лихви, а на кредитите за предприятията лихвите паднаха с три процентни пункта, уточни той. Министърът посочи, че за последните години рисковата премия на нашите ценни книжа е паднала в пъти и се доближава на страни като Словения и Чехия. Доверието в България се върнало до нива, в която тя изпреварва държави с много по-висок кредитен рейтинг, каза Горанов. Тази политика води до по-добро състояние на банките, застрахователните и пенсионните дружества, които са притежатели на български ценни книжа. Увеличаване на държавния дълг минава или през огромна загуба за бюджета или през увеличение на данъците, а ние в партия ГЕРБ не приемаме такава политика, каза Горанов.", "date": "2017.12.15", "title": "БСП поиска държавата да харчи повече и да си вдигне дълга"}
{"url": "http://www.dnevnik.bg/bulgaria/2017/12/15/3097978_mvr_i_prokuraturata_se_pohvaliha_s_perfektna/", "text": "Прокуратурата и МВР се похвалиха с няколко \"успешни реализации\" последната седмица. На специален брифинг, на който присъстваха главният прокурор Сотир Цацаров, шефът на спецпрокуратурата Иван Гешев, директорът на ГДБОП Ивайло Спиридонов и главният секретар на МВР Младен Маринов, разказаха подробно за една акция в Габрово и Стара Загора. След нея са били задържани петима души. Съдът на първа инстанция им е наложил постоянен арест. Един все още се издирва. Те са обвинение за производство и разпространение на наркотици - пико. Отделно от това, ръководителят на групата е печатал фалшиви пари, разказаха разследващите. Той е имал високо качествена печатарска машина. Бил е съден и преди като преди година е излязъл от затвора след 3.5-годишна ефективна присъда отново заради фалшифициране на пари. След като излязъл от затвора подновил дейността си. По думите на Цацаров още при предишното му задържане е имал тази печатна машина, но тогава тя не е била открита от разследващите. Била крита и в земята. \"Нито една фалшива банкнота не е достигнала до реализация\", уточни главният прокурор. На нея са били печатани 50-доларови, 100-доларови и 100-еврови банкноти. Имало подготовка и за произвеждане на 500-еврови банкноти. Досъдебното производство по случая е образувано през май. При претърсвания по домовете на задържаните е открит над килограм пико, пушка, прекурсори, марихуана, няколко печатарски машини и хартия за фалшиви банкноти. Имало и полицейски униформи. Машината била висококачествена \"Хайделберг\", която произвеждала и лични документи. Машината е била намерена в запустяла бивша механа \"Мустанг\" в Габрово. Шефът на ГДБОП Ивайло Спиридонов определи \"реализацията като перфектна и перфектни оперативни възможности на ГДБОП в Стара Загора.\" Похвали разследващите, че са нацелили момента, за да \"ударят печатницата преди да почне да бълва фалшиви пари в България и по света\". Все още било обект на проверка как задържаният за ръководител на престъпната група и фалшифицирал пари се е финансирал. Той бил много изненадан, че полицията е стигнала до него и направил пълни самопризнания, притиснат от абсолютно всички доказателства, обясни шефът на спецпрокуратурата Иван Гешев. В началото на брифинга Цацаров каза, че присъствал на него, защото искал да изкаже огромна благодарност към работата на спецпрокуратурата и ГДБОП. Посочи, че освен тази акция в последните дни са проведени още три успешни операции - две за трафик на бежанци, в Свиленград и София. Сред задържаните в Свиленград е сина на общински съветник от ГЕРБ. Задържаните в София са 15 за т.нар. \"кюрдски канал\", обясни Цацаров. Другата акция е за акцизни стоки без бандерол, при която сред задържаните петима единият е военен. Какво каза главният прокурор за доклада на турската служба организирана престъпност за контрабанда на цигари на \"Булгартабак\" четете  тук . За обвинение на зам.-министъра на транспорта Ангел Попов -  тук .", "date": "2017.12.15", "title": "МВР и прокуратурата се похвалиха с \"перфектна реализация\""}
{"url": "http://www.dnevnik.bg/bulgaria/2017/12/15/3098129_boiko_borisov_gotov_sum_da_prerazgledam_moratoriuma_za/", "text": "Готов съм да преразгледам, ако трябва и след срещата с Радев, мораториума за лекарствата. Една трета от страните в ЕС ако имат дадено лекарство, трябва да го купим и ние. Ще го вкараме пак в парламента и ще го решим, каза премиерът Бойко Борисов пред журналисти в Брюксел по повод вчерашното решение на парламента да  отхвърли ветото на президента над мораториума за нови терапии в бюджета на здравната каса за 2018 г. Същата идея - да има изменения в закона ако съответните лекарства, които попадат под действието на мораториума, се прилагат в поне една трета от страните в ЕС -  обяви вчера и министърът на здравеопазването Кирил Ананиев . \"Щом в Германия, в Румъния, в развитите страни е така, в една трета от 28-те страни, ако го има дадено лекарство, ще го платим веднага. Не считам, че другите държави са лобисти или такива гадове, каквито искат да ни изкарат нас\", коментира министър-председателят, цитиран от агенция \"Фокус\". Той поясни, че от правителството са приложили румънския модел по отношение на лекарствата, който се изразява в 6-годишен мораториум. \"Винаги съм бил човек, който е диалогичен, защото толкова важни неща се случват в Европа, толкова добре стои страната. Не виждам никакво основание това да се говори в България\", каза премиерът. Самият Борисов има опит с подобни скъпи медикаменти, се разбра от думите му. \"Майка ми, бог да я прости, умря от рак. Ние със сестра ми си продадохме каквото имахме, за да й купуваме по 8 хил. долара молекула за борба с рака\", разказа той. На въпрос за  вота на недоверие срещу правителството, който БСП и ДПС планират да внесат на 17 януари , Борисов призова опозицията да бъде толерантна като изтъкна предстоящото председателство на Съвета на ЕС. \"На всеки, когато нещо на 6 месеца не му харества, ние ще правим избори ли? Каква е алтернативата – БСП и ДПС? Затова ли полагаме толква труд\", попита Борисов. Той изтъкна, че \"ако караме през 6 месеца на избори, никога няма да имаме стабилност, защотот по 50 милиона, по 50 милиона, как ще се отрази това\". \"Вижте само как са подбрали датата. Това ли е добронамерената опозиция, това ли е градивната опозиция\", продължи премиерът. \"Призовавам колегите и в президентството и от БСП и ДПС да проявят за тези шест месеца малко толерантност, след това можем да си покажем българския характер\", добави той.", "date": "2017.12.15", "title": "Бойко Борисов: Готов съм да преразгледам мораториума за лекарства, ако се използват в ЕС"}
{"url": "http://www.dnevnik.bg/biznes/2017/12/15/3098123_reketyorite_na_pazara_na_tok_shteli_da_deribeistvat/", "text": "Делян Добрев призова фирмите да купуват ток от регулирания пазар, защото имало сигнали за частни доставчици, които завишавали цените многократно. На брифинг в парламента той припомни, цитиран от БТА, че тази седмица депутатите окончателно са гласували текстове, според които от 1 януари догодина електроенергията на свободния пазар у нас ще се търгува прозрачно на енергийната борса. До 1 януари 2018 г. има една шепа търговци, които ще \"рекетират, изнудват, шантажират, притискат, дерибействат бизнеса в България\", обясни председателят на енергийната комисия. По думите му стотици хиляди фирми са потърпевши от тези некоректни търговци. Те били добре известни от последните двайсет години, били едни и същи, не повече от десетина, и по някакъв начин притежавали електроенергията на свободния пазар като така поставяли предприятията, бизнеса на ръба на фалита. Добрев обаче не навлезе в конкретика с имена и уточни, че има регистър на търговете в АЕЦ\"Козлодуй\", ТЕЦ\"Марица Изток\"2 и НЕК и от него ставало ясно кои фирми купуват енергията и на какви цени през лятото. Той уточни, че не се е срещал с тези търговци, у нас има 150 лицензирани дружества за продажба на ток и иска всички те да са равнопоставени в конкуренцията. От няколко месеца, обясни той,след средата на годината енергията в България без никаква причина расте с двуцифрени проценти. И даде пример - ако за последните пет години токът на свободния пазар е бил 60-75 лв. , в момента в комисията по енергетика има жалби от малки предприятия, които са получили оферти от своите търговци за 120 лв. за енергия. Енергия, която, подчерта Добрев, тази шепа търговци са закупили още през лятото на нормалните цени от 60-70 лв от централите в България. Този проблем ескалирал и засягал целия бизнес в страната, защото много от фирмите са енергийно интензивни и буквално са поставени пред опасност от фалит. Затова апелът му е да се върнат обратно към НЕК, където цените са фиксирани от 76 лв. за електроенергия. Ако имаше фиксирани цени, неустойки, нямаше бизнесът да е в тази ситуация, всички договори са с едномесечно предизвестие за прекратяване, за промяна на цената, коментира Делян Добрев. Според него малка част от фирмите знаят, че могат да се върнат обратно на регулирания пазар или не знаят, че на него цената е фиксирана от 76 лв. През последните години либерализацията на пазара на ток се развива и повече от 50 на сто от електроенергията в България се търгува на свободен пазар, а 45 процента към момента е делът на регулирания пазар, добави Добрев. Председателят на енергийната комисия се надява съответните комисии - КЗК и други, да се самосезират по проблема.", "date": "2017.12.15", "title": "Рекетьорите на пазара на ток щели да дерибействат само до края на годината"}
{"url": "http://www.dnevnik.bg/sviat/2017/12/15/3098135_princ_hari_i_megan_markul_obiaviha_datata_na_svatbata/", "text": "Принц Хари и  Меган Маркъл  ще се оженят на 19 май 2018 г., обявиха точната дата от двореца Кенсингтън току-що. Ритуалът ще бъде извършен в параклиса \"Сейнт Джордж\" в Замъка Уиндзор. В същия храм са били сватбите на принц Едуард и братовчеда на Хари - Питър Филипс. Там бе и погребалната служба на  принцеса Даяна . Принц  Хари  е петият по линията на наследяването на кралското семейство. Той се е сгодил с  три години по-голямата от него Маркъл  през ноември, а кралица Елизабет Втора \"е била информирана\" за решението му заедно с други членове на семейството. Одобрението ѝ е нужно по Закона за наследяване на кралската корона от 2013 г. Звездата на тридесет и шест годишната актриса изгря със съдебния сериал \"Костюмари\". През септември, след година и два месеца връзка, тя каза на списание \"Ванити феър\", че двамата са \"истински щастливи и влюбени\". Тя ще е първата американка, влязла в кралското семейство след  Уолис Симпсън  - жената, заради която чичото на кралица Елизабет, Едуард Осми, се отказа от трона преди повече от 80 години. За британските таблоиди в първите месеци на връзката ѝ с принц Хари беше проблем и смесеното ѝ потекло, тъй като майка ѝ е афроамериканка. Миналата година се наложи дворецът в Кенсингтън да помоли медиите да спрат да нарушават личното ѝ пространство. Би Би Си отбелязва, че Маркъл, която се занимава с редица хуманитарни каузи, едва ли ще се съгласи бракът да ограничи ангажиментите ѝ. От друга страна, ѝ предстои да си проправи път в кралското семейство, както вече се случи с херцогинята на Кеймбридж Кейт Мидълтън. Маркъл няма да получи титлата \"принцеса\" , също както и зълва ѝ Кейт Мидълтън. Когато  Катрин Мидълтън и принц Уилям  сключиха брак през 2011 г., тя стана Нейно кралско височество, принцеса Уилям Уелски. Вероятно Меган ще стане Нейно кралско височество, принцеса Хари Уелски. Причината: във вените и на двете не тече кралска кръв. А ако двамата с Хари имат деца, те също  няма да станат принцове и принцеси , освен с изричното разрешение на кралицата.", "date": "2017.12.15", "title": "Принц Хари и Меган Маркъл обявиха датата на сватбата"}
{"url": "http://www.dnevnik.bg/sport/2017/12/15/3097964_svetovnata_antidopingova_agenciia_othvurli/", "text": "Световната антидопингова агенция (WADA) отхвърли  обвиненията на Владимир Путин за външна намеса в разследването на допинг скандала в Русия . Преди ден руският президент заяви, че главният информатор - бившият директор на Московската антидопингова лаборатория Григорий Родченков, е изцяло под контрола на американските служби. WADA изтъкна, че е независима и че взима решенията си обективно. \"WADA е прозрачна и неутрална организация. Решенията се вземат от общото събрание, което е съставено по равно от представители на спорта и представители на ръководството. WADA има публични срещи два пъти годишно\", се казва в отговора на организацията пред \"Р-Спорт\". WADA е изнесла нови доказателства от Московската лаборатория за държавно спонсорираната допинг програма в Русия, съобщава АП. Според информацията данните са били представени пред някои от водещите международни спортни федерации на закрита среща, която е продължила шест часа. Разкритията може да доведат до нови обвинения на руски състезатели за употреба на допинг от доклада на д-р Ричард Макларън. Според него  над 1000 руски спортисти са били част от държавно спонсорираната допинг система в страната за периода от 2010 до 2014 г . \"Имената на атлетите, свързани с използването на медикаменти, подобряващи резултатите, и друга информация от Московската лаборатория бяха изнесени пред официалните спортни федерации\", се казва в изявлението на WADA.", "date": "2017.12.15", "title": "Световната антидопингова агенция отхвърли обвиненията на Путин за външна намеса"}
{"url": "http://www.dnevnik.bg/skorost/avtomobilna_industriia/2017/12/15/3098170_sofiia_frans_auto_otbeliaza_25_godini_na_pazara_na/", "text": "София Франс Ауто\" отбеляза вчера 25 годишни на автомобилния пазар. Компанията започва работа през декември 1992 година, като една от петте фирми, които внасят \"Пежо\". От 1997 г. \"София Франс Ауто\" остава единствен официален вносител на \"Пежо\" в България. Сега СФА и дружества, в които е основен акционер, продават 11 автомобилни и мотоциклетни марки. \"София Франс Ауто\" е официален вносител на \"Пежо\", официален дилър на пикапите \"Исузу\" и официален вносител на лекотоварната гама на \"Пиаджо Къмършъл Вийкълс\" за България. Дружеството е основен акционер в \"Ауто Бавария\" – най-големият дилър на БМВ, МИНИ и мотоциклетите БМВ, във фирма \"Исубус\" – вносител на автобусите \"Исузу\" и \"Италия Моторс\" – новият вносител на италианските мотоциклетни марки – \"Веспа\", \"Пиаджо\", \"Джилера\", \"Мото гуци\" и \"Априля\". \"София Франс Ауто груп\" предлага собствен лизинг чрез Лизингова Къща София Лизинг, различни видове застраховки от SFA Broker, употребявани автомобили чрез СФА оказион и Ауто Промо, наем на автомобили и оперативен лизинг от Лион Рентакар. Прайм Ойл, също част от групата, дистрибутира моторни масла. Търговско-сервизна мрежа на \"Пежо\" в страната се състои от 21 представителства в 18 града. Към днешна дата \"София Франс Ауто\" постига с основната си марка пазарен дял от 6.59% в България. За 25 години компанията е продала над 50 000 автомобила, сервизите са обслужили повече от 600 хиляди клиента и са продадени 11.2 тона резервни части. Дружеството \"Ауто Бавария\" продава над 450 нови автомобила годишно и е най-успешният дилър на BMW Group в България.", "date": "2017.12.15", "title": "\"София Франс Ауто\" отбеляза 25 години на пазара на автомобили"}
{"url": "http://www.dnevnik.bg/kultura/2017/12/15/3098142_koi_sa_avtorite_i_chitatelite_na_godinata_v_stolichna/", "text": "Авторът на \"Възвишение\" и \"Чамкория\"  и историкът  са най-търсените български писатели в Столичната библиотека за 2017 г., съответно в категориите за художествена и научна литература. Библиотеката ще връчи годишните си награди на 20 декември, сряда, от 12 ч. В топ 3 на поръчваните съвременни български писатели в библиотеката са още  Детски автор на годината Годишните награди на Столична библиотека се връчват за четвърти път. На тях ще бъдат отличени още най-лоялните й читатели, медии и партньорски организации.  С помощта на специален софтуер тя сканира книгите у дома си и ги слуша в аудиоформат. Предпочита художествена литература, но ползва активно всички отдели на библиотеката.  Читател на детска литература е 10-годишният Кристиян Тодоров. \"Виртуален читател\" на годината е българистът и журналист Ваня Хинчева, а най-четящо семейство - Цветелина Николова Цветкова-Делчева, Севдалин Ганчев Христов и Даниел Стефанов Делчев от София. 2. \"Хавра\", \"18% сиво\" – Захари Карабашлиев 3. \"Бабо, разкажи ми спомен: Истории от махала Небесна\" — Ивинела Самуилова 4. \"Кротките\" – Ангел Игов 5 .\"Стопанката на Господ: Сказание и требник на българската народна вяра\" — Розмари Де Мео 6. \"Физика на тъгата\" — Георги Господинов 7. \"Мравки и богове: Хроника на ХХ в.\" — Стефан Цанев 8. \"На изток – в рая\", \"На запад от рая\" – Изабела Шопова 9. \"Под игото\" – Иван Вазов 10. \"Тютюн\" – Димитър Димов 2. Мадлен Алгафари – \"Вяра имам : Стихове, кратки отговори, терапевтични случаи\", \"Как да се разболяваме качествено: Наръчник с 365 съвета за саморазболяващи се\", \"Чувствам, следователно съм!\", \"От \"Какво ще кажат другите?'\" до \"Какво избирам аз?\" 3. Григор Лилов – \"Либийска връзка\", \"Най-богатите българи\", \"Тайните на големите играчи\", \"Тайният проект Бойко Борисов\", \"Ъндърграунд: Доктора; Самоковеца\", \"Ъндърграунд 2: ВИС; Мултигруп\", \"Политици: Парите! Мръсните им тайни!\", \"Топсекрет: Операция Президент\", \"Дуел: [Истината за атентата на летището в Бургас]\".", "date": "2017.12.15", "title": "Кои са авторите и читателите на годината в Столична библиотека"}
{"url": "http://www.dnevnik.bg/bulgaria/2017/12/15/3098169_prokuratura_e_osporila_opravdavaneto_na_bivshiia_kmet/", "text": "Протест срещу оправдателната присъда на бившия девненски кмет Атанас Кузев за длъжностно присвояване на близо 80 хи. лв. е внесла днес Районната прокуратура в града. Това съобщиха от пресцентъра й. \"Обвинението категорично не приема постановената от Девненския районен съд присъда, с която по обвинението във връзка с извършено престъпление\", се казва в съобщението. В протеста до Варненския окръжен съд прокуратурата настоява за отмяна на оправдателната присъда и постановяването на нова, с която Атанас Кузев да бъде признат за виновен. Според извършеното разследване престъплението е било извършено в периода от 28 август 2009 г. до 31 май 2015 г. Като длъжностно лице на стойност близо 43.5 хил. лв., 15 хил. литра бензин за почти 35 хил. лв., както и други вещи, които не са били свързани с експлоатацията на служебния му джип \"Волво\". Общата стойност на присвояването възлиза на близо 78.4 хил. лв., което представлява големи размери, е показала назначената по досъдебното производство съдебно-счетоводна експертиза. По договор с \"Лукойл България\" на Община Девня е била предоставена карта за зареждане с гориво, с която бившият кмет зареждал управлявания лично от него служебен дизелов автомобил. Зарежданото дизелово гориво според техническите параметри на автомобила, е показало разследването. Със същата карта са зареждани и значителни количества бензин. Плащани са и скъпи алкохолни напитки и цигари в различни бензиностанции в страната. Не са съставяни пътни листи или документи, които да доказват необходимостта от извършване на тези разходи. По протеста на Районната прокуратура в Девня предстои да бъде насрочено съдебно заседание във Варненския окръжен съд.", "date": "2017.12.15", "title": "Прокуратура е оспорила оправдаването на бившия кмет на Девня за присвояване на гориво за 80 хил. лв."}
{"url": "http://www.dnevnik.bg/sport/2017/12/15/3098189_na_potaen_izpulkom_bfs_reshi_kongresut_da_e_na_16/", "text": "Конгресът, на който ще бъде определен следващият президент на Българския футболен съюз (БФС), ще се проведе на 16 февруари 2018 г. Това реши изпълнителният комитет на организацията на свое заседание, което се оказа скрито за част от медиите. След дълго чакане в четвъртък в сайта на БФС се появи информация, че заседанието ще се проведе днес от 15.00 часа и след него ще има пресконференция. Членовете на изпълнителния комитет обаче се събрали час по-рано от предвиденото и след бърза среща приключили работата си. Конгресът ще бъде в зала \"София\" на хотел Маринела и ще започне в 10.30 часа. До момента намерение да се кандидатират са заявили търсещият четвърти пореден мандат настоящ президент Борислав Михайлов и Любослав Пенев. Срокът за подаване на кандидатурите ще е от 15 януари до 1 февруари 2018 година. В конгреса ще имат право на глас 547 клуба, като 119 са отписани. \"Аз знам какво съм направил 12 години, разпознаваем съм, знаят, че не се клатя много наляво-надясно и знаят какво трябва да очакват от мен. Колкото и да ме плюват от другата страна, няма никакво значение. Аз мисля, че съм се доказал като ръководител и няма да ходя по студиата. Любослав Пенев е решил да се кандидатира за президент, в което няма нищо лошо\", заяви Михайлов. Той каза, че по време на конгреса ще се обсъжда дали в изпълкома да има президенти на футболни клубове. \"Не забравяйте, че има само 29 професионални клуба, останалите са аматьорски. Върху това ще се дебатира на самия конгрес.\"", "date": "2017.12.15", "title": "На потаен изпълком БФС реши конгресът да е на 16 февруари 2018 г."}
{"url": "http://www.dnevnik.bg/biznes/2017/12/15/3098193_nai-goliamata_veriga_seks_magazini_v_evropa_poiska/", "text": "Беате Узе\" (Beate Uhse), най-голямата в Европа верига от магазини за еротични и секс аксесоари, подаде молба за защита от кредиторите, след като не успя да си осигури финансиране от група инвеститори. Мярката не засяга дъщерните ѝ фирми, което означава, че магазините ще продължат да работят, докато ръководството намери начин да преструктурира бизнеса. \"Поемаме по път, който сме уверени, че ще ни позволи цялостно преструктуриране на групата\", заяви Михаел Шпехт, главен изпълнителен директор. Според него преговорите с кредитори и потенциални нови инвеститори ще продължат. Компанията е основана през 1946г. от Беате Узе - родена във Варгенау в Източна Прусия (днес - град Зеленоградск в Калининградска област на Русия) под името Беате Кьостлин. През 30-те години тя е единствената жена, която изпълнява въздушни каскади в Германия. Беате се влюбва в инструктора си Ханс-Юрген Узе и те се женят на 28 септември 1939г. - 4 часа преди той да замине за фронта за началото на Втората световна война, в която той загива през 1945г. По време на войната тя се издига до капитан в Луфтвафе, където управлява транспортни самолети. След войната ѝ е забранено да работи в авиацията, защото е служила при нацистите, и тя трябва да намери друг начин да се прехранва с малкия си син. Във времена на масова разруха в страната и хиляди аборти от жени, които не искат да имат деца, включително защото не виждат бъдеще за децата си в съсипаната Германия, Беата се сеща за това какво е разказвала майка ѝ - една от само деветте лекарки в страната в края на Първата световна война. През 1946г. тя регистрира фирма Betu и започва да продава по пощата брошури със съвети за контрацепция като това как жените да разпознават фазите на цикъла си и да се предпазват от забраменяване по време на сексуален контакт. Бизнесът постепенно се разраства с продажба на книги за здравословен семеен сексуален живот и през 1962г. Беате Узе открива първия в света секс магазин. Той се намира във Флензбург и се нарича \"Специализиран магазин за брачна хигиена\". Следват десетилетия на битки с предразсъдъците, безброй проверки от полицията и регулаторите. През 1999г. компанията ѝ Beate Uhse AG излиза на борсата при огромен интерес от инвеститорите - предложените акции са презаписани 64 пъти. \"Беате Узе\" се издига до най-големият секс магазин по приходи в света. Днес за веригата работят около 350 души в 7 държави.", "date": "2017.12.15", "title": "Най-голямата верига секс магазини в Европа поиска защита от кредиторите"}
{"url": "http://www.dnevnik.bg/bulgaria/2017/12/15/3098134_mvr_i_stolichnata_obshtina_obediniha_3500_kameri_za/", "text": "Столичната община и Министерството на вътрешните работи (МВР) са обединили камерите си за видеонаблюдение в столицата, за да повишат нивото на сигурността. Проектът е струвал общо 3 милиона лева и сега двете институции разполагат с общо 3500 камери, които могат да следят, както за пътни нарушения, така и за по-тежки престъпления. Това обявиха днес кметът на София Йорданка Фандъкова и министърът на вътрешните работи Валентин Радев. \"Снимайте, за да знаят всички, че ги гледаме\", каза Радев. В изпълнение на проекта по обединяване на видеосистемите са купени 244 камери за надземно наблюдение и 48 за метрото. Той е бил започнат по повод предстоящото българско председателство на Съвета на Европейския съюз, но системата ще бъде надграждана с камерите на Летище София и на другите министерства. Камерите са разположени из целия град, основно в центъра и по-важните булеварди като \"България\" и \"Цариградско шосе\". Наблюдават се подлезите, училищата, парковете. Те са свързани към центровете за видеонаблюдение на МВР и Столичната община, в които служители на двете институции ще работят съвместно. Какво може Целта е служителите на МВР и столичната полиция да могат да реагират по-бързо, когато в града се извършва престъпление. Системата може да разпознава номера на автомобили, които се движат в града, като по този начин много бързо ще бъдат откривани тези, които са обявени за издирване. В момента се инсталира операционна система, която ще позволява да бъдат правени различни проверки - от това дали автомобилът е с платена гражданска отговорност, до това по какъв маршрут се е движил в града. Записите ще се пазят най-малко 30 дни. Кметът на София обясни, че само малък брой от тези камери могат да се използват за налагане за глоби за превишена скорост, но се ангажира общината да купи камери специално за тази дейност. Кашпи за сигурност Валентин Радев обясни, че София има сериозни мерки за сигурност, като допусна, че някои не са известни дори на него. По думите му в министерството се опитали да въведат възможно най-малко ограничения по повод председателството. Вътрешният министър обясни, че движението на автомобилите ще е затруднено по булевардите \"Цариградско шосе\", \"България\", \"Джеймс Баучер\" и около Националния дворец на културата, където ще се провеждат заседанията, но само в някои дни от 6-те месеца, през които ще продължи важното събитие.", "date": "2017.12.15", "title": "МВР и Столичната община обединиха 3500 камери за пълен контрол"}
{"url": "http://www.dnevnik.bg/bulgaria/2017/12/15/3098301_na_21_dekemvri_cacheva_shte_razgovaria_sus_sindikatite/", "text": "На 21 декември министърът на правосъдието Цецка Цачева ще се срещне със синдикатите на служителите в затворите, за да отчете свършеното в отговор на исканията им. Това обяви тя от парламентарната трибуна в отговор на въпрос за реформа в системата на местата за лишаване от свобода. След  проверката по разпореждане на главния прокурор Сотир Цацаров  в местата за лишаване от свобода той посочва, че е критично съотношението между надзиратели и лишени от свобода. В писмо до Цачева главният прокурор е посочил, че такова съотношение създава предпоставки за ненадеждна охрана на затворите. Също предлага да бъде утвърден норматив за оптимално съотношение на числеността на надзирателите спрямо лишените от свобода, да се попълнят незаетите щатни длъжности в системата на Главна дирекция \"Изпълнение на наказанията\" и да се отпуснат нови щатове за социални работници и психолози в местата за лишаване от свобода. \"В тази система работят здрави, силни и психически устойчиви хора и затова им се възхищавам\", каза Цачева днес. \"За всички е ясно, че 20% увеличение на заплатите няма как да бъде постигнато с оглед възможностите на държавния бюджет. Така както за цялата система \"Сигурност\", служителите от дирекциите \"Охрана\" и \"Изпълнение на наказания\" ще имат 5% увеличение на трудовото възнаграждение, считано от 1 януари идната година\", заяви тя.  Цачева обяви, че има около 400 свободни щатни бройки, основно за надзиратели. \"Ясно е, че възнаграждението и трудните условия на труд, не искам да кажа, че са непривлекателни за млади хора, но има проблем с окомплектоване на щатните бройки\", обясни тя и добави, че има текучество. \"Одобрила съм ново щатно разписание, в което по предложение на административното ръководство сме съобразили там, където са най-натоварените звена, да бъдат подсилени с кадрови персонал, с допълнителни бройки, за сметка на други\", посочи правосъдният министър. Правилата за формиране на допълнителните възнаграждения също са готови, информира още тя. ", "date": "2017.12.15", "title": "На 21 декември Цачева ще разговаря със синдикатите на служителите в затворите за исканията им"}
{"url": "http://www.dnevnik.bg/sport/2017/12/15/3098256_borislav_mihailov_sled_vsichko_koeto_sum_napravil_za/", "text": "ЦСКА би трябвало да ми издигне кандидатурата след всички неща, които съм правил за тях. Това заяви президентът на БФС Борислав Михайлов след заседанието на изпълнителния комитет, на което  конгресът на организацията беше насрочен за 16 февруари . \"Бяхме достатъчно корави, особено аз. Имаше доста проблеми - нарушаване на правилата на футболния съюз по устав и наредби. Вадихме отбори, сменихме формата на първенството - буквално рестарт, за да може дадени отбори да играят в Първа лига\", заяви президентът на БФС. \"Годината беше добра. Добри мачове на националния отбор срещу съперници, които отдавна не бяхме побеждавали. Добро представяне на младежите и юношите. Първенството върви добре, освен това футболната централа е в цветущо финансово състояние. Четири милиона е преизпълнението на бюджета\", каза Михайлов. Президентът на футболния съюз заяви, че се дразни, когато темата за съдиите винаги излиза на преден план. И каза, че се знае, които трима-четирима дупши влияят на съдиите в България. \"Аз им казвам съдийски мениджъри. Затова търсим също помощта на държавата, има си начини да бъдат прихванати.\" \"Съдията, който свири ЦСКА – \"Лудогорец\", е топ съдията на УЕФА. След като от топ съдията и двата отбора са недоволни или той не се е справил, или се оправдават със съдиите. Но нито аз, нито моите колеги, нито шефът на съдиите им влияем. В съдийството влагаме много усилия, имаме и консултант от чужбина, който е в топ 3 от бившите съдии в Европа. Всичко изглежда добре, а изведнъж нещо започва да куца. Всеки говори за съдийството. Мен ме дразни и съответно хората, защото аз нямам нищо общо със съдийството, а само помагам за развитието му. А и журналистите, които коментират мачовете - те не говорят за тактика, за играчи и треньори, а от първата минута започват да говорят дали тъчът е грешен или не е. За футбол не се говори\", посочи Михайлов. Според него проблемът с футболното хулиганство може да се контролира само с помощта на държавата. \"Без полиция на стадионите няма как да стане. Когато има запалянковци от този род, очевидно не всяват респект. България е една от малкото държави в Европа, в които има закон за футболните хулиганство. Всички ги знаят кои са. Просто законът трябва да се изпълнява.\"", "date": "2017.12.15", "title": "Борислав Михайлов: След всичко, което съм направил за тях, ЦСКА трябва да ми издигне кандидатурата"}
{"url": "http://www.dnevnik.bg/sport/2017/12/15/3097893_deklaraciia_shte_zashtitava_pravata_na_sportistite_pri/", "text": "Международната асоциация на професионалните спортисти (WPA) обяви създаването на универсална декларация за защита на правата на състезателите, предаде \"Ройтерс\". Тя ще представлява интересите на 85 хиляди състезатели от 60 страни. Декларацията, която се състои от 17 точки, ще даде право на спортистите да изразяват свободно мнението си. Състезателите ще могат сами да сключват колективни договори, както и да бъдат защитени от дискриминация на работното си място. Спортистите ще бъдат защитени при наличие на държавно спонсорирана допинг система,  подобна на тази в Русия . Според WPA антидопинговата система е съсредоточена върху състезателите, а не върху лигите, федерациите, държавите и собствениците на клубове, които биха могли да насърчават използването на медикаменти за повишаване на резултатите. Асоциацията отчита, че често правата на спортистите за справедлив процес са потъпквани. Изпълнителният директор на WPA Брендън Шваб каза, че трябва да се изработи нова антидопингова система, която да защитава състезателите, а не да ги превръща в жертви. \"Това се случи пред очите на международна система, която наложи много строги правила. Според нас те не зачитат основните права на спортистите по отношение на презумпцията за невинност, правата за справедлив процес и условията за справедливи и пропорционални наказания\", каза Шваб по време на конференция във Вашингтон. В WPA членуват международният профсъюз на футболистите (ФИФПро), както и четирите големи професионални лиги в САЩ и Канада - Националната футболна лига (НФЛ), Националната баскетболна асоциация (НБА), Националната хокейна лига (НХЛ) и Националната бейзболна лига (МЛБ).", "date": "2017.12.15", "title": "Декларация ще защитава правата на спортистите при държавни допинг схеми"}
{"url": "http://www.dnevnik.bg/evropa/2017/12/15/3098264_samo_5_ot_parite_za_lobirane_v_brjuksel_idvat_ot/", "text": "Рекордните 1.7 милиарда евро са били похарчени за лобиране в европейските институции през 2016 г., като 95% от тях са дошли от страни, присъединили се към блока преди 2004 г. Това показва анализ, направен от \"Политико\", на данните от регистъра за прозрачност на ЕС. Всеки, който иска да лобира в евроинституциите, трябва да се впише в регистъра. Това е единственият начин да се получи достъп до висшите служители на Европейската комисия и до сградата на Европейския парламент. Данните разкриват доминиращата позиция на фирми и неправителствени организации, базирани в страните държави членки, но със силни лобистки операции в Брюксел. \"Ако погледнете връзките в (Европейския) парламент, трябва да кажа, че западните възгледи преобладават там... Те знаят как да лобират, имат ресурси, имат повече опит\", коментира Ян Немец. Той създава базирана в Брюксел търговска асоциация, представляваща чешките и словашките транспортни асоциации в отговор на доминацията на лобисти от товарния автомобилен превоз от западните страни в дебата в Брюксел за командированите работници. Лобистите от Белгия обикновено са начело на списъка и харчат 427 милиона евро. Следват ги базирани в Германия институции, които са похарчили 181 милиона миналата година. На трето и четвърто място са Великобритания със 154 милиона и Франция – 106 милиона евро. На другия полюс е Полша, която застава зад Австрия, Дания и Португалия по отношение на сумата, изхарчена от лобистите й. Според данните   е похарчила 2.5 милиона евро.  Включвайки Белгия се получава, че 95% от общите разходи за лобизъм идват от старата Европа, но дори и изключвайки я, се получават 93% от стара Европа и 7% от държавите, влезли в съюза през 2004 г. и след това. \"Неизбежно е компаниите и организациите с повече ресурси, повечето от които са от по-старите държави членки, да могат да инвестират повече, търсейки начини да повлияят на политическия процес\", коментира Арналдо Абруцини, главен изпълнителен директор на Eurochambers, търговска асоциация, представляваща 20 милиона фирми в 43 страни, които са изхарчили до 1.6 милиона евро през изминалата година за лобиране в Брюксел. Част от различията може да са резултат от културните разлики между държавите. Някои страни като Великобритания например имат дългогодишни традиции в лобирането, коментира Даниел Фройнд от \"Трансперънси Интернешънъл\". Регистърът за прозрачност на ЕС бе създаден преди повече от десетилетие и е управляван съвместно от Европейския парламент и Европейската комисия. Той се използва от фирми, асоциации и неправителствени организации, за да регистрират официално колко харчат за лобиране в евроинституциите, както и да заявят колко хора лобират за тях и върху кои области искат да окажат влияние. От създаването му броят на лобиращите институции се е увеличил с 35. В момента лобистите могат да получат достъп само до високопоставени служители от Комисията, ако са в регистъра, но това не се отнася до лобистите, които искат да окажат влияние в Европейския парламент или в Съвета. Да поговорим за пари Сред първите 20 на харчещите най-много са паневропейски търговски асоциации като Европейския съвет по химическа промишленост, който е начело на списъка с 12.1 милиона евро, и BusinessEurope (4.2 милиона евро). Други такива са консултантски фирми като FleishmanHillard (7 милиона евро), Burson Marsteller (4.2 милиона евро) и Interel (5 милиона евро). \"Не е тайна, че представителите на корпоративните интереси в Брюксел имат повече тежест от организациите на гражданското общество, както по отношение на броя, така и по отношение на финансовите ресурси, с които разполагат за лобиране при взимането на решения в ЕС\", коментира Вики Кан, активист от неправителствената организация Corporate Europe Observatory. Данните на \"Политико\" доказват това. Общо 66% от разходите за лобиране идват или от компании или от правни и консултантски фирми, работещи за тях. Неправителствените организации представляват 19% от общите разходи. Някои от най-много харчещите са търговски асоциации, представляващи секторите на финансовите услуги, като Асоциацията на финансовите пазари в Европа (4.7 милиона евро), Insurance Europe (7 милиона евро) и Европейската банкова федерация (4.22 милиона евро). Индивидуални фирми като Deutsche Bank, Google, Microsoft и ExxonMobil и Shell също са сред топ 20 на лобистите.", "date": "2017.12.15", "title": "Само 5% от парите за лобиране в Брюксел идват от новите страни в ЕС"}
{"url": "http://www.dnevnik.bg/bulgaria/2017/12/15/3097795_podatelite_na_signali_za_korupciia_ostanaha_bez/", "text": "Подателите на сигнали за корупция няма да получават защита от съдебно преследване. Това беше гласувано във втория ден от окончателното разглеждане на текстовете на нов закон за борба с корупцията. Предложението на ДПС и Обединени патриоти не беше прието в комисия на второ четене миналата седмица, но в петък мина в пленарната зала. В проекта на ГЕРБ беше записано, че срещу подателите на сигнали няма да могат да бъдат завеждани граждански дела. Първоначално и те поддържаха тези текстове, но след настояването на ДПС и Обединените патриоти, депутатите променина нагласата си. Освен това подателите на сигнали ще трябва да се идентифицират с три имена, ЕГН, адрес, телефон, факс и електронен адрес. Вчера  парламентът  гласува, че депутатите ще избират председателят и по негово предложение останалите четирима членове на новото антикорупционно звено. Гласуването на проекта продължава и следващата седмица Президентът Румен Радев обяви днес, че ще  наложи вето на закона , защото \"законът няма да разкрива корупционни схеми и модели, а ще се стреми да възстановява справедливостта в обществото чрез отнемане на незаконно придобито имущество, без да акцентира на наказателното преследване\". Следващата седмица остават текстовете, които регламентират възможността  новата комисия да подслушва Със закона на новия орган, който трябва да обедини Комисията за отнемане на имуществото, комисията за конфликт на интереси, БОРКОР и дирекция в ДАНС, напрактика се дават правомощия да иска подслушване. Според вносителите гаранция било, че това ще минава през съд. Достатъчно основание за прилагане на СРС е корупционният сигнал да не е анонимен.Тогава комисията ще може да поиска от съда прилагане на специални разузнавателни средства срещу субекта на сигнала. Ще може да се подслушва и по съмнение за конфликт на интереси, където процедурите са по реда на Административнопроцесуалния кодекс. Какво друго беше прието Членовете на антикорупционния орган ще пътуват безплатно в градския транспорт, а трудът им ще се зачита за първа категория. Стажът на членовете на Комисията и на директорите и инспекторите в дирекциите, както и на лицата в администрацията, заемащи длъжност, за която се изисква висше юридическо образование и юридическа правоспособност, ще се зачита за юридически стаж. Стажът на лицата, заемащи длъжност, за която се изисква висше икономическо образование, пък ще се зачита за стаж по специалността в обществения сектор. Контрол върху новата комисия ще се осъществява от парламента. Това ще се случва с изслушване и представяне на доклад в Народното събрание/", "date": "2017.12.15", "title": "Подателите на сигнали за корупция останаха без защита"}
{"url": "http://www.dnevnik.bg/sport/2017/12/15/3098344_pobednata_seriia_na_iohanes_byo_produlji_sus_sprinta_v/", "text": "Йоханес Тингес Бьо спечели трета поредна и общо четвърта победа от шест състезания в Световната купа по биатлон. 24-годишният норвежец триумфира в третия спринт за сезона, който се проведе във френския зимен център Анси. Бьо не допусна нито една грешка в стрелбата и спечели убедително в битка с двама представители на домакините - носителя на големия кристален глобус за последните шест години Мартен Фуркад и Антонин Гигона, който поднесе голямата изненада в днешния старт. Бьо финишира за 22:16.9 минути и изпревари с 21.1 секунди Фуркад, който също свали всичките десет мишени. Французинът се качи на подиума за шести път в шестте състезания от началото на сезона, но за пети път не успя да стигне до победата. В четири от тези случаи победител стана Йоханес Бьо, а веднъж - по-големият му брат Тарей Бьо. Гигона също беше безгрешен на стрелбището и сензационно се класира трети с пасив от 34.7 секунди. 26-годишният французин, който се състезава основно в Европейската купа, за пръв път в кариерата си се качи на подиума в старт от Световната купа. Доброто представяне на французите на родна земя беше допълнено от петото място на Симон Дестьо (+45.7 сек.). Симон Шемп от Германия се нареди четвърти с пасив от 41.8 секунди, а Антон Шипулин допълни челната шестица с изоставане от 54.9 секунди. Руснакът беше единственият в топ 10, който допусна грешка в стрелбата. Днешното състезание беше белязано от най-силния български резултат от началото на сезона. Владимир Илиев се класира 27-и, след като сбърка веднъж на стрелбището и изостана с 1:37.5 мин. от Йоханес Бьо. Предишното най-добро българско представяне беше 52-ото място на Илиев в  първия индивидуален старт за сезона . Красимир Анев зае 47-ата позиция в днешния спринт. Той също свали девет от десетте мишени и остана на 1:58.1 мин. зад Бьо. Антон Синапов е 53-и с две грешки в стрелбата и пасив от 2:17 мин. Михаил Клечеров се нареди 97-и сред 103-ата участници в състезанието.", "date": "2017.12.15", "title": "Победната серия на Йоханес Бьо продължи със спринта в Анси"}
{"url": "http://www.dnevnik.bg/bulgaria/2017/12/15/3098127_cacarov_otnovo_obvini_suda_za_lipsa_na_rezultat_ot/", "text": "Главният прокурор Сотир Цацаров отново обвини съда за липса на резултати от борбата с корупцията. Повод за изказването му стана въпрос защо няма нито едно дело за корупция по високите етажи на властта, след като стана известно, че  държавното обвинение няма нито едно разследване за подкуп в изпълнителната власт. \"Не бива да се гледа на корупция само като подкуп\", коментира публикацията в \"Медиапул\" Цацаров, която бе след запитване до прокуратурата по Закона за достъп до обществена информация. Той обясни, че като нямало нито едно дело за подкуп, за първи път има толкова много действащи депутати със снет имунитет, за първи път имало и обвинени министри. Даде примери с внесени от прокуратурата дела, които били бавени от съда. Разказа за депутата Светла Пиралкова-Бъчваров и попита колко пъти било връщано делото и колко е било отлагано. \"Не мога да отговоря защо този депутат не е с присъда оправдателна или осъдителна, каквато реши съда\", аргументира се Цацаров. Повече за това четете  тук . Попита и колко време се е точело делото срещу бившия социален министър Емилия Масларова. През лятото делото беше върнато на първата съдебна инстанция заради \"алогичен и абсурден\" обвинителен акт. Повече вижте  тук . Той посочи още, че има 23 обвинени магистрати. От тях производствата, които са на ниво досъдебно производство са пет. \"На всички останали делата се влачат в съдилищата\", заяви Цацаров. Накрая той благодари на журналиста Сашо Диков от Би Ай Ти, който зададе въпроса за делата за корупция с констатацията, че дори руският главен прокурор Юрий Чайка е повдигнал обвинение на представител на изпълнителната власт. Благодарността беше заради \"уважителното изречение, което казахте към нашия гост Чайка. Не очаквах, че точно вие ще го кажете\", заяви Цацаров.", "date": "2017.12.15", "title": "Цацаров отново обвини съда за липса на резултат от борба с корупцията"}
{"url": "http://www.dnevnik.bg/evropa/2017/12/15/3098339_tusk_opredeli_razgovorite_za_migracionnite_kvoti_kato/", "text": "Председателят на Европейския съвет Доналд Туск определи разговорите на държавните и правителствените ръководители от ЕС по въпроса за задължителните миграционни квоти снощи като \"отровни\", предаде БТА. Напрежението спада, поне успяхме да \"проветрим помещението\", добави той. По неговите думи постигането на споразумение изглежда много трудно. Туск съобщи, че разговорът ще продължи през март догодина, а през юни се очакват решения. През февруари Европейският съвет ще обмисли възможностите в бюджета на ЕС да бъде отделено перо за миграционните разходи. Моята оценка (за това, че квотите не работят и водят до разделение - бел. кор.) предизвика много емоции, снощи говорихме за липсата на усилия досега, поясни Туск. Споразумяхме се, че разселването не важи за незаконните мигранти. Статистиката сочи, че 93 на сто от подлежащите на разселване са били обхванати от квотите. Също според статистически данни, дори и 100 процента да бяха разселени, това са под два процента от подалите молби за убежище в ЕС, отбеляза Туск. По неговите думи задължителните квоти са важни, но не са решение на проблема с миграцията. За мен най-важната цел е Европа да остане единна, а на второ място е предприемането на стъпки срещу незаконните миграционни потоци. Като председател не мога да изразявам само една гледна точка, не съм съгласен, че взимам страна, не го правя, включително за моя регион, заяви Туск. \"Защитавам правото и задължението си да представя фактологична оценка на обстановката. Надявам се да намерим компромис. Напълно наясно съм, че можем да вземем решение с квалифицирано мнозинство, но съм напълно сигурен, че това не би било израз на солидарност, а обратното. Искам да постигнем съгласие, това е най-добрият начин да защитим солидарността\", коментира той. Всичко зависи от гледната точка, отвърна председателят на Европейската комисия Жан-Клод Юнкер на съвместната пресконференция. \"Твърдя, че разселването е успех. Общо 93 процента са разселени. Доналд е прав, че този брой е малък. Не разбирам защо разселването отне толкова време. Защо се смята, че това засяга европейската цивилизация. Можем да поемем 32 000 души. Надявам се по този въпрос малко да се успокоим\", заяви Юнкер. \"Искам държавите от ЕС да допринасят повече към фонда за Африка. Съгласен съм с онези, които искат охрана на външните граници - има я. Не достигат засега 92 граничари от ЕС в Гърция, както и 114 в България\", добави Юнкер. \" Разговорите снощи  не бяха толкова противоречиви и драматични, обменихме мнения. Проблемът не е в задължителното разселване, а в самото разселване. Има решения на Съвета и се придържам към тях, докато не бъдат променени. Добре разбирам Доналд, ще се постараем 27-те държави в ЕС да могат да действат заедно. Единството трябва да бъде възстановено, защото беше изгубено\", коментира Юнкер. Той съобщи, че следващата седмица Еврокомисията ще реши дали да предложи прилагането на чл.7 от договора за ЕС срещу Полша - лишаване на право от глас. Тази процедура може да бъде предприета заради няколко случая на несъобразяване с общностното законодателство. Туск отбеляза, че е поканил на разговор новия полски премиер, но поканата му е останала без отговор. Юнкер коментира, че реакцията на еврокомисаря по миграцията Димитрис Аврамопулос, определил коментарите на Туск за миграционните квоти като \"антиевропейски\", са плод на недоразумение. Доналд е убеден европеец, каза Юнкер. Туск съобщи, че снощи за първи път Европейският съвет единодушно е  подкрепил удължаването на санкциите  срещу Русия. В края на пресконференцията Туск и Юнкер се прегърнаха.", "date": "2017.12.15", "title": "Туск определи разговорите за миграционните квоти като \"отровни\""}
{"url": "http://www.dnevnik.bg/bulgaria/2017/12/15/3098418_obshtinskiiat_suvet_vuv_varna_odobri_poemaneto_na_nov/", "text": "С почти пълно единодушие съветниците от Постоянната комисия \"Финанси и бюджет\" на Общинския съвет във Варна дадоха съгласието си за поемане на два общински дълга, с които ще се съфинансират европейски и инвестиционни обекти от капиталовата програма на общината. Против гласува само Борислав Гуцанов (БСП). Средствата ще бъдат вложени в подобряване на градската среда и междублоковите пространства, в модернизация на обществения транспорт, въвеждането на Синя зона и изграждането на пречиствателна станция в курорта \"Златни пясъци\". За реконструкцията на бул. \"Васил Левски\" администрацията на кмета Иван Портних също ще ползва ресурс от финансова или кредитна институция. Плащанията по дълговете няма да надвишават и общата изравнителна субсидия за последните три години, обясни Стефка Господинова, директор на дирекция \"Финанси и бюджет\" в местната администрация. Единият кредит ще е в размер до и ще бъде отпуснат от Европейската банка за възстановяване и развитие. Със него ще се финансира въвеждането на Синя зона и ще се осигури собственото финансиране на Общината на недопустими разходи, необходими за изпълнението на европроектите \"Интегриран градски транспорт – втора фаза\" и \"Естетизация и модернизация на градската среда във Варна\". Парите ще бъдат отпуснати на два транша. Първият ще е в размер и ще е със срок на издължаване 12 години. Вторият, който ще се ползва за въвеждането на Синя зона, ще бъде до 2,1 млн. евро и срок на изплащане до 7 години. Поемането на дългосрочен дълг за финансиране на проектите за изграждане на новия бул. \"Васил Левски\" и пробива на бул. \"Сливница\" също бе сред темите на днешното заседание на комисията. Общината планира да изтегли с който да се финансира проектирането и изграждането на светофари по булеварда, авторският и строителният надзор, разходите за отчуждителни процедури за придобиване на земя и сгради. Предвижда се заемът да е със срок на погасяване 10 г., с 3 г. гратисен период. Съветниците одобриха параметрите за кредита и възложиха на кмета да проведе процедурата за избор на институция, която да осигури необходимото финансиране на проекта. Членовете на комисията дадоха също съгласието за сключване на договори за кредит с \"Фонд за органите на местното самоуправление в България – ФЛАГ\" на Средствата ще бъдат възстановени на Община Варна от управляващите органи на оперативните програми, финансиращи европроектите за градския транспорт, за доизграждането на пречиствателна станция в курорта \"Златния пясъци\" и за естетизацията на градската среда. Тези средства ще са за мостово финансиране на допустими разходи до възстановяването им от управляващите органи по проектите.", "date": "2017.12.15", "title": "Общинският съвет във Варна одобри поемането на нов дълг от над 46 млн. лв."}
{"url": "http://www.dnevnik.bg/bulgaria/2017/12/15/3097910_cacarov_rashkov_ne_moje_da_kontrolira_podslushvaniiata/", "text": "- това изявление направи главният прокурор Сотир Цацаров пред медиите днес по повод изнесените вчера от шефа на Националното бюро за контрол на СРС Бойко Рашков данни за нарушения при подслушването и следенето. Цацаров не каза чие е нежеланието, а подчерта, че само той, главният прокурор, имал желание това да стане. Той бил вече казал в парламента, че такъв регистър е необходим, трябвали законодателни промени. Бойко Рашков: Още през 2014 г. съм поискал с писмо до ВСС единен регистър на СРС, но съветът, в който най-силно тежи думата на главния прокурор, не реагира Още през 2014 г. съм пратил писмо във Висшия съдебен съвет, с което настоявах да се изготви единен регистър на СРС, за да се предотвратят нарушения подобни на тези по делото \"Цонев- Сантиров-Попов\", и за да не бъде възможно да се искат и дават разрешения за прилагане на СРС от различни съдилища в страната едновременно за един и същи човек. Това заяви снощи Рашков пред \"Дневник\" по повод твърденията на Цацаров за \"нежеланието и желанието\" да има регистър. Така главният прокурор обобщи, без да се спира на конкретните случаи, изнесените в последните дни от председателя на Националното бюро за контрол на СРС /НБКСРС/ Бойко Рашков данни за нарушения, на които прокуратурата не е реагирала. Въпреки че вчера  Цацаров поиска с писмо до две парламентарни комисии  институционален дебат, тъй като - по думите му, мястото за обсъждане е в парламента, днес той коментира над 20 минути по време на брифинг на ГДБОП и Спецпрокуратурата интервютата на Бойко Рашков. \"Моето предложение е да бъде поканено цялото бюро. Рашков е председател на бюрото, но не е бюрото. На второ място, начинът, по който може да се отговори на тези неистини - продиктувани от лични амбиции или политическа позиция зад гърба на Рашков, която активира точно това говорене в точно този момент, отговор трябва да се получи в парламента\", заяви Цацаров. И допълни, че \"в парламента трябва да се говори с документи, а това не било силната страна на Рашков\". Той повтори, че заседанието трябва да бъде открито за медиите. И подчерта, че два пъти поискал от Рашков да му изпрати методиката по която работи Бюрото, но той не я изпратил. В последното си интервю пред Би Ти Ви в четвъртък Рашков изнесе данни за нарушенията в прилагането на СРС по делото Цонев - Сантиров - Попов, за което разрешенията бяха дадени от съдилищата в Пловдив и Бургас, а съдът се произнесе, че това са нарушения. След което наблюдаващият разследването зам.-градски прокурор Роман Василев напусна прокуратурата. По този повод днес Цацаров коментира в защита на Роман Василев, че \"не е добре да бъде наричан някой позор за прокуратурата\". Вчера Рашков, коментирайки нарушенията, извършени под ръководството на Роман Василев, заяви, че \"бившият зам.-градски прокурор на София е позор за съдебната власт\". Рашков не каза \"някой\". а го назова по длъжност. - заяви още Цацаров. През през 2015 г. Рашков го уведомил, че бюрото имало методика за извършване на проверките. Той я поискал два пъти с писма, но не я получил. Затова твърди, че методика няма. Главният прокурор издал преди време указание, че на членовете на бюрото се оказва пълно съдействие, включително с достъп до документи и помещения. Въпросът е правен, но и логичен, добави Цацаров - По този въпрос, който сам зададе, главният прокурор направи пространно изложение, от което се разбра, че Бюрото за контрол на СРС и самият Рашков не трябва да имат достъп до СРС, а ако искат да получат, е необходимо разрешението на наблюдаващия прокурор, но че могат да работят и без достъп.. \"Достъп до СРС имат съответните служители на МВР, прокуратурата и следствието или разследващите. Достъп на други се разрешава от наблюдаващия прокурор.\", каза Цацаров. Той обясни какви са според него правомощията на Националното бюро за контрол на СРС: \"Бюрото контролира процедурите, дали искането е подадено и дали разрешението е дадено от компетентен орган, дали е дадено за тези състави от НК, за които е позволено, дали е спазен срокът, дали е законосъобразно удължен, дали след като изтече 6-месечният срок за един орган не се е стигнало до спекулата да се иска от друг орган.\" След като изреди правомощията на НБКСРС, Цацаров риторично попита: \"Трябва ли му тогава на Бюрото достъп до СРС-тата? Има съответна забрана и тя е в НПК. Не можеш да контролираш процедурите, ако си воден и от любопитството за какво са си говорили обвиняемият и свидетелят. Това не е работа на бюрото.\"", "date": "2017.12.15", "title": "Цацаров: Рашков не може да контролира подслушванията, ако любопитства какво си говорят обвиняем и свидетели"}
{"url": "http://www.dnevnik.bg/evropa/novini_ot_es/2017/12/15/3098408_borisov_prizova_dogan_bsp_i_radev_za_6_meseca_razum_a/", "text": "Премиерът Бойко Борисов призова днес своите колеги в президентството, в БСП и ДПС, за разум в шестте месеца на българското председателство на Съвета на ЕС. Той коментира теми от вътрешния и европейския дневен ред пред български журналисти в Брюксел, където участва в последното за годината заседание на Европейския съвет, предаде БТА. Призовавам колегите и в президентството, от БСП и ДПС, да проявят за тези шест месеца малко разум. След това можем да си покажем българския характер по най-добрия начин. Разбирам, че не е приятно, завистта е голяма, но да се опитаме поне за шест месеца да сме малко българи и в тяхно лице, призова Борисов като припомни притчата за казана с българите в ада. Имаше избори, демократични, ясни, точни, със служебно правителство на президента Румен Радев тогава, изцяло доминирано от тях (БСП) и ние ги победихме. На всеки шест месеца, като на някой не му харесва нещо, да правим избори? Вече алтернативата е ясна - ДПС и БСП. Колко ще изтраят, и то точно при председателството? Затова ли полагам този труд, не само за България, а и за Балканите да стане, попита риторично той. Истински се надявам почетният председател на ДПС Ахмед Доган, който в интервютата говори, че държавата е над всичко, малко да говори с тяхната партия, защото, както вървят, ясно е, че искат провал на председателството, коментира Борисов. Той отбеляза, че е положил големи усилия за предстоящата в София през май среща на ЕС за Западните Балкани и посочи, че е абсурд служебен премиер да води тези разговори. Искат действително да дръпнат държавата за тези шест месеца да се провали, каза Борисов. По думите на премиера датата на вота на недоверие през януари е умишлено подбрана. Това ли е добронамерената, градивната опозиция, която искала ние да се представим добре в Европа? Умират да свалят всичко и да се сринем, това им е целта - и в руините да се опитват отново да крадат така, както беше през целия период Орешарски и подобни. Ще се съпротивляваме този път много, заяви Борисов. Премиерът категорично отрече да има критичен доклад на Фронтекс за нашата страна. Разликата между България и Гърция е изключителна при доброто опазване на границата, посочи той. Премиерът определи подобни твърдения като компромат срещу държавата. Борисов съобщи, че заедно с гръцкия премиер Алексис Ципрас са предложили среща на върха на ЕС с участието на Турция по време на българското председателство, на която България да е домакин. Той отбеляза, че в речта си пред Европейския съвет за финансовия съюз председателят на Европейската комисия Жан-Клод Юнкер е дал България за пример за финансово състояние. Председателят на Европейската централна банка Марио Драги е коментирал на същото заседание, че България е постигнала впечатляващи резултати. На фона на всичко това да излязат едни хора, които най-малкото имат дори морала да го говорят, не е честно, заяви министър-председателят.", "date": "2017.12.15", "title": "Борисов призова Доган, БСП и Радев за 6 месеца разум, а после да си показват българския характер"}
{"url": "http://www.dnevnik.bg/evropa/2017/12/15/3098350_kakvo_predstoi_sled_kato_es_dade_zelena_svetlina_za/", "text": "Лидерите на 27-те страни членки днес направиха ранен коледен подарък на британския премиер Тереза Мей, като обявиха, че преговорите за Брекзит могат да навлязат в следващата фаза. Тя ще е посветена на въпроса за  преходния период и бъдещите отношения на ЕС с Великобритания . Агенция \"Асошиейтед прес\" представя етапите, които следват сега. Кога започват преговорите от новата фаза? Преговорите в рамките на втората фаза би трябвало да започнат през януари. Един от ранните приоритети на новата фаза ще бъде установяването на преходен период, който вероятно ще е около две години, което ще улесни излизането на Великобритания от ЕС. Но ЕС иска също Лондон да му представи по-подробно възгледите си за бъдещите отношения между Великобритания и ЕС - един въпрос, по който самото британско правителство остава разделено. Когато всичко това се изясни, ще трябва да се одобрят още ръководни насоки за водене на преговорите, като това ще стане най-вероятно на срещата на върха през март. Какво ще се случи по време на преходния период? След като Великобритания официално напусне ЕС през 2019 г., тя ще изгуби мястото си в Европейския съвет. Тя няма да има депутати в Европейския парламент, нито съдии в съдилищата на ЕС. В същото време ЕС иска Великобритания да спазва всички европейски закони и Европейският съд да остане арбитър на каквито и да е спорове. Това означава, че Великобритания ще трябва да се подчинява на правилата, но без да има право на глас до 2012 г. Какъв тип търговски отношения с ЕС иска Великобритания? Това е все още неясно. Британското правителство казва, че не иска да възприема нито един от съществуващите търговки модели - нито норвежкия модел, който означава по-тясно придържане към европейските регламенти в замяна на достъп до единния пазар, нито пък по-ограничения модел на споразумението с Канада за свободна търговия. Британският министър за Брекзит Дейвид Дейвис даде да се разбере, че Великобритания иска споразумение от типа \"Канада плюс плюс плюс\" споразумение, тоест като това на ЕС с Канада, но с много повече допълнения. Самото британско правителство е разделено по въпроса до каква степен е готово да се откаже от икономическата си автономия, за да установи по-тесни икономически връзки с ЕС. Може ли Великобритания да финализира нова търговска сделка с ЕС преди Брекзит? Не. Великобритания може да преговаря с партньорите си от ЕС и да установи условията на бъдещите търговски отношения, но никакво споразумение не може да бъде сключено, докато тя не е напълно извън съюза. По същия начин Великобритания не може да сключва търговски споразумения с други страни, докато не е напълно напуснала съюза. Ще бъде ли по-трудна втората фаза на преговорите от първата? Това също не е ясно. Председателят на Европейския съвет Доналд Туск намекна, че това ще е така. Той вече каза, че ЕС ще започне проучвателни контакти с Великобритания, за да разбере какви бъдещи търговски отношения иска тя. Както изглежда най-комплексният въпрос си остава този за границата между Ирландия и Северна Ирландия, която е част от Обединеното Кралство. Преговорите по този въпрос ще продължат през втората преговорна фаза. Към момента никой не знае как Великобритания ще може да напусне европейския единен пазар и митнически съюз и ще може да запази същевременно свободното движение и свободната търговия през тази граница. Всичко това трябва да бъде разрешено до есента на следващата година, за да има време парламентите да ратифицират окончателното споразумение за Брекзит преди март 2019 г. В анализ по темата агенция \"Франс прес\" допълва, че стойността на развода между ЕС и Великобритания също не е уредена. Британците говорят за между 40 милиарда и 45 милиарда евро. Министърът за Брекзит Дейвис заплаши, че страната му няма да плати никаква сума, ако не успее да сключи търговско споразумение с Брюксел./БТА", "date": "2017.12.15", "title": "Какво предстои, след като ЕС даде зелена светлина за нова фаза в преговорите за Брекзит"}
{"url": "http://www.dnevnik.bg/biznes/2017/12/15/3098415_vurhoven_sud_potvurdi_globa_za_toplinniia/", "text": "Върховният административен съд потвърди санкция от 160 026 лв. за извършено нарушение от \"Техем Сървисис\" ЕООД, съобщиха от Комисията за защита на конкуренцията. Причината за глобата е заключение на комисията, потвърдено сега от съда, че топлинният счетоводител е злоупотребил с господстващо положение на пазара на индивидуални разпределители на топлинна енергия. Проучването на антимонополното ведомство установи, че \"Техем Сървисис\" ЕООД е предлагало уредите за дялово разпределение — Techem data III и Techem vario S III с дистанционен отчет за 39 лева в София, Плевен и Русе и за Пловдив - 43 лева. Проверката за периода 1 февруари 2013 г. - 10 февруари 2014 г. \"Техем Сървисис\" ЕООД е злоупотребило с господстващото си положение и като е ограничило избора на потребителите като е предоставило възможност на потребителите си в Пловдив, а в последствие и в Русе, да изберат дали да купят или да наемат уредите за дялово разпределение, а на потребителите си в останалите градове не е предложил такава възможност. В своето решение Върховният административен съд изцяло споделя констатациите на Комисията за извършено нарушение на чл. 21 от Закона за защита на конкуренцията.", "date": "2017.12.15", "title": "Върховен съд потвърди глоба за топлинния счетоводител \"Техем\""}
{"url": "http://www.dnevnik.bg/sport/2017/12/15/3098428_radoslav_iankov_zavurshi_osmi_vuv_vtoriia_start_ot/", "text": "Българският сноубордист Радослав Янков се класира осми във второто състезание от Световната купа в алпийските дисциплини. Носителят на големия кристален глобус за 2016 г. отново не успя да преодолее четвъртфиналите, където беше спрян и  във вчерашния първи старт за сезона . Днешната надпревара в Кортина д'Ампецо също беше в коронната дисциплина на българина - паралелен гигантски слалом. Той даде десето време в квалификациите, а в осминафиналите се справи с лекота с австриеца Лукас Матис. В четвъртфиналите Янков се изправи срещу eдин от най-постоянните състезатели в последните седем-осем години - Роланд Фишналер. Българинът водеше с три десети от секундата след преполовяването на трасето, но италианецът направи силен финал и спечели с минимален аванс от 0.1 сек. Световният шампион в паралелния слалом за 2015 г. стигна до големия финал в състезанието. В решителната битка срещу него се изправи австриецът Александър Пайер, който никога не беше печелил победа в Световната купа и имаше само две качвания на подиума, при това в другата дисциплина. Пайер обаче се оказа по-стабилен и спечели безапелационна първа победа в кариерата си след грешка на Фишналер. Французинът Силвен Дюфур допълни почетната стълбичка след успех срещу швейцареца Невин Галмарини в малкия финал. Галмарини излезе начело в генералното класиране с актив от 1300 точки. Фишналер е втори с 1250 точки, а трети с 1150 точки е победителят от първия старт за сезона Андрей Собольов. Янков е пети със 720 точки. В събота предстои първият за сезона паралелен слалом. Той ще бъде нощен и отново ще се проведе в Кортина д'Ампецо.", "date": "2017.12.15", "title": "Радослав Янков завърши осми във втория старт от Световната купа"}
{"url": "http://www.dnevnik.bg/biznes/2017/12/15/3098430_sudut_potvurdi_globa_ot_254_hil_lv_za_olineza/", "text": "Върховният административен съд потвърди санкция от 253 960 лв. за заблуждаваща реклама на производителя на майонеза \"Олинеза\" ЕООД, наложена от Комисията за защита на конкуренцията (КЗК). Проучването на КЗК установи, че рекламното послание \"-15 %\", свързано с продукта \"Олинеза трапезна майонеза\" създава заблуждаваща визуална и смислова представа за намаление на продажната цена на дребно на една опаковка \"трапезна майонеза Олинеза\" 200 гр., като се промотира нейното намаление с 15%. В действителност това намаление се отнася за цената, на която продуктът се доставя до търговската мрежа. В своето решение Върховният административен съд изцяло споделя констатациите на Комисията за извършено нарушение на забраната за заблуждаваща реклама.", "date": "2017.12.15", "title": "Съдът потвърди глоба от 254 хил. лв. за \"Олинеза\""}
{"url": "http://www.dnevnik.bg/video/2017/12/15/3098434_video_drugite_novini/", "text": "\"Последните джедаи\" - от очакването до МКС Традицията за температурата на червеното вино е развенчана", "date": "2017.12.15", "title": "Видео: Другите новини"}
{"url": "http://www.dnevnik.bg/evropa/2017/12/15/3098414_germanski_ministur_iska_decata_na_migranti_mjusjulmani/", "text": "Германският правосъден министър Хайко Маас каза днес, че е \"спешно необходимо\" децата на мюсюлманите, които кандидатстват за убежище в страната, да бъдат запознати с историята на масовите убийства на евреи при нацисткия режим, предадоха ДПА и БТА. В статия за списание \"Шпигел\" Маас пише, че много деца от близкоизточните страни \"едва ли са имали възможността да изучат германската история\". \"Точно обратно: те идват от страни, където властващите целенасочено подклаждат омраза срещу евреите и Израел и антисемитизмът е станал възприета културна норма\", отбелязва министърът, който е социалдемократ. Според него изучаването на Холокоста трябва да стане част от интеграционните курсове, след което познанията на децата по този въпрос трябва да бъдат подложени на тест. Предложението на Маас идва след серия от протести на арабски и палестински групи в Германия срещу решението на САЩ да признаят Ерусалим за столица на Израел. Участниците в тях издигаха антисемитски призиви и горяха израелски знамена. ДПА припомня, че Германия прие около 1 млн. мигранти, главно от мюсюлмански страни, включително Сирия, Афганистан и Ирак, през 2015 и 2016 г.", "date": "2017.12.15", "title": "Германски министър иска децата на мигранти мюсюлмани да изучават Холокоста"}
{"url": "http://www.dnevnik.bg/bulgaria/2017/12/15/3098456_emil_koshlukov_shte_e_programen_direktor_na/", "text": "Политикът и журналист, бивш депутат от НДСВ и съосновател на партията \"Новото време\" Емил Кошлуков ще бъде новият програмен директор на основния канал на обществената телевизия - БНТ1, съобщиха оттам в петък вечер. Той поема поста от 18 декември. Кошлуков бе един от кандидатите за генерален директор на телевизията в конкурса, спечелен това лято от Константин Каменаров. От документите, подадени в него, стана известно, че в последната година Кошлуков е бил програмен директор на телевизията на партия \"Атака\" - \"Алфа\", което влизаше в противоречие с изискванията кандидатът да няма политически обвързаности, писа  \"Капитал\" . Още по-рано Кошлуков бе изпълнителен директор на обявените в несъстоятелност канали TV7 и News 7, както и в управителния им съвет. До миналата година той водеше и предаването \"Факторът Кошлуков\" по \"Канал 3\". Като програмен директор Кошлуков ще отговоря за стратегическото планиране на основния канал на БНТ. Дирекцията включва два от ключовите продуцентски центрове, които развиват както вътрешния потенциал на телевизията, така и привличането на независими външни продуценти. Новината идва две седмици, след като за програмен директор на четирите канала на обществената медиа бе обявено  друго лице от бившата TV7 - Надя Костова , изпълнявала същата длъжност там в продължение на 9 години. \"Емил Кошлуков доказа, че има модерна визия за обществената телевизия, при това го направи открито и публично. Не е задължително конкурентите да са и съперници. Присъединяването на силни личности с професионални качества е приоритет за БНТ\", пише в съобщението генералният директор на БНТ Константин Каменаров.", "date": "2017.12.15", "title": "Емил Кошлуков ще е програмен директор на обществения канал БНТ1"}
{"url": "http://www.dnevnik.bg/sport/2017/12/15/3098536_uefa_otkaza_sporazumenie_s_milan_i_go_ostavi_pod/", "text": "\"Милан\"  получи отказ за изключение от финансовия феърплей на УЕФА. Комисията по финансов контрол на европейската футболна асоциация обяви, че оставя клуба под мониторинг. Според правилата на финансовия фърплей даден клуб може да получи изключение от максимално допустимите загуби за годината, ако e претърпял значителна промяна в собствеността през последните 12 месеца. През април един от най-успешните клубове в историята  премина в ръцете на китаеъца Юнхун Ли и водения от него консорциум Sino-Europe Sports Investment Management  срещу 740 милиона евро. Клубът покри част от дълговете, натрупани през последните години на управлението на Силвио Берлускони, и похарчи над 200 милиона евро за нови играчи. Единствено \"Манчестър сити\" и \"Пари сен жермен\" бяха по-разточителни на летния пазар. Оказа се обаче, че голяма част от операциите са финансирани със заем. Американският хедж фонд Elliot Management е дал на Ли 180 милиона евро, за да бъде приключена сделката за собствеността, и още 125 милиона за летните трансфери, показа проучване на \"Ройтерс\". Заемът, който е с лихва от 11.5%, изисква от \"Милан\" да върне 350 милиона евро до октомври 2018 г. В противен случай клубът рискува да изпадне в неплатежоспособност. В края на септември стана ясно, че Ли вече е  започнал отчаяно да търси нови инвеститори . \"След внимателен преглед на цялата документация, предоставена от \"Милан\", разследващият орган на независимата комисия за финансов контрол реши да не сключва доброволно споразумение с клуба. Комисията счита, че към днешната дата все още има несигурност по отношение на заемите, които трябва да бъдат върнати до октомври 2018 г.\", се казва в съобщението на официалния сайт на УЕФА. \"Милан\" ще продължи да бъде под постоянен финансов мониторинг и ситуацията ще бъде преразгледана отново в първите месеци на 2018 г.\", допълват от европейската централа.", "date": "2017.12.15", "title": "УЕФА отказа споразумение с \"Милан\" и го остави под финансов надзор"}
{"url": "http://www.dnevnik.bg/citat_na_deniia/2017/12/15/3098538_citat_na_denia_v_bansko_shte_se_izsekat_2500_kubika/", "text": "Вицепримиерът Красимир Каракачанов, който е застъпник в правителството за бърза промяна в концесионния договор за ски зоната на курорта, в интервю за Би Ти Ви. Каракачанов се възмути, че природозащитниците, които протестират срещу изменението на условията за концесиониране, не излизат на протест и срещу незаконната сеч. Едновременно с това вицепремиерът си послужи с друго числово сравнение, за да аргументира своята теза: \"В сряда 5 политически опозиционни партии плюс всякакви сдружения, включително и гей сдружения, участваха в един протест - 250 души против втория лифт. Нека протестират но защо трябва да слушаме само тях?! В същото време 2000 души от общините Банско, Разлог, Симитли излязоха на магистралата Е-79 – бяха 2000 човека\". Накрая обобщи, че кабинетът не трябва да взима решенията си според това \"кой колко повече протестиращи може да изкара\", но изрази убеденост, че правителственото решение ще е в полза на протестиращите в подкрепа на разширяването на ски-зоната.", "date": "2017.12.15", "title": "Цитат на деня: В Банско ще се изсекат 2500 кубика при 2 млн. незаконна сеч"}
