{"url": "https://www.dnevnik.bg/sport/2019/08/10/3949602_beroe_prizemi_levski_i_mu_nanese_purva_zaguba_v/", "text": "\"Берое\" спря добрата серия на \"Левски\" и нанесе първата загуба на сините от началото на сезона в Първа лига, триумфирайки с 3:1 на стадион \"Георги Аспарухов\". С много организирана игра и ефективност в предни позиции, тимът от Стара Загора взе трите точки. Педро Еуженио и Мартин Камбуров, който се разписа два пъти, бяха героите за \"Берое\". За \"Левски\" точен беше Франко Мазурек. Ветеранът Камбуров вкара своя 20-и гол срещу \"Левски\", доказвайки за пореден път, че е кошмар за синята защита. Победата е четвърта поредна за \"Берое\" над \"Левски\". Тя може да коства на сините и първото място в шампионата, което дотук тимът дели с \"Лудогорец\". В неделя шампионите приемат ЦСКА и могат да излязат начело. Тимът от Стара Загора взе трета победа в петата си среща, като събира девет точки. Още от началните минути \"Берое\" показа, че последните побед над сините носят допълнително самочувствие на тима. Футболистите на Александър Томаш контролираха играта и още във втората минута Иван Минчев отправи опасен удар. Последваха добри минути и за \"Левски\", като сините имаха няколко пробива по фланговете. Гостите от Стара Загора също отговориха, но Йосипович се размина с топката при хубаво подаване на Педро Еуженио. В 11-ата минута двубоят беше прекъснат, след като осветлението на стадион \"Георги Аспарухов\" изгасна. Оказа се, че токов удар в близост до стадиона на сините е довел до проблемите, заради които не се игра близо 25 минути.      В крайна сметка двубоят беше подновен, а \"Берое\" стигна до гол малко след повторното започване. В герой за гостите се превърна Педро Еуженио, който отбеляза попадението. Португалецът беше точен в 39-ата минута, след като първоначално ударът му рикошира в защитник. След това Александър Цветков отново подаде към Еуженио и той намери целта с прецизен удар в долния десен ъгъл. \"Левски\" получи добър шанс да изравни, но Найджъл Робърта пропусна. Вместо това \"Берое\" беше по-близо до втори гол. Иван Бандаловски надскочи Мартин Райнов при центриране от корнер, но изстрелът му срещна страничния стълб. На почивката Петър Хубчев реагира, като направи промяна. Той извади Нуно Рейш и пусна вместо него младият халф Илия Юруков. Това доведе до вътрешни рокади, като в центъра на защитата се върна Мартин Райнов. Само девет минути след подновяването на играта обаче сините допуснаха втори гол. Негов автор стана Мартин Камбуров, който тъкмо се беше появил на терена.      \"Левски\" изгуби лесно топката, като Райнов не беше на позицията си, топката стигна до Еуженио, а той веднага пусна към свободния Камбуров. Нападателят беше оставен сам от Юруков и нямаше никакви проблеми с едно докосване да прати топката в мрежата. Вторият гол обърка всички планове на \"Левски\", като дълго време футболистите в синьо не успяха да реагират. Никой в средата на терена не се нагърби да организира играта, а се разчиташе основно на центрирания. В 67-ата минута отново Камбуров се разписа и направи аванса на \"Берое\" три гола. Ветеранът се възползва от лошо изчистване след удар на Педро Еуженио и технично копна топката под гредата, за да вкара своя 20-и гол срещу \"Левски\" в своята кариера. Камбуров реализира и своето 221-о попадение в българския елит. В ситуация при изоставане от три гола \"Левски\" нямаше какво да губи и се понесе в атаки. Това доведе до натиск от домакините, в 75-ата и до попадение. Франко Мазурек се възползва от неточност в защитата на \"Берое\" и с плътен удар се разписа - 1:3. До края на двубоя и двата тима имаха своите шансове, но по-чистите положения бяха за \"Берое\". При едно от тях Рубен Бригидо пропусна сам срещу вратаря.", "date": "2019.08.10", "title": "\"Берое\" приземи \"Левски\" и му нанесе първа загуба в шампионата"}
{"url": "https://www.dnevnik.bg/sviat/2019/08/10/3949481_rosatom_vzrivut_v_arhangelska_oblast_e_bil_pri_rabota/", "text": "Петима служители на \"Росатом\" са загинали и трима са били ранени при експлозията на полигона в Архангелска област в Русия. Това съобщи руската държавна корпорация, цитирана от РБК и ТАСС. Информацията е предоставена от \"Росатом\" ден и половина след взрив на полигон близо до Северодвинск (в северозападна Русия). Тогава руското министерство на отбраната  съобщи за две жертви , а източници на агенция \"Интерфакс\" допуснаха по-голям брой загинали. \"Трагедията се е случила\" при \"работа с изотопни източници\", обяснява \"Росатом\", без да навлиза в подробности за точното място и момента на инцидента (освен че се е случил в Архангелска област, която е с площ 413 хил. кв. км, над три пъти и половина територията на България). Руски издания правят връзка с взрива, който по неофициална информация бе на полигон на флота в Ньонокса, на 40 км от Северодвинск. Хипотези Според корпорацията \"в резултат на произшествието на военния полигон в Архангелска област при тестването на реактивен двигател на течно гориво\" пострадалите \"са били тежко ранени и имат изгаряния от различна степен. Към настоящия момент всички ранени са в специализирано медицинско заведение, като им се оказва необходимата медицинска помощ.\" По-рано руски издания писаха, че според очевидци пострадалите са носели костюми за химическа защита, а други - че става въпрос за взрив при тест на двигател на ядрена ракета. В четвъртък руското министерство на отбраната отрече да има повишаване на радиационния фон след инцидента, но местните власти в Севернодвинск опровергаха това, добавяйки, че нивата бързо са се възстановили до обичайните стойности. Част от Двинския залив бе  затворена за корабоплаване за месец . Петербургското издание \"Фонтанка\"  съобщи  за страх сред жители на Северодвинск и Архангелск, купуващи си масово йод, за да се предпазят от излагане на радиация. \"Нямате нужда от такъв кораб за конвенционален тест\" В отделни интервюта за \"Ройтерс\" двама базирани в Съединените щати експерти казват, че все пак вероятно ракетата е била ядрена, тъй като би експлозия на реактивен двигател на течно гориво не би се отделила радиация. \"Знаем, че руснаците работят по някакъв вид ядрено задвижване на крилата ракета,\" обяснява Анкит Панда, изследовател от Федерацията на американските учени. Агенцията отбелязва, че се има предвид ракетата 9М730 \"Буревестник\", обозначена от НАТО като SSC-X-9 Skyfall. Според Джефри Люис, директор на Програмата за неразпространение на ядрени оръжия към Института за международни изследвания в Мидълбъри сателитни снимки и други данни сочат, че в базата край Ньонокса е бил преместен обект за тестове на крилата ракета. Освен това корабът  \"Серебрянка\" , който се използва за събиране на радиоактивни отпадъци след подобни тестове, е бил в Бяло море в деня на инцидента. \"Нямате нужда от този кораб за конвенционални тестове,\" смята той. Високопоставен служител от екипа на президента Доналд Тръмп, пожелал да запази анонимност, отказва да потвърди или отрече подобен сценарий, но казва, че е скептичен за версията на руските власти. Руското посолство в САЩ отказва коментар. Същевременно според Борис Жуйков от Института за ядрени изследвания към Руската академия на науките \"изотопни източници се използват повсеместно в космически апарати\".", "date": "2019.08.10", "title": "\"Росатом\": Взривът в Архангелска област е бил при \"работа с изотопи\", има 5 жертви"}
{"url": "https://www.dnevnik.bg/analizi/2019/08/10/3949457_strahut_na_bulgarite/", "text": "Вече е неотложно да се заемем с темата \"страх\". Българите, както виждаме всеки ден, са смайващо страхлив народ. Обиколил съм доста страни и единственият народ, който съм виждал да живее в по-голям страх от българите, е беларуският. Много сме страхливи, но е време да се справим с това. Защото инак ще изпаднем в положението на беларуските ни съ-страхливци, които от страх си имат все един и същи диктатор на главата, без всякакво прекъсване, от 1994 година насам. Ще живеем все по-зле, а децата ни ще бъдат пребивани по улиците заради носенето на дънки, след което – затваряни, каквато е практиката в Беларус на Лукашенко. Страхът на отделните хора може да бъде обясняван с всякакви психологически причини – малодушие, боязливост и пр. Страхът на цяло едно общество обаче е вкоренен в липсата на способност да обясниш, кой си, откъде идеш, какво си постигнал и защо ти се дължи уважение. В този смисъл, страхът на беларусите има ясна причина. До 1990 година те никога не са имали независима държава. Не могат да обяснят, откъде идват. Нямат и постижения, тъй като веднага след съветската диктатура демократично избират диктатурата на Лукашенко. Нямаме чак такъв проблем с обяснението, откъде идваме. Но в последните години, паралелно с укрепването на режима на ГЕРБ, все повече българи имат проблем да обяснят, какво са постигнали и защо, съответно, им е дължимо уважение, а не унижение. Проблемът е, че ГЕРБ целенасочено ликвидираше, година след година, самата възможност човек да постига нещо, със собствени усилия, което впоследствие да стане основа на неговата независимост. като я раздаде \"на порции\" на свои приближени. Те веднага се превърнаха в монополисти, т.е. ликвидираха, с помощта на държавата, всякаква конкуренция на \"своя\" територия. Нито можеш да влезеш на нея без разрешение, нито пък можеш да конкурираш монополиста. Прогресираха единствено послушните, т.е. страхливите, онези, които можеха да се \"уредят\" без оглед на своята професионална или друга компетентност. После монополът, и бездруго влошил икономиката поради липсата на конкуренция и поддържането на високи цени, допълнително срина стандарта на живот, тъй като започна да разчита единствено на лакеи – на хора, които нищо не умеят да вършат. Много от тях веднага се ориентираха към крадене, с което допълнително влошиха стопанската среда. В икономиката страхът, не иновациите, започнаха да доминират, тъй като лакеите прогресират единствено чрез подчинение. Те друго правило, освен коленичене пред силата – не знаят. А онези, които негодуваха против това положение – и към тях беше приложена сила, та да започнат и те да се страхуват. Бизнеси бяха превзети, фалирани и затворени; съдебно преследване бе организирано срещу фирми, подаващи сигнали за корупция и нагласени поръчки. Така икономиката, вместо да стане инкубатор на една независима средна класа, неподдаваща се на страх и натиск, тъй като знае, коя е и на какво стъпва – стана инкубатор за всяването на страх. Поради липсата на достатъчно интелектуален капацитет, кадрите на ГЕРБ бяха \"отървали\" Айти сектора. Днес виждаме, как чрез прокуратурата те превземат и този сектор, досега развиващ се добре поради липсата на интерес на държавата – т.е. на овластените лакеи и разбойници – към него. По подобие на икономиката, от него бяха извадени онези, които умеят да вършат нещата – и, стъпвайки върху това си умение, отказват да се подчиняват на произвола на началниците. Знам огромно количество случаи, в които професионалисти напускат администрации, тъй като началниците им ги карат да се подписват под документи, които нарушават закона. И така ги оформят като бъдещи обвиняеми на принципа \"винаги виновен е най-нисшият в йерархията\". На тяхно място се назначават – съвсем съзнателно – хора, които абсолютно нищо не умеят да вършат. Защото такива хора никога не могат да развият онова достойнство – т.е. липса на страх – което идва с добре свършената работа. Те много добре знаят, че единственият начин да се задържат на заплата не е да работят добре за гражданите, а да са добре с началството. А началството изобщо не го интересува резултатът от работата на неговия апарат, стига този апарат да му е съратник в корупцията. В администрацията, както в иконимиката, произволът и, съответно, страхът се наложиха над правилата и достойно свършената работа. Несъгласните се натъкнаха на системен тормоз, уволнения (на тях и на цялото им семейство), заплахи, предварителни производства. Като системи, икономиката и администрациите (вкл. образователните, здравните) днес се разпадат именно поради факта, че там цари подчинението на шефа, а не – на правилата. Разпадът, на свой ред, генерира още страх, тъй като веднъж попаднал в тези системи като отделно взет гражданин (пациент, студент) ти бързо разбираш, че там писаните правила не се спазват. Защото се спазват неписаните. И започваш да се ориентираш, кому да се поклониш, за да постигнеш резултат. Вместо да изискваш, цитирайки закони, падаш на колене, молейки се за внимание. На този фон истинска гавра е разсъждението на прокуратурата от онзи ден, че арестуваните от тях Айти специалисти са имали за цел: \"Намаляването на доверието в социалните и финансови структури на държавата в обезпечаване нормалния ход на развитие на съвременното общество.\" Съвременното общество – това е, когато се подчиняваш на предсказуемата, защото е разписана, разпоредба на закон. Когато се подчиняваш на произволната воля на човек – това е диващина и варварство. Цялата мобилизация на репресивните органи, стартирала с ареста на Иванчева, има точно това за цел: да ни натика в царството на диващината и на варварството, т.е. в онзи мрак, в който нямаме никакви права, не действат никакви закони и във всеки даден момент всеки човек може да се окаже без работа, без достъп до банковите си сметки или без свобода. Така Намираме се на нов етап – не постепенното затягане на режима на ГЕРБ, с което бяхме посвикнали; а мутирането му в друго, в открита диктатура, която – както пише Ленин – \"е гола сила, неограничавана от никакви закони\". А голата сила може да вирее единствено там, където има страх. Вождовете на тази диктатура вече дори не се правят, че се съобразяват с някакви си закони. Вижте \"доказателствата\" на прокуратурата срещу собственика на ТАД груп – бил писал в интернет: \"Ще свалям правителството ха-ха...\", което го правило терорист. Това положение няма нищо общо с никакъв закон; разбирам адвокат Лулчева, която е в положение \"шах с пешката\". Нейният клиент е задържан без никакъв закон; а тя може да го защитава единствено по силата на някакъв закон. Тя защита срещу произвола на отделни овластени лица – няма. Или – да видим казуса \"Листи\". Това, което знаем до момента, е следното. Решава \"Нова телевизия\" да снима \"риалити\" на тройно защитена територия на плаж \"Листи\". И твърди, че има \"съгласувателни писма\" от \"всички институции\". Въпреки, че това са публични документи, до днес никой от публиката не ги е виждал, макар да се трупат десетки (може би вече стотици) сигнали от граждани и организации. Да криеш публични документи от публиката – и това е варварски произвол на диваци. Единствено видяхме, публично, части от \"съгласувателен документ\" с РИОСВ-Бургас. Принудени сме по свои канали да се докопаме до устна информация, че има такива и от Община Царево и ДГС-Сливен. Единственото, което би могло да пише в тях е, че в продължение на два месеца за \"Нова телевизия\" няма да важат куп закони. За всички останали ще важат, но за нея – не. Това е все едно аз да пиша на КАТ: \"Моля за съгласуване за това, в следващите два месеца за мен да не действа Законът за движение по пътищата\". За всички останали – да действа. За мен – не. Защото съм много важен. Отново опираме до разликата между съвременното и варварското общество. В съвременното общество законът е цар. Няма човек, който да може да отмени неговото действие върху друг човек за определено време. И той може всеки ден да издава \"съгласувателни писма\" на разни хора да правят, каквото си искат. В този казус са замесени половин дузина институции и десетки хора. Всички те в момента знаят, че участват в нарушаване на закона. И всички си траят, макар да им плащаме заплати, за да спазват закона. Както си траеха десетките, замесени в казуса \"Иванчева\", стотиците, замесени в опита за отнемане на бизнеса на Емилиян Гебрев. И още, и още, и още. Хиляди са онези, които не вършат работата, за която им плащаме, защото ги е страх – не от закона или от нас, а от някакви техни си дерибеи. ако поискат да приложат закона така, както той е разписан в служебните им характеристики, ще се окажат без служба. Ще бъдат уволнени от варварските вождове, заместили с волята си предписанията на закона. Страхът обаче няма да спаси никого. Виждаме, в случай след случай, как някой особено покорен лакей все пак го отнася, когато се разместят пластовете между вождовете. Никакво навеждане не е гаранция за оцеляване. Всеки може да бъде ударен по всяко време като следствие от променливата воля на някой вожд. Виждаме: собственикът на ТАД груп не е спасен от това, че е основател на ГЕРБ. Дошъл е неговият ред и следва удар. Единствената гаранция – това е законът. Ако няма закон, утре всеки, и най-страхливият, и най-старателният в подмазването ще бъде пратен да зимува при раците. А за да има закон утре, трябва да преодолеем страха си днес. Нашият страх ни докара днешното бедствие на главите. Ако бяхме се съпротивлявали овреме, всеки на своето си място, нямаше днес да гледаме как прокуратурата демонстративно отказва да спазва закона, замествайки го със сила, заплахи и произвол. Вече заплаши   адвокати,   медии и  , които критикуват властта. Не си адвокат или журналист, усърдно се страхуваш? Гаранция пак няма: утре някой ще напише донос, че попържаш властта. И? На всички, които ги е страх да се изправят срещу произвола \"Листи\"; на всички, които ги е страх да се изправят срещу безобразията в здравеопазването; на всички, които ги е страх да се изправят срещу изнудването на Иванчева, Гебрев и стотиците други жертви на произвола; на всички, които ги е страх да си загубят работата; на всички, които ги е страх да... (попълнете вашия си страх) – препоръчвам следната древна мантра; да се рецитира всяка сутрин на гладно: Само ако си преодолял страха можеш да обясниш – на себе си, на децата си – кой си, откъде идеш, какво си постигнал и защо ти е дължимо уважение, а не унижение.", "date": "2019.08.10", "title": "Страхът на българите"}
{"url": "https://www.dnevnik.bg/bulgaria/2019/08/10/3949425_opasno_visoki_temperaturi_shte_ima_v_16_oblasti/", "text": "Жълт код за високи температури е в сила за 16 области на страната, показва справка на сайта на Националния институт по метеорология и хидрология. Предупреждението за високи температури е в сила за областите Видин, Монтана, Враца, Плевен, Ловеч, Габрово, Велико Търново, Русе, Сливен, Стара Загора, Пловдив, Пазарджик, Благоевград, Кюстендил, Хасково и Ямбол. В тези райони се очаква след обяд температурите да надвишават 35 градуса. При тези температури са възможни здравни проблеми за чувствителни и болни хора, възрастни и деца. Екстремален индекс за пожароопасност е в сила на места в 4 области на страната. Това означав, че са възможни бързо разпространяващи се много силни пожари с въвличане на дървесните корони и че пожарите са трудни за овладяване. Индексът важи за част от териториите на областите Благоевград, Бургас, Хасково и Ямбол. В останалите територии на тези области важи оранжев индекс. Такъв индекс има и на места в областите Варна, Велико Търново, Добрич, Кюстендил, Пазарджик, Пловдив, Русе, Стара Загора. Оранжевият индекс означава, че опасността от пожари е много голяма.", "date": "2019.08.10", "title": "Опасно високи температури ще има в 16 области"}
{"url": "https://www.dnevnik.bg/sport/2019/08/10/3949072_triatlonut_na_severa_kudeto_umut_triabva_da_e/", "text": "С тези думи в сайта си организаторите на Norseman Xtreme Triathlon предупреждават състезателите за предизвикателството, което ги очаква. Триатлонът, който се проведе на 3 август, представлява изпитание с дължина 226 км през фиордите на Норвегия. По трудност надпреварата наподобява триатлона Ironman. Или, накратко, Norseman Xtreme Triathlon включва последователно 3.8 км плуване, 180 км колоездене и 42.2 км бягане с обща положителна денивелация от 5235 метра. Усмихнатите лица са рядкост при началото на състезанието, чийто старт се дава със скок от ферибот във води с температура 13-15 градуса. Заради студа и риска от хипотермия термалните костюми за плуване са задължителни. Според регламента участниците трябва да преплуват дистанцията за под 2.15 ч., за да продължат напред. От своя страна състезателите трябва да са приключили 180-километровото каране на велосипед в рамките на 12 часа. Последната част изстисква докрай участниците, които след плуване и колоездене трябва да пробягат маратон. Той е равнинен в първите 25 км, но впоследствие състезателите се изкачват до 1850 м надморска височина в планината Гаустопен. На участниците е позволено да имат екип, който да ги снабдява с храни и напитки по време на състезанието. Отделно организаторите препоръчват носенето на храна и топли дрехи при финала, където времето може да се влоши за секунди. Тази година победител при мъжете стана норвежецът Ханс Кристиан Тунгесвик с време 9.59:40 ч., като остана на около 7 минути от рекорда. При жените първа завърши 39-годишната британка Люси Госейдж, която е 12-кратен шампион в Ironman. С време 11.27:12 часа тя прекъсна тенденцията от 2013 г. насам, когато победителите при мъжете и жените бяха неизменно участници от Норвегия. \"Изпитанието е болезнено по свой собствен начин\", каза Госейдж след финала.", "date": "2019.08.10", "title": "Триатлонът на севера, където умът трябва да е по-издръжлив от тялото"}
{"url": "https://www.dnevnik.bg/sviat/2019/08/10/3949377_ot_polunosht_portugaliia_vuvejda_drastichni_limiti_na/", "text": "От полунощ в Португалия влиза в сила извънреден режим за продажбата на горива, като на водач ще се полагат не повече от 15 литра бензин или дизел и то само на определени бензиностанции. Ограниченията ще са в сила до 21 септември и са свързани с очаквана стачка на бензиновозите. Една от целите на специалния режим е да се осигури достатъчно гориво за летища и болници, за отбраната, държавните органи и приоритетните сектори на икономиката, се казва в правителственото решение от петък. То е сигнал, че властите не очакват водачите на цистерни за снадбяване с горива да се договорят с работодателите си. Това означава, че стачката ще започне в понеделник и ще е безсрочна, обяснява \"Ройтерс\". Спорът е за по-високо заплащане и по-добри условия за работа. Окончателното решение за стачка се очаква в събота. Подобен протест имаше през април и заради него без горива останаха над 2000 бензиностанции, като на места имаше и изпадане на водачи в паническо изкупуване. И сега има дълги опашки за зареждане в някои градове от страх, че този път дефицитът ще е още по-остър заради натоварения туристически сезон. Интернет сайт, който информира в реално време за обстановката, твърди, че в петъчния следобед 7% от бензиностанциите в страната вече са изчерпвали наличностите си. Правителственият указ позволява на правителството - ако се наложи - да използва армията за гарантиране на доставките. Без ограничения трябва да могат да работят пристанища, здравни заведения, летища, военни бази, пожарни, гражданска защита и около 320 държавни бензиностанции. През октомври в Португалия трябва да има редовни парламентарни избори и на тях се очаква социалистите да запазят властта.", "date": "2019.08.10", "title": "Португалия въвежда драстични лимити на горивата"}
{"url": "https://www.dnevnik.bg/photos/2019/08/10/3949391_fotogaleriia_mavzoleiat_na_dioklecian/", "text": "Дворецът на Диоклециан в Сплит е изключително място – сложно многопластово късче история, което е едновременно и римска развалина, и център на Сплит с няколко хиляди жители. Населяван без прекъсване повече от 1700 години, от двореца блика история.", "date": "2019.08.10", "title": "Фотогалерия: Мавзолеят на Диоклециан"}
{"url": "https://www.dnevnik.bg/hrana_i_napitki/2019/08/10/3937656_salata_ot_krastavici_marinovani_v_djin-tonik_menta_i/", "text": "                         Нарежете краставицата на тънки ивици по дължина и я бланширайте за кратко в кипящ джин-тоник. Туширайте в шоков охладител за минута и отцедете. Останалата от бланширането смес редуцирайте и също охладете. За сорбето кипнете лимоновия сок със захарта и ментата. След като изстине, добавете разбит белтък и сложете сместа в машина за сладолед. Добавете разтворен желатин към редуцирания джин-тоник. С помощта на спринцовка впръскайте от тази смес в студено олио, образувайки гранули като хайвер. Извадете ги и ги облейте с вода. Аранжирайте маринованите краставици и лимоново-ментовото сорбе в чиния, като украсите със сферичките хайвер. 150 г краставици 100 г лимон 100 мл тоник 30 мл джин 20 г захар 1 яйце 2 г желатин 1 г мента", "date": "2019.08.10", "title": "Салата от краставици, мариновани в джин-тоник"}
{"url": "https://www.dnevnik.bg/sviat/2019/08/10/3948986_bez_voda_niama_dushteria_kak_klimatichnite_promeni/", "text": "Рам Хету е предлагал брак на 16 жени и всички са му отказвали по една наглед странна причина – той живее в регион, в който трудно се намира вода. Районът Бунделханд се намира между щатите Уташ Прадеш и Мадия Прадеш. Там рядко пада дъжд, което принуждава местните хора да вървят с километри, за да си налеят вода, или просто да мигрират към градовете. Родителите им обикновено казват \"Без вода няма дъщеря\", казва 42-годишният Хету, работник, който изкарва 4000 рупии (около 58 долара) месечно. \"Боят се, че дъщерите им ще прекарат целия си живот в носене на вода\". Други мъже разказват същата история.  Продължаващата години суша  унищожава и земята им, и шансовете им да се задомят. Това е само едно от отраженията на климатичните промени върху обществата. А страната все по-често страда от  екстремни жеги , наводнения и мощни циклони. За последното десетилетие двама от всеки петима души в региона са потърсили препитание в градовете, показват данните на сайта India Water Portal. А други намират друг път за  спасение от сушата  – самоубийствата на фермерите заради загубените им реколти оставят беззащитни вдовици и деца. Те са лесни жертви за трафикантите на хора, сочи Санджай Синг, секретарят на организацията Parmarth Samaj Sevi Sansthan, която работи с местните хора. Липсата на булки е възможност и за друг бизнес за трафикантите – да привлекат жени от други места. Три жени казват пред фондация \"Томсън Ройтерс\", че са ги измамили с обещания да им намерят мъж с бетонна къща, земя и водни запаси. \"Ако не положим усилия, докато още имаме време, вече съществуващата безработица, глад и недохранване само ще се влошат\", казва Синг.", "date": "2019.08.10", "title": "\"Без вода няма дъщеря\": как климатичните промени пречат на ергени в Индия да се задомят"}
{"url": "https://www.dnevnik.bg/sport/2019/08/10/3949485_snimka_na_denia_serena_uiliams_i_osaka_otnovo_edna/", "text": "Близо година след   Серена Уилямс и Наоми Осака отново се изправиха една срещу друга на корта. В среща от четвъртфиналите в Торонто американката спечели с 6:3, 6:4. Двубоят между тях на US Open влезе в историята след   и рефера на стола Карлос Рамос. Той беляза и първата титла от Шлема в кариерата на Осака.", "date": "2019.08.10", "title": "Снимка на деня: Серена Уилямс и Осака отново една срещу друга"}
{"url": "https://www.dnevnik.bg/kultura/2019/08/10/3949225_prust_govori_za_homoseksualnostta_v_9_nepoznati_razkaza/", "text": "Девет разказа на Марсел Пруст, за които се смята, че писателят е запазил поради \"дързостта им\", ще бъдат публикувани тази есен за първи път. В тях се среща темата за хомосексуалността, а те са написани през 90-те години на XIX век. Тогава французинът е в 20-те си години и събира свои разкази и стихотворения за сборника си \"Удоволствия и дни\" (Plaisirs et les jours). Въпреки това той решава, че няма да включи въпросните произведения в него, пише \"Гардиън\".  Разказите са открити през 50-те години на миналия век от изследователя на Пруст Бернар дьо Фалоа. Те ще бъдат публикувани тази есен от издателството Editions de Fallois, 97 години след смъртта на френския писател, под заглавието \"Мистериозният кореспондент\" (Le Mystérieux Correspondant).  Френското издателство коментира, че разказите са смесица от приказки, фантазия и диалози с мъртвите. Според него те показват корените на шедьовъра на Пруст \"По следите на изгубеното време\", излязъл в 7 тома между 1913 и 1927 г. \"Те са пазени в тайна - писателят никога не е говорил за тях\", изтъква издателството. То сочи, че в произведенията Пруст съзнава своята хомосексуалност по един мрачен начин - \"като проклятие\", а това е \"интимният дневник, който той не би могъл да напише\".  Пруст никога не е признавал публично своята хомосексуалност и веднъж дори води дуел с критик, който твърди, че писателят е гей. Редактор на изданието е Люк Фрес, книгата ще е от 176 страници и с публикуването й ще бъде отбелязана 100-годишнината откакто френският писател получава най-голямото литературно отличие във Франция - \"Гонкур\", за втория том от \"По следите на изгубеното време\" - \"Запленен от момичета в цвят\".  \"От началото се поражда един въпрос: защо Пруст не включва тези текстове в \"Удоволствия и дни\", въпреки че първоначално ги споменава като част от книгата? Без съмнение, той е смятал, че тяхната дързост би обидила социална среда, в която преобладават силни традиции и морал\", пише Фрес. Мнението на биографа е, че водещата тема на разказите е \"несправедливо отказаната физическа любов\". Фрес твърди, че те предвещават \"Содом и Гомор\" - четвъртия том от \"По следите на изгубеното време\", в който писателят повдига въпроса за хомосексуалната любов. Фрес подчертава, че в разказите Пруст описва хомосексуалността като \"проклятие\", а в тях липсват \"комичните нотки\", присъстващи в магнум опуса на писателя. \"В тези непубликувани досега страници липсва съвършенството от \"Последите на изгубеното време\", но те ни показват откъде произлиза то\", казва той. Пруст умира през 1922 г. на 51-годишна възраст от пневмония, довела до бронхит, който на свой ред прераства в абсцес на белите дробове. ", "date": "2019.08.10", "title": "Пруст говори за хомосексуалността в 9 непознати разказа"}
{"url": "https://www.dnevnik.bg/analizi/2019/08/10/3949379_ne_raboteshtite_bedni_ne_sa_800_hiliadi_dushi/", "text": "                         Когато липсва разбиране на определения, методика и особености на основни понятия, дебатите за социалната политика се пълнят с полуистини и откровени изкривявания. Пресен пример от тази седмица е обиколилото медиите твърдение, че работещите бедни в страната са  800 хиляди души . Целта на този текст е да напомни реалните измерения на този феномен и да го постави в контекста на останалите данни за бедността и неравенството. Необходимо е да започнем от определението. Горното, наглед стряскащо число – което впрочем допуска, че работещите бедни към началото на годината са 23% от заетите, или почти всеки четвърти, който се намира на работа - е резултат от прилагането на не особено подходящо определение. Източникът му е  оценка  на Института за социални и синдикални изследвания (ИССУ) на прилагана от НСИ и Евростат. Тъй като методологията на изследването на синдикалния институт не е достъпна публично, се налага да съдим за нейното естество от резултатите, които представят (а причината тя да не е достъпна е вероятно, за да не могат да бъдат поставени под съмнение основаните на нея изчисленията). Тя включва оценка на необходимите разходи \"храна, за поддържане на жилището, здравеопазване, образование, транспорт и почивка\" и можем да приемем, че покриват наистина основни и жизненоважни аспекти, без които трудно бихме могли да си представим нормалното съществуване. Понеже не знаем точно как се претеглят отделните аспекти в тази своеобразна \"кошница\", можем единствено да се надяваме че икономистите в ИССУ успяват да постигнат максимално приближение до средностатистическо семейство. Последното изчисление предполага, че за четиричленно домакинство са необходими 2448 лева месечно средно за страната , то конкретно за София тази сума нараства на 3233 лева. Тъй като у нас няма официално приети регионални дефлатори, които да отчитат разликите в ценовите равнища на областите, възниква въпросът как се достига до регионалното изчисление. В последните три издания на изследването отношението между София и България гравитира около 75%, което се приближава до разликата между столицата и страната в средния доход на лице от домакинство по методологията на Евростат, както и до разликата в средното брутно заплащане на наетите. Подобно претегляне обаче е Не можем да пропуснем и обстоятелството, че изчислението \"на човек\" в рамките на четиричленно семейство механично разделя горните суми на четири равни части. Същевременно утвърдените методологии, които мерят домакински разходи, обаче вземат предвид, че членовете на едно домакинство имат много споделени разходи, които чувствително намаляват реалния разход на лице от домакинство. Ще оставим читателят да прецени доколко гореописаният подход е подходящ за определяне на реалния дял на работещите бедни. Нека обаче се съсредоточим върху приетата от Евростат и НСИ дефиниция на това понятие, и неговите реални измерения. Определението съчетава две от основните понятия на пазара на труда – за да попадне в тази група, лицето трябва да е заето, и да е в домакинство, което отговаря на критериите за риск от бедност. През 2018 г. България е близо до средноевропейското равнище по този показател – работещите бедни във възрастовата група между 18 и 64 години са 10,1%, спрямо 9,4% средно за Европейския съюз. Тъй като НСИ не публикува броя заети в точно тази възрастова група, оценката на абсолютния брой работещи бедни която можем да изчислим е приблизителна – във възрастовата група 20-64 заетите са 3,054 хиляди души, а в 15-64 – 3,068. Това, от своя страна, означава, че или повече от два и половина пъти по-малко от огласените в медийните изказвания, които дадоха повод за написването на този текст. В заключение, трябва да напомним и че последният систематичен  анализ на бедността  сочи, че заетите като цяло са с относително нисък риск от бедност. Обратно, домакинствата на хора с ниско образование, принадлежащи към малцинствените етническа група и многодетните семейства са в чувствително по-висок риск от бедност. Именно там следва да бъдат съсредоточени социалните политики, които целят ограничаването на бедността и социалното изключване.", "date": "2019.08.10", "title": "Не, работещите бедни не са 800 хиляди души"}
{"url": "https://www.dnevnik.bg/sport/2019/08/10/3949496_grigor_dimitrov_otnovo_shte_igrae_sreshtu_vavrinka/", "text": "За втора поредна седмица Стан Вавринка застава на пътя на Григор Димитров още в първи кръг в турнир от сериите \"Мастърс\". След като в  понеделник швейцарецът победи  бившия №3 в Монреал, този път двамата ще се срещнат в Синсинати. Това отреди жребият за подгряващия турнир преди US Open. От миналото лято насам това ще бъде четвърти мач помежду им все в първи кръг. Дотук Вавринка победи Димитров на старта на \"Уимбълдън\" и US Open 2018, както и в Монреал. Двамата се срещнаха и на \"Ролан Гарос\" през тази година, където в среща от третия кръг Вавринка се наложи с три тайбрека. В общия баланс швейцарецът води с 6:4 успеха. Ако преодолее Вавринка след серия от четири поредни загуби, Димитров може да се срещна с Николос Базилашвили или квалификант. Потенциален съперник в трети кръг обаче е Роджър Федерер. Швейцарецът избра да не играе на турнири след \"Уимбълдън\" и надпреварата в Синсинати е първа за него след дълга пауза.   Димитров  влезе в основната схема  в Синсинати, след като имаше поредица отказали се тенисисти, сред които Хуан Мартин дел Потро, Кевин Андерсън и Милош Раонич. Така той попадна в турнира, независимо че не се беше записал за квалификациите. По същия начин Димитров участваше и в Монреал. Преди 2 години Димитров спечели надпреварата от сериите \"Мастърс\" 1000, като изигра много силен турнир, а във финала победи Ник Кириос. Тогава започна и възхода му, изкачил го до №3 в световната ранглиста в края на 2017 г. В момента българинът заема 54-о място в схемата, но заради ранното си отпадане в Монреал и загубата на 180 точки, от следващата седмица той ще заема 74-а позиция. В Синсинати Димитров има да защитава 90 точки, след като преди година достигна до трети кръг, където загуби от Новак Джокович. Надпреварата на твърди кортове ще се проведе между 11 и 18 август. Григор Димитров се представя слабо през сезона, като има отрицателен баланс дотук. Българинът е с 12 победи и 14 поражения, като последният му успех беше в Лос Кабос в първи кръг срещу Стив Джонсън от САЩ. Последният турнир, в който Димитров спечели два поредни мача беше \"Ролан Гарос\", преодолявайки първите две препятствия. От началото на 2019 г. бившият №3 в ранглистата е достигал само до един четвъртфинал и това се случи в първия турнир за годината - Бризбейн. Там Димитров загуби от Кей Нишикори.", "date": "2019.08.10", "title": "Григор Димитров отново ще играе срещу Вавринка"}
{"url": "https://www.dnevnik.bg/zdrave/2019/08/10/3949509_kakvo_e_zapadnonilska_treska_i_kolko_e_opasna/", "text": "                         Западнонилската треска е вирусно заболяване, което се пренася от комари и в много по-редки случаи - от кърлежи. Причинява се от вирус от семейство Flaviviridae. Не всички комари могат да пернасят вируса, а само определен род. Заболяването често протича дори без симптоми, като ако човек е в добро общо здравословно състояние, може изобщо да не разбере, че е преболедувал тази болест. Според статистическите данни 80% от заразените преболедуват без да показват клинична изява. При хората, при които се появят клинични симптоми, те често се асоциират с признаците на грип – температура, секрети в носа, възпаления на лигавиците, болки в мускулите и ставите, главоболие, понякога и обриви. При по-тежките случаи или когато човек има и други съпътстващи заболявания, отслабена именна система, вирусът може да причини възпаление на централната нервна система (енцефалит). Смъртността при хората е ниска - в рамките на 10% от тези, които са проявили клинични признаци. Според директора на Националния център по заразни и паразитни болести Тодор Кантарджиев 1 на 160 човека, заразени със западнонилска треска, би развил усложнения като мозъчно възпаление. За миналата година в България например са регистрирани 15 усложнения след болестта, като всички те са били на възраст над 60 години. Срещу болестта няма ваксина. Единственият начин за предпазване е профилактиката срещу комари, а препоръките на епидемиолозите са общините да започнат пръскането срещу комари още от април месец. Пръскането обаче трябва да става регулярно през определени периоди, обвързани с излюпването на ларвите на комарите. Хората са съветвани също да наблегнат на защитата си, като ползват репеленти или плътни блузи и дрехи. До средата на 20 век западнонилската треска се е срещала единствено в тропичните и субтропичните области на Африка и Азия. В последните години обаче тя активно разширява областите си на обхват. През 1999 г. е регистрирана за пръв път и на американския континент. Роля за това разпространение изиграват човешките дейности, преноса на стоки, пътувания и др. Регионите с голяма циркулация на вируса в България са по Дунав - най-вече Русе и Силистра, рискови са и райони на Варна и София област.", "date": "2019.08.10", "title": "Какво е западнонилска треска и колко е опасна"}
{"url": "https://www.dnevnik.bg/sviat/2019/08/10/3949340_sauditska_arabiia_stroi_grad_na_budeshteto_dokato/", "text": "Саудитска Арабия строи футуристичен мегаполис с говорещи роботи и летящи таксита, но за стотици хиляди души притежаването на къща остава почти непостижима цел. Жилището е потенциален показател за обществено недоволство в страната, където домовете на достъпни цени остават недостижими за мнозина. Това е голямо предизвикателство за принца престолонаследник Мохамед бин Салман, който се стреми да реформира прекалено зависимата от петрола икономика. В продължение на десетилетия кралството, където нямаше данъчно облагане, отпускаше безлихвени жилищни заеми. С края на социалната държава обаче то вече насърчава ипотечни заеми в рамките на спорна промяна в политиката, която може да засегне средната класа. 39-годишният университетски преподавател Абдула, който е баща на три деца и наемател на апартамент в Рияд, мечтае да построи своя къща в предградие на столицата. След като чакал десет години за безлихвен заем от Фонда за жилищно развитие към министерството на жилищното строителство, той казва, че бил насочен към търговска банка за заем от 445 хил. риала (119 хил. долара). Отделно е взел заем за парцел в размер на 350 хил. риала. Фондът се е съгласил да му възстанови една четвърт от заема за 450 хил. риала, но парите не са му стигнали и строежът е спрял през май. Сумите са поглъщали около половината от месечната му заплата от 20 хил. риала (5300 долара) заради повишаване на жизнения стандарт. \"Системата (с ипотечни заеми) унищожава средната класа, задушава ни\", казва той пред наполовина построената си къща и настоява да се върнат безлихвените заеми. \"Двойно напрежение\" Тези граждани от средната класа казват, че се затрудняват да изплащат заемите си откакто бяха понижени държавните субсидии върху водата, електричеството и бензина и беше въведен ДДС от 5 процента. 41-годишният чиновник Маджид смята, че няма да успее да изплати лихвен заем със заплатата си от 14 820 риала (3950 долара), която е малко над средната заплата в страната. Той е един от включените в списък на чакащи на Фонда за безлихвени заеми. По официални данни в него са записани 500 хил. души. Окончателно решение по казусите им се очаква през 2020 г. За да се излезе от тази жилищна криза, трябва \"да се стимулира финансирането на частния сектор и да се намали дългогодишната зависимост от субсидиите\", заявява саудитският експерт Наджах ал Отаиби. Саудитска Арабия е изправена пред икономически затруднения. Очаква се през 2019 г. бюджетният дефицит да достигне 35 млрд. долара, което е 4.2 процента от БВП. \"Има двойно напрежение: първо, трябва да се осигурят жилища на достъпни цени на младото поколение, което страда от по-високия стандарт на живот и намалени субсидии, второ, трябва да се увеличат кредитните продукти и да се насърчи нарастване на потреблението\", обяснява Карън Йънг от \"Америкън ентърпрайс инститют\". Правителството уверява, че се стреми да установи партньорство с частния сектор за построяване на около 1.5 милиона жилища на достъпни цени. \"Гняв\" Достъпът до жилище е един от крайъгълните камъни на програмата за реформи \"Визия 2030\" на принца престолонаследник. Около 50 процента от населението от 20.7 млн. саудитци са били собственици на жилището си през 2017 г. Програмата си поставя за цел този дял да достигне 70 процента през 2030 г. Кралството иска също до 2020 г. да намали цената на средната къща до пет пъти средния годишен доход в сравнение с 10 пъти през 2015 г. Министерството на жилищното строителство задейства няколко програми за смекчаване на кризата и иска да увеличи общата сума на заемите на 502 млрд. риала (133 млрд. долара) до 2020 г., в сравнение с 290 милиарда риала през 2017 г. Някои саудитци обаче са недоволни от големи проекти като мегаполиса НЕОМ за 500 млрд. долара в северозападната част на кралството. През 2011 г. покойният крал Абдула отпусна 250 млрд. долара на министерството на жилищното строителство. Смята се, че тази мярка е целяла да успокои общественото недоволство в момент, когато регионът беше обхванат от демонстрациите на Арабската пролет. \"Къде обаче са отишли 250-те млрд. риала?\", питат саудитците в социалните мрежи. Маджид, който от години чака заем от Фонда, може да наеме само едно малко жилище. \"Когато осемгодишната ми дъщеря трябва да се преоблича пред братята си ме е срам, че нямам по-голяма къща. Това ме ядосва\", казва той. /БТА", "date": "2019.08.10", "title": "Саудитска Арабия строи град на бъдещето, докато стотици хиляди мечтаят за дом"}
{"url": "https://www.dnevnik.bg/sport/2019/08/10/3949353_kontuziite_na_glavata_kak_bundesligata_vze_merki_za/", "text": "Футболът става все по-бърз и физически изискващ, а с това се увеличава и опасността от сериозни наранявания на главата. През този сезон всички играчи в Бундеслигата ще бъдат преглеждани с нови невропсихологически методи. Но дали това е достатъчно? \"Поставете единия си крак зад другия, така че да се допират, сложете ръце на бедрата и си затворете очите. Сега балансирайте за 20 секунди\". Това са някои от новите инструкции, които футболистите от Бундеслигата ще следват този сезон, пише \"Дойче веле\". Предсезонните тестове за физическа форма и представяне, разбира се, не са новост. През този сезон обаче клубните лекари ще обръщат повече внимание на контузиите на главата, като професионалните футболисти в Германия ще са задължени от Немската футболна лига (DFL) да преминат основни прегледи според новите разпоредби. В допълнение към тестовете за баланс е включена и цялостна оценка на други познавателни способности като запазване на паметта, скорост на реакция и пространствена ориентация. Това отнема повече време, като оценката не може да се извърши правилно за по-малко от десет минути, но дава възможност на лекарите да диагностицират по-точно сериозните наранявания. \"Футболът е един от многото спортове, които представляват риск от сътресения на главата. В Бундеслигата наблюдаваме подобни наранявания почти всяка седмица\", казва Катрин Хемшемайер, изследовател на Федералния институт по спортни науки към университета в Падерборн.      В плейофа за оставане в Бундеслигата в края на май нараняванията на главата на защитниците на \"Щутгарт\" Холгер Бадщубер и Озан Кабак сътвориха заглавия в медиите в Германия, както и \"нокаутът\" срещу Кристиян Матения няколко месеца по-рано. Въпреки че вратарят на \"Нюрнберг\" беше временно в безсъзнание, той продължи да играе. Мнозина експерти единодушно приветстват новите методики, резултатите от които могат да се съхраняват в база данни, за да се даде възможност за диагностициране на дългосрочните ефекти. В краткосрочен план обаче решението дали даден играч може да продължи или не, не изглежда лесно, особено с бърз основен преглед отстрани на терена по време на мач. \"Имате само три минути, които трябва да използвате за основни тестове\", Вернер Круч, лекар от Баварската футболна асоциация (BFV). Това според него е твърде малко за правилната диагноза, което прави собствения опит и знанията на играча по-важни.      За да улесни работата на лекарите в клубовете, тази година УЕФА предложи промени в законодателството на ФИФА. В допълнение към триминутната почивка при травми на главата, може да се превърне в международна практика на лекарите да се дава време да преглеждат на таблети видеоповторения на сблъсъците с глава. Процедурата вече е установена в Бундеслигата и Висшата лига. Макар и все още да не е част от дискусията, е възможно въвеждането на  временни смени  на въпросните играчи и включването на неутрални лекари покрай терена. \"Професионалните лиги в САЩ като НФЛ, НХЛ и НБА са примерите, които трябва да следваме. Там заедно с основните прегледи, протоколи и серия тестове, са разработени и такива специално за всеки спорт, за да се определи дали е възможно връщането в игра\", допълва Хемшемейер.", "date": "2019.08.10", "title": "Контузиите на главата: как Бундеслигата взе мерки за предпазване на футболистите"}
{"url": "https://www.dnevnik.bg/sport/2019/08/10/3949518_trump_podkrepi_kolin_kapernik_za_zavrushtane_v_nfl/", "text": "Играчът по американски футбол Колин Каперник е без отбор от две години и половина, но прави опити да се завърне в Националната футболна лига (НФЛ). Изненадващо спортистът, който даде началото на протестите в Лигата срещу полицейското насилие и расовото неравенство, превърнали се в цяло движение, срещна подкрепа от президента на САЩ Доналд Тръмп. В разгара на протестите през 2017 г. именно Тръмп беше сред най-големите критици на Каперник и останалите протестиращи. Две години по-късно обаче президентът обяви, че \"би се радвал да види Каперник отново в НФЛ, ако е достатъчно добър\". През тази седмица бившият куотърбек на \"Сан Франциско 49ърс\" обяви, че е готов да играе отново и не се е отказал да преследва мечтата си. \"Бих се радвал да го видя отново. Но не, защото това би било добър ПР ход, а ако е достатъчно добър, за да играе отново. Познавам много собственици на отбори и знам, че те биха го привлекли, ако е в добра форма\", каза Тръмп. Каперник публикува видео в социалните мрежи от своите тренировки, в което категорично заяви: \"Пет сутринта, пет пъти в седмицата в продължение на три години. Все още съм готов\". Протестите в НФЛ спряха в края на 2017 г., след като Лигата заплаши да налага сурови наказания. На играчите е забранено да коленичат по време на химна на САЩ, но могат да не присъстват на церемонията преди началото на срещите, ако искат. По време на срещите между съюза на играчите, собствениците и Лигата, Каперник не беше поканен. Той не получи предложение за договор от нито един отбор, а след това заплаши да съди собствениците. Въпреки, че е извън Лигата куотърбекът остава социално ангажиран с много каузи. Той взе участие в реклама на \"Найки\" през миналата година, която доведе до много реакции, включително негативна такава от Тръмп.", "date": "2019.08.10", "title": "Тръмп подкрепи Колин Каперник за завръщане в НФЛ"}
{"url": "https://www.dnevnik.bg/bulgaria/2019/08/10/3949519_lovcite_da_dezinfekcirat_oblekloto_si_zaradi_chumata/", "text": "Министерството на земеделието планира с промяна в Закона за лова и опазване на дивеча да удължи груповия лов на дива свиня, като той да започва с две седмици по-рано и да приключва два месеца след обичайния срок. Това е съобщил заместник-министърът на земеделието, храните и горите Атанас Добрев, цитиран от пресцентъра на ведомството. Това е една от мерките за справяне с африканската чума по свинете, която все още не е овладяна. Днес Добрев откри ловния сезон на дребен пернат дивеч, като подчерта, че през този сезон ловците трябва да са много внимателни и да спазват стриктни санитарни изисквания, за да не допринесат за разпространението на заразата сред прасетата. Препоръчва се ловците да почистват и дезинфекцират обувките след лов с вода и сапун при напускане на ловните територии и преди навлизане в населени територии, както и да се почистват и дезинфекцират ловните стикове и съоръжения и ловното облекло. Необходимо е да се прибират в обезопасени опаковки и да не се изхвърлят в природата и на нерегламентирани места битови отпадъци. На официалната страница на Изпълнителна агенция по горите всеки ден се актуализира списъкът с ловни участъци и територии, на които е ограничено ловуването заради установени случаи на заразени диви прасета с чума. 2795 са ловните дружинки на територията на страната, като по последни данни 104 от тях няма да могат да ловуват към момента.", "date": "2019.08.10", "title": "Ловците да дезинфекцират облеклото си заради чумата по свинете, съветва министерството на земеделието"}
{"url": "https://www.dnevnik.bg/gradska_sreda/2019/08/09/3947858_remontut_na_ploshtad_sv_aleksandur_nevski_prikljuchi/", "text": "Пет огромни кулокрана стърчаха до храма \"Св. Александър Невски\". Единият вдигна на 15 м във въздуха метална конструкция, а в близост до нея от платформи на другите кранове оператори с камери снимаха. Снимаше се индийското риалити шоу \"Страх\", за по-изгодно - тук. Такава беше гледката преди няколко дни. Площад \"Св. Александър Невски\" трябваше основно да се ремонтира това лято по проект, спечелил архитектурен конкурс през 2014 г. Победителят – студио А.Д.А., се наложи с идеите си да премахне едрите павета по ул. \"Оборище\" в участъка от ул. \"Раковски\" до катедралния храм и там да положи \"рязани павета и плочи от сив гранит\". Този пасаж трябваше да стане изцяло пешеходен. В журито, одобрило този идеен проект, са участвали днешните председатели на общинските комисии по околна среда - Лорита Радева, и на антикорупционната - Искра Ангелова. В заповедта на Йорданка Фандъкова за сформиране на журито е включен и общинският съветник от БСП арх. Борислав Борисов. Още тогава са отправени препоръки към проектанта да не сменя настилката. В проекта са включени за обновяване и градините \"Кристал\", пред църквата \"Св. София\", пред Синодалната палата, а по-късно е добавена и градината \"Св.Климент Охридски\". Фирмата \"ПСТ Груп\" спечели обществената поръчка на Столичната община за изпълнение на този проект на А.Д.А. Сумата е за 21.47 млн. лева с ДДС с преобладаващо финансиране по оперативна програма \"Региони в растеж\". Ремонтът започна на 2 юли 2018 г. с продължителност по договор от 365 дни, като са признати още 49 дни неработни през зимата, което значи – краен срок за завършване – края на август. Но досега са обновени само прилежащите градини около площада, но по него нищо не е сменяно, ремонт не е започвал, а кранове идват само за снимане на тв продукции. На 19 март кметът Йорданка Фандъкова, главният архитект Здравко Здравков и зам.-кметът по финансите Дончо Барбалов инспектираха завършения според фирмата изпълнител, ремонт на градините. Новата настилка по алеите се оказа в ужасно състояние.      \"Абсурдно е твърдението, че в този вид градините \"Кристал\" и \"Св. Климент Охридски\" са \"напълно готови\". А отказът да се отстранят установените дефекти е недопустим\", написа тогава Фандъкова във фейсбук. И обяви, че \"спира строителните дейности в зоната около площад \"Св. Александър Невски\", докато изпълнителят на ремонта \"ПСТ Груп\" не отстрани некачествено извършените дейности. До отстраняване на забележките не спира да тече срокът за изпълнение на договора\". Работниците на \"ПСТ Груп\" още тогава, през април, смениха плочите пред статуята на Климент Охридски, пренаредиха плочите по алеите, за да няма абсурдни фуги от \"сложено въже с посипан отгоре кварцов пясък\", както установи при проверката арх. Здравков. Сега \"Дневник\" попита Столичната община дали извършените още през април корекции са приети и ще започне ли основният етап на ремонта – този на площад \"Св. Александър Невски\". \"Има забележки по изпълнението и те трябва да си ги отстранят. По улиците около храма (\"Св. Ал. Невски\") имат още работа, не са отстранени. Чак тогава ще работят другаде. На площада няма да се сменя настилката\", обясниха от пресцентъра на Столичната община. На 5 август пред в. \"24 часа\" Фандъкова изрази същата позиция: \"Преди дни надзорът и ние като възложител настояхме изпълнителят да осигури отводняването на участък в градината \"Кристал\". Докато това не се случи, няма как да започнат да работят по другите обекти.\" Възможно ли е заради недобро отводняване на участък от градината \"Кристал\" да се спира обновяването на цялата Зона 4, както архитектите наричат района на площад \"Св. Александър Невски\"? Възможно ли е ремонт за 21.47 милиона лева на най-представителната централна част на София да стои замразен? Според чл. 12 от договора между Столичната община и фирмата-изпълнител \"ПСТ Груп\" възложителят е в правото си при некачествен ремонт да спира извършването на строително-монтажните работи до отстраняването на нарушението. И това спиране не води до удължаване на сроковете. \"Ако не си свършат работата в срок, ги очакват сериозни санкции. Той изтича в края на август и почват да текат глоби от над 178 хиляди лева на ден\", закани се Фандъкова. На въпрос на \"Дневник\" защо не работят по ремонта на площада, след като крайният срок наближава, техническият секретар на \"ПСТ Груп\" Десислава Станкова обясни: \"Възложителят (Столичната община) не ни е дал фронт за работа на площада и най-вероятно ще има препроектиране. Тогава крайният срок няма да е в края на август, а вероятно ще бъде в бъдещ период, с друга крайна дата. Каквото ни е възложено като работа досега ние сме го изпълнили. Градинката \"Св. Климент Охридски\" функционира в момента. Те са възложителят и те казват: \"Започнете!\" Сега чакаме да започнем работа.\" Зам.-кметът на София по финансите и по транспорта Дончо Барбалов също потвърди пред \"Дневник\", че първоначалният проект няма да се осъществи и \"предстои препроектиране на площад \"Св.Александър Невски\". Всъщност големият ремонт на площад \"Св. Александър Невски\" е голям само според проекта, спечелил архитектурния конкурс. В средата на 2018 г., когато започва реализацията му, кметът Фандъкова обявява пред медиите, че налага сериозни промени в него. Подкрепена от Националния институт за недвижимото културно наследство, тя настоя едрите гранитни павета на площада да не се сменят. По нейна инициатива отпадат и осветителните тела тип мачта, както и махането на скулптурната композиция \"Самуиловите войни\" на Атанас Далчев.      \"Единственото, което се предвижда в рамките на цялостната реконструкция, е само частичен ремонт там, където има необходимост, при запазване на паважната настилка\", каза Фандъкова пред \"Дневник\" на 8 май. За такава сериозна промяна на проекта, каквато иска столичният кмет, се налага главният архитект на София Здравко Здравков да издаде специална заповед за допълване разрешението за строеж от 20 ноември 2015 г. Оттогава за площад \"Св. Александър Невски\" той е издал три заповеди - на 31.01.2017г., на 12.04.2017 г. и на 19.02.2019 г. В нито една от тях няма текст, който отразява исканите от кмета Фандъкова изменения в одобрения инвестиционен проект, както изисква чл.154, ал.5 от Закона за устройство на територията. По документи проектът не е променян. Със заповедта си от 19.02.2019 г. арх. Здравков разделя на етапи закъсняващия ремонт - първият етап обхваща вече готовите градинки, а вторият включва \"всички останали строителни и монтажни работи\". В края на август, когато изтича срокът на ремонта, ще се разбере дали Столичната община ще наложи солени глоби, както се закани на фирмата изпълнител. Същите закани бяха отправени и към фирмата, ремонтирала ул. \"Граф Игнатиев\", но накрая я глобиха само заради лошо качество. Вероятно целият втори етап на реконструкцията на площад \"Св. Александър Невски\" тихомълком ще отпадне. Два месеца и малко преди кметските избори Фандъкова заяви пред \"24 часа\" по повод ремонта на ул. \"Граф Игнатиев\" - \"Той е голям урок за нас.\"", "date": "2019.08.10", "title": "Ремонтът на площад \"Св. Александър Невски\" приключи, преди да е започнал"}
{"url": "https://www.dnevnik.bg/sviat/2019/08/10/3949500_ioram_elron_shte_e_noviiat_poslanik_na_izrael_v/", "text": "Йорам Елрон ще е новият посланик на Израел в България, след като връчи акредитивните си писма на президента Румен Радев. Той пристигна в България тази седмица и вече има агреман от външно министерство за поста. Посолството публикува снимка на страницата си във \"Фейсбук\", на която досегашният посланик Ирит Лилиан предава управлението на екипа в София на Елрон. Това не е първият му посланически пост - през 2000-2003 година той бе посланик в Камерун. През последните години бе заместник генерален директор на външното министерство на Израел, където отговаряше за отношеията с Африка. Това съвпадна с видимото завръщане на Израел на африканския континент и първата от 20 години обиколка през лятото на 2016 г. от премиера Бенямин Нетаняху на четири африкански държави - Уганда (тук през 1976 г. в спецоперация за освобождаване на похитени израелски граждани загива брат му Йонатан), Кения, Етиопия и Руанда, където на 1 април 2019 г. бе открито израелско посолство. \"Файненшълтаймс\" отбеляза преди три години, че докато отношенията на Израел с Европа стават хладни, тези с Африка се развиват динамично и това не е само защото и африканските държави са изправени пред растяща заплаха от ислямски екстремизъм от групировки като \"Боко Харам\" и \"Ал Шабааб\" и засилената активност на Иран и ливанската шиитска групировка \"Хизбула\" в Западна Африка. В много африкански столици искат да получат израелска експертиза в отбраната, вътрешната и кибер сигурността. Има публикации и за това, че Израел най-вероятно предоставя и въоръжение. Изданието припомни, че пред септември 2015 г. в Международната агенция за ядрено регулиране с гласове на африкански страни - които традиционно заемаха страната на арабските държави - е била отхвърлена резолюция, изискваща Израел за отвори за инспектори на ООН недекларирани ядрени обекти. \"Днес имаме група държави, желаещи да гласуват с нас и тази тенденция се разраства\", каза тогава пред \"Файненшъл таймс\" Йорам Елрон. \"Това е една от причините Африка да е с растящно значение за нас.\" Докато беше генерален консул на Израел в Квебек, Канада, Елрон  сподели , че родителите му са евреи от Германия, избягали във Великобритания от възхода на нацистите. Британските власти обаче арестували дядо му и чичо му заради германското гражданство. Чичо му и други германски граждани са били интернирани за повече от година в Шербрук в Квебек. Баща му още като тийнейджър решил да емигрира в Британска Палестина и е очевидец на войната за независимост и раждането на Държавата Израел през май 1948 г. \"Независимостта не ни беше подарена на сребърен поднос, а извоювана само 3 годин ислед Холокоста с кръв, пот и много усилен труд през лицето на заличаването ни. Оттогава живеем в непрекъснато състояние на война.Макар че израелците винаги са побеждавали при военен сбъсък, дори когато врагът е бил по-многочислен, ние мног одобре разбираме, че ако изгубим само един единствен конфликт, държавата ни ще престане да съществува.\" Като напомня, че страната му е решена да направи всичко необходимо за защита на населението си, Йорам Елрон разказва спомените си как по време на Шестденната война през 1967 г. е чувал тътена от артилерийските двубои между израелската и йорданската армия, понякога само на 200 метра от дома му в Ерусалим. \"Никога няма да забравя страха по лицето на баща ми, когат очу по радиото по време на Войната Йом Кипур от 1973 г., че египетската армия е завзела повечето ни позиции по линията Бар Лев на Синайския полуостров. От военната ми служла в Северен Израел имам и ярки спомени за свистенето на ракетите катюша, идващи от Ливан.\" След това Елрон казва, че след десетилетия на брутални терористични нападения родината му е изправена пред още една голяма заплаха - появата на Иран с ядрено оръжие, заплашващ да заличи Израел от картата и пропагандиращ, че не е имало Холокост. Новият израелски посланик припомня още, че страната му се е превърнала от аграрна във високо технологична икономика и как от износител на портокали от Яфа е станала единствената след САЩ държава с толкова много компании, листвани на технологичната нюйоркска борса NASDAQ. Мандатът му започва в трудни времена за външното министерство на Израел - след поредица съкращения бюджетът му бе орязан с 1.2 млрд. шекела (над 330 милиона долара), което парализира множество програми и силно ограничи дейността по други. Много планирани събития по света са били замразени, докато не се намери частен спонсор за тях. Отменени са културни събития, обмяна на студенти, затруднени са важни дипломатически пътувания и е затруднено обработването на визи и паспорти. Местната преса писа през юли, че профсъюзи на служителите в министерствата на външните работи са обявили протести, както и че до второ нареждане няма да участват дори в организиране логистичната част от пътуванията на премиера Биби Нетаняху. Израелските дипломати са стачкували заради спорове за заплати и бюджет през 2014 и 2016 г., а сега служители в посолства казват за в.\"Ааарец\", че нямат средства за билети за влак или за чаша кафе за работните заседания.", "date": "2019.08.10", "title": "Йорам Елрон ще е новият посланик на Израел в България"}
{"url": "https://www.dnevnik.bg/sviat/2019/08/10/3949522_pochti_80_ot_amerikancite_ochakvat_novo_masovo/", "text": "Над три четвърти от американците очакват ново масово убийство заради стрелба да бъде извършено в САЩ в следващите 3 месеца, сочи проучване на общественото мнение на Reuters/Ipsos, разпространено в петък. Въпросите са зададени на анкетираните в периода 7-8 август, докато страната е шокирана и разгорещено спори за вината за избиването на 36 души в две нападения за по-малко от 24 часа. Данните показват, че за 78% от участниците вероятно е такава трагедия да се разиграе до средата на ноември. За 49% това е \"много вероятно\" да се случи. Други 10% казват, че едва ли това ще стане в следващите 90 дни или не знаят отговора. Част от тях се опасяват, че ще има вълна от опити да се имитират нападенията от бели екстремисти и расисти. \"Ройтерс\" обяснява, че няма правна дефиниция какво представлява \"стрелба срещу много хора\" (mass shooting), но че неправителствената организация Архив за насилието с огнестрелно оръжие е регистрилала само през тази година над 250 подобни инцидента. Иначе казано, най-малко една подобна стрелба с поне 4 простреляни (убити или ранени) се случва в САЩ всеки ден. Проучването сочи, че 69% от анкетираните пълнолетни възрастни искат \"силни\" или \"умерени\" ограничения върху придобиването и притежаването на огнестрелно оръжие. Половината американци - две трети от демократите и една трета от републиканците - вярват, че \"начинът, по който хората говорят за имигрантите, подстрекава към насилие\". Мнозинството пълнолетни американци смятат \"безразборното насилие\", включително стрелбата срещу множество хора, за най-голямата заплаха за сигурността им. Една четвърт посочват мотивираният от политически или религиозни идеи тероризъм за най-сериозната заплаха. Около един от всеки шестима смята за заплаха чуждестранния тероризъм. За трите основни причини за трагедиите са смятани психичното здраве, расизмът и фанатизмът. По повод твърденията, включително от президента Доналд Тръмп, че са виновни и видео игрите, с него са съгласни една шеста (всеки четвърти републиканец) от анкетираните. До днес няма сериозни научни изследвания, които да потвърждават тази връзка.", "date": "2019.08.10", "title": "Почти 80% от американците очакват ново масово убийство до 3 месеца"}
{"url": "https://www.dnevnik.bg/analizi/2019/08/10/3949528_kakvi_izotopi_kakvi_pet_leva/", "text": "                         Какви изотопи, какви пет лева? \"Росатом\"  лъже  грубо, безогледно. Точно в стила \"Чернобил\". Тестваната ракетата е била с ядрен двигател, което предполага активна зона на радиоактивност. Още през 60-те години Съветският съюз и САЩ са се разбрали, че няма да правят ракети с ядрен двигател, защото В Ачинск също става въпрос за складове, в които се съхраняват ядрени бомби - за артилерийски установки 152 и 202 мм. Сега  Путин продължава да търси оръжието на Армагедон , с което да унищожи и подчини света. Морето в  района на аварията  около Северодвинск е с огромен периметър около нея, който е Изпратени са спецкораби да го чистят (по-скоро като пропаганда, отколкото като реален резултат). Хората съпровождали до Москва петимата (жертвите отделно) до специалния център за лечение на подобни заболявания.", "date": "2019.08.10", "title": "Какви изотопи, какви пет лева?"}
{"url": "https://www.dnevnik.bg/bulgaria/2019/08/10/3949530_bivsh_direktor_na_pojarnata_e_izdignat_ot/", "text": "Бившият директор на пазарджишката пожарна комисар Иван Панайотов е кандидатурата на ГЕРБ-Пазарджик за кмет на града. Решението бе взето снощи на общинско партийно събрание, съобщи БНР. Преди дни Иван Панайотов се пенсионира след 36 години служба в системата на МВР. За работата си той бе отличен с почетно звание за \"Доблест и заслуга\" - първа степен. С издигането на Иван Панайотов към момента кандидатите за кметския стол на Пазарджик стават четирима. Това са сегашният кмет Тодор Попов, предприемачът Благо Солов и бившият шеф на Националната служба за сигурност Арлин Антонов. В момента текат общинските събрания на ГЕРБ по места, на които структурите правят номинации за кандидати за предстоящите наесен местни избори. Номинациите трябва да приключат днес. След това Изпълнителната комисия на партията трябва да вземе окончателно решение.", "date": "2019.08.10", "title": "Бивш директор на пожарната е издигнат от ГЕРБ-Пазарджик за кандидат-кмет"}
{"url": "https://www.dnevnik.bg/sviat/2019/08/10/3949531_hiliadi_se_subraha_na_mitingi_v_moskva_i_drugi_gradove/", "text": "Въпреки дъждовното време и отсъствието на всички опозиционни лидери в Москва на бул.\"Андрей Сахаров\" за трета поредна събота се събраха хиляди недоволни от недопускането на кандидати до септемврийските избори за местно управление в столицата. Този път събитието \"Да си върнем правото на избор\" е разрешено от властите, но то събра недоволството срещу репресиите от органите на реда и от управлението на президента Владимир Путин изобщо. Непознатите от 2012 г. насам по мащаб протести се случват в момент, когато се навършиха 20 години от влизането на Путин във върховете на властта - на 9 август 1999 г. той бе назначен за премиер. По данни към 16 часа - малко преди края на разрешените от властите два часа и половина - от независимата организация \"Бял брояч\" на булеварда са се събрали поне 47 200 души (МВР съобщи за два пъти по-малко) при заявка за до 100 000 участници. Влизането в зоната на митинги бе забавено от преминаването през металдетектори. За проверка за сигурност някои се чакали между 20 и 40 минути, понякога уредите не са работели, понякога режимът е по-либерален и се преминава бързо. Въпреки това събитието е най-масовата протестна акция от години насам.      Минути преди началото части на полицията за борба с безредици арестуваха Любов Собол - единственият от лидерите, който е на свобода - като нахлуха в офиса ѝ. Официалното обяснение е, че организаторите на митинги предупредили, че тя и други подготвяли провокации. С арести и обиск бе прекъснато и предаването на събитията в интернет от \"Навални live\".      Мнозина, включително популярни блогъри и рап изпълнители, призоваха хората да се включат, \"защото това може да е последният ни свободен митинг\". Млад участник, който носеше съветско знаме, обясни пред телевизия \"Дождь\", че така иска да каже, че в СССР е имало повече свобода. \"Участието в несанкционирани мероприятия води до правни последици, включително наказателна онговорност\", заявиха от следствието и напомниха за призиви към масови безредици е предвидено лишаване от свобода, а непълнолетни и родители, идващи с децата си, че може да понесат административни или наказателна отговорност, \"които да се отразят негативно на бъдещето ви\". По-малки протести в подкрепа на Москва имаше в Санкт Петербург и няколко други града в Русия. Части на ОМОН арестуваха поне 40 души във втория по големина град и задържанията продължаваха и след 15 часа срещу всеки, който издигне някакъв плакат. Двама са арестувани и на шествието в Ростов на Дон. От десетки до стотици бяха участниците в акции на солидарност в Сибир (Новосибирск, Томск, Иркутск, Омск, Красноярск) и, а протест имаше и в руския ексклав Калининград. Организатори на московския митинг публикуваха в петък проект за резолюция, в която от името на участниците, московски депутати и кандидати за изборите се настоява за прекратяване на наказателните и административни дела заради мирни протести, защитени от Конституцията и избирателните права. Делото за т.нар. незаконни масови безредици е изфабрикувано и изискваме публично разследване и съдебно преследване на виновните за изграждане на режим на политически репресии, се казва още в документа. Оставка на кмета Сергей Собянин и на председателя на московската избирателна комисия Валентин Горбунов за дискредитиране на изборните процедури и лустрация за всички членове на избирателни комисии е друго исканията. Ако не регистрирате независими от властите кандидати, ще искаме отмяна на изборните резултати, казват организаторите.     ", "date": "2019.08.10", "title": "Хиляди се събраха на митинги в Москва и други градове, отново има арести (обновена)"}
{"url": "https://www.dnevnik.bg/analizi/2019/08/10/3949424_za_mestniia_vot_i_ednata_nadejda/", "text": "                         Във Франкфурт, както и в други големи градове на Германия, има една особена форма на представителност. Може да ги определите като местни съвети, квартални събрания или просто формализирани организации от живеещите там. За тях има избориq паралелно с местния вотq с огромни бюлетини и дори кампании. За тези неща се харчат милиони от бюджета, с които ефективно се подпомагат местни печатници, но резултатът е особен. Целите на тези съвети, както и на другите заети с въпросите на емигрантите и прочие, е да имат ролята на емисари пред кмета и общинския съвет – да повдигат въпроси, проблеми и да връщат отговорите на местно ниво. Работата е там, че единственият ефект от цялото това упражнение е чист PR. На срещите наистина се обсъждат проблеми, обещава се, че ще се говори с кмета и на следващата се или се обяснява, че \"ма то сега няма пари\", \"ма не е чак толкова зле\", \"чакаме одобрение на ремонта\", \"така беше по план\", или се обявява като победа нещо отдавна предвидено в общината. Настрана от това, че членовете често са свързани с избраните общински съветници, самата идея на тези съвети е да потушава местното недоволство докато в същото време Именно последното е изключително важно за една демокрация. Не до голяма степен инсценирано, както горния пример, а реално. Няма значение дали говорим на местно или държавно ниво, ако хората не виждат, че гласът в урните или гласът им на улицата има някакво значение и променя нещо, то те най-често ще гласуват с краката си. В една лекция на Иван Кръстев описваше именно този ефект на отворените граници. Все повече от хората, които най-много имат нужда от промяна заради икономическото, социалното си състояние или средата, в която живеят, са обезверени от демократичния процес и въобще възможността да променят нещата около себе си за всички. И не гласуват, не участват. Вместо това решават да променят нещата за себе си, като се преместят. Огромен процент от българските емигранти в Германия живеят под прага на бедността. Не малко специалисти с добри доходи в България решават да заминат, независимо че няма да могат да работят на нивото, на което са били досега, и дори да имат същия стандарт, както в България. Причината за избора им е не икономически, а в убеждението, че някъде там ще могат да влияят на средата си повече, отколкото там, където са били досега. Че има по-добър изглед напред, дори стъпвайки на по-ниско стъпало в обозримо бъдеще. Докато икономиката и доходите се носят по течението на общия подем в Европа, демокрацията, социалното развитие, върховенството на закона и свободата на медиите са се засили надолу. Убедени сме, че гласовете ни нямат значение, и затова не гласуваме. Знаем, че законите, етичните кодекси, прозрачността нямат значение и същите тия ще крадат, наказват и затварят устата, без да се крият. Действията на кабинета и прокуратурата в последните седмици са показателни за това. Оставки за фатални грешки, некадърност, безпринципни решения и очевидна корупция няма. Нито при лечението на деца, тол системата, пробива на НАП, къщите за гости или евтините апартаменти. Безскрупулността на прокуратурата смесена с некомпетентност и неприкрит реваншизъм водят до още по-дълбоко обезверяване в собствените сили и търпение да промениш нещо, дори с нещо малко като гласа си. В този смисъл оптимистичният поглед към местния вот след по-малко от три месеца изгледа като хлапашки наивитет. Призивите за гласуване звучат празно. Наистина, в Истанбул постигнаха промяна – отнеха властта от човек, почти осъществил амбицията си да стане диктатор. Въпреки реториката, с която обличаме тази победа на протестния вот там, спечелилият далеч не е \"човек от народа\". Екрем има дълга политическа кариера и далеч не е \"аусайдер\" или граждански активист, както го рисуват някои. Това не променя голямата промяна, която донесе със самото си идване, но и показва, че за такава не е нужна само едната амбиция и това да си против статуквото, а да имаш конкретен план и по-важното – личностен и политически капацитет да го изпълниш. Истанбул обаче е най-вече пример за надежда – нещо се променя. Имахме такива не един или два в последните 10 години, но скоро след това нещата тръгваха още по-надолу. И докато Борисов реже лентички, когато астролозите му кажат, че може, а Цацаров и сие натрапчиво отказват да разследват КОЙто би трябвало, младите активни хора на България все повече се обезверяват, че гласът и протесът им има значение. Местният вот е шанс да се промени това. Докато парламентът и правителството са тези, които определят накъде върви държавата, местната власт е тази, която влияе най-пряко и бързо на живота на всеки от нас. Това са тротоари, замърсяване, градини, паркинги, презастрояване, инвестиции, данъци и прочие елементи на градската среда и местната икономика. и се вижда най-бързо някаква промяна или бездействие. В никакъв случай не казвам, че трябва да въвеждаме съвети като онези във Франкфурт. Има доста неща, които не следва да заемаме от \"европата\". Показателно е обаче как се повишава доверието в работата на местната власт и чувството, че гласът ти има значение. В България имаме множество такива граждански инициативи, които критикуват, предлагат и обсъждат. Проблемите идват, когато се търси сцепление с местната власт, диалог, търсене на компромис не само с бизнеса, но и между самите граждани и желанията им. Това вече е същинската политика във вида, както следва да работи, и до голяма степен, която виждаме във Франкфурт и дори Истанбул. Въпросът е дали ще я видим в София, Пловдив, Варна, Бургас и всяко малко градче и село в България. В повечето навярно не – твърде овладени са от местни деспоти. В големите градове обаче е възможно. При това не просто смяна на властта с който там обещае добре звучащи неща, а и с възможност да се изпълнят същите и да срещне позициите на поне повечето в града. Защото докато се жалваме от мръсния въздух и тесните тротоари, никой не иска да се стеснят улиците или ограничат колите в центъра. Често не се замисляме колко аспекти на местното управление има отвъд това, което може да снимаме в градската среда. Възможността, която този местен вот предоставя, е да се покаже, че може да се промени нещо. окопаване на олигарси и безотчетност на политици. Един кмет или общински съвет може да изглежда нещо маловажно, но всъщност често влияе много повече и по-пряко на всекидневието ни, отколкото онези в парламента. Затова в следващите 12 седмици вникнете повече в кандидатите, които се издигат – кои са, какво предлагат, колко са наясно не само с предложенията си, но и със същността на местната власт, какъв е капацитетът им да изпълнят обещанията си и какъв сигнал ще изпратят дори със самото си избиране. Ще има много популисти, демагози и протестни кандидати. Трябва да ги премерим и отсеем. Важното е да разберем, че местният вот има също толкова голямо значение като националния и не следва да минава незабелязан. Иначе гласът ни определено няма да има значение.", "date": "2019.08.10", "title": "За местния вот и едната надежда"}
{"url": "https://www.dnevnik.bg/bulgaria/2019/08/10/3949534_liniiata_na_bednostta_shte_se_opredelia_po_nov_nachin/", "text": "Нова, по-справедлива методика за изчисляване на бедността предлага Министерството на труда и социалната политика. Проектът е публикуван за обществено обсъждане. Сегашната методика, по която се определя кой е беден и кой не, е от 2006 г. и не отговаря на европейските стандарти, а и социално-икономическите условия в страната съществено са се променили, се казва в мотивите. Така например днес домакинствата харчат по-малък дял от парите си за храна, отколкото преди 13 г. В обосновката към проекта за нормативния акт се казва, че изчислена по сегашната методика, линията на бедност през 2018 г. е била 321 лв., а по методиката на \"Евростат\" - 351.11 лв. Това означава, че при този размер под прага на бедност са били 1 550.8 хил. лица, или 22.0% от населението на страната. Действащата методика определя показателя въз основа на наблюдение на бюджетите на 3020 домакинства, а в новия вариант ще се следят не само доходите, но и условията на живот на 8200 домакинства. Ще се използват много повече източници за намирането на данните, ще се следят и повече показатели - материални лишения, работещи бедни, домакинства с нисък интензитет на икономическа активност, риск от бедност и социално изключванеи по единна методология. Ще бъде изграден профил на бедността на национално ниво, по региони на планиране и области на страната. Досега линията на бедност се ползваше при определянето на 4 вида социални плащания от държавата: 1. При предоставяне на хранителни продукти на лица в риск от бедност, чийто доход е под официалната линия на бедност) по Оперативната програма за храни и/или материално подпомагане; 2.Изплащане на еднократни добавки (великденски и коледни) на пенсионерите, които имат пенсия или сбор от пенсиите заедно с добавките до размера на официалната линия на бедност; 3.Предоставяне на безплатна правна помощ на хора с доход до линията на бедност (Закон за правната помощ); 4.Предоставяне на възстановителна помощ на физически лица за подпомагане възстановяването на жилищата им, засегнати от бедствие. Занапред показателят ще се използва и за определяне на размера на месечното финансово подпомагане на хората с трайни увреждания. Съгласно закона за тях размерът на месечната финансовата подкрепа зависи от степента на увреждане и се определя и актуализира спрямо линията на бедност. С проекта на Методика ще се въведат обективни и съпоставими показатели, които да бъдат използвани при изработването на анализи и прогнози за бъдещи социални плащания, насочени към уязвими групи от населението, се казва в мотивите.", "date": "2019.08.10", "title": "Линията на бедността ще се определя по нов начин"}
{"url": "https://www.dnevnik.bg/sport/2019/08/10/3949538_mourinyo_se_zavrushta_v_angliiskiia_futbol_v_roliata/", "text": "Жозе Моуриньо отново ще бъде част от Висшата лига, макар и не като мениджър. Португалецът, който изведе \"Челси\" до три титли (2004-05, 2005-06 и 2014-15), а за последно водеше \"Манчестър юнайтед\", ще бъде анализатор за Sky Sports. Телевизията, която предава по-голямата част от срещите от английския шампионат обяви новината ден след  началото на новия сезон . Дебютът на Моуриньо ще бъде в неделя 11 август за дербито между бившите му тимове  \"Юнайтед\" и \"Челси\"  на \"Олд трафорд\". Португалецът влиза в анализаторския екип присъединявайки се към Джейми Карагър, Гари Невил, Греъм Сунес и Джейми Реднап. На практика той заменя Тиери Анри, който години работеше за Sky Sports, но напусна, за да преследва треньорска кариера. \"За мен Висшата лига е специално първенство, а Sky Sports е домът на Висшата лига, така че беше нормално да приема предложението. Ще помагам на хората да разбират по-добре какво се случва на терена\", каза Моуриньо. Той уточни, че ангажиментът му е временен и ще работи за Sky Sports докато се завърне начело на някой отбор. Наскоро Моуриньо обяви, че  не се чувства щастлив  и работата му липсва. Това е първото лято в кариерата на португалеца, в което той е свободен и не води отбор. \"Приятелите ми казват да се наслаждавам на времето си - през юли, август - нещо, което никога не съм имал. Но не мога\".", "date": "2019.08.10", "title": "Моуриньо се завръща в английския футбол в ролята на анализатор"}
{"url": "https://www.dnevnik.bg/sport/2019/08/10/3949539_siti_zapochna_zashtitata_na_titlata_s_razgromen_uspeh/", "text": "\"Манчестър сити\" разгроми \"Уест хем\" с 5:0 в първия си мач за новия сезон, стигайки до категоричен успех като гост. \"Гражданите\" започнаха защитата на титлата, както завърши и предходния им сезон, като не оставиха съмнение в превъзходството си. Освен от петте гола, срещата на \"Лондон стейдиъм\" беше белязана от още едно попадение, отменено след преглед на системата за видеоповторения (VAR), както и пропусната дузпа, впоследствие изпълнена втори път и реализирана. Точни за \"Сити\" бяха Габриел Жезус, Рахийм Стърлинг, който вкара хеттрик, както и Серхио Агуеро, който влезе от пейката и се разписа от дузпа. \"Гражданите\" вкараха поне четири гола като гост на \"Уест хем\" за четвърти пореден път, откакто мениджър на тима е Пеп Гуардиола. В четирите мача \"Сити\" е вкарал 17 гола и е получил само един.   За състава на Гуардиола това беше 15-а поредна победа във Висшата лига, а като гост осма поред. От началото на 2019 г. \"Сити\" има само една загуба. \"Гражданите\" започнаха със само едно от новите си попълнения сред титулярите, като Родри беше в халфовата линия с капитана Давид Силва и Кевин Де Бройне. В атака \"Сити\" разчиташе на Рахийм Стърлинг, Рияд Марез и Габриел Жезус, докато на пейката останаха Серхио Агуеро и Бернардо Силва. Атака на \"Уест хем\" поведе рекордната покупка на клуба Себастиен Алер. В началните минути \"чуковете\" впечатлиха с поведението си, като затрудниха \"Сити\". Домакините започнаха много добре и пресираха съперника си. Футболистите на Мануел Пелегрини не се затвориха в своята половина, а в седмата минута дори поискаха дузпа, след като Мануел Лансини падна в наказателното поле. Първият шанс за \"Сити\" дойде само две минути по-късно, когато Марез стреля опасно с левия крак, но Фабиански съумя да изчисти в корнер. В 15-ата минута \"Сити\" създаде втора опасност. Отново Марез беше в центъра на събитията, като получи подаване от Де Бройне, финтира двама бранители и стреля, но топката мина встрани. В следващите минути \"чуковете\" действаха на контраатаки, показвайки скорост в отделни моменти, но и липса на сработка между футболистите в предни позиции. Тимът продължи преимуществено да се брани, но в 25-ата минута получи гол след колективна грешка. Марез изведе по дясното крило Кайл Уокър, който беше по-бърз от Кресуел и без проблем го изпревари до крайната линия. Десният защитник центрира остро към Жезус, който беше по-добре пласиран от бранителите на \"Уест хем\" и прати топката в мрежата - 0:1.      До края на първата част \"Сити\" продължи да бъде по-дейният отбор, но не успя да вкара втори гол, въпреки някои добри шансове. \"Уест хем\" завърши с едва един точен удар, който дори не беше толкова опасен. След почивката домакините потърсиха промяна с влизането на новото попълнение Пабло Форналс, но основната разлика дойде от поведението на \"Сити\". В играта на \"гражданите\" липсваха грешките от първата част, като тимът на Гуардиола действаше много по-уверено. В 50-ата минута гостите вкараха втори гол, който до голяма степен ги успокои. \"Уест хем\" загуби топката в средата на терена, а Марез веднага подаде към Де Бройне. Белгиецът напредна мощно през центъра, събра двама защитници и подаде към влизащия на скорост Стърлинг. За него не беше никакъв проблем да прокара топката под плонжа на Фабиански и да удвои аванса на \"Сити\".      Добрата игра на \"Сити\" продължи и само 2:02 минути след попадението на Стърлинг, \"гражданите\" вкараха за трети път. Английският национал получи триков пас от Силва и намери на празна врата Жезус, който вкара. Ситуацията беше прегледана със системата VAR, като видеоарбитрите прецениха, че с рамото си Стърлинг е в засада, след което отмениха гола.      Отмененият гол подейства стимулиращо на \"чуковете\", които погледнаха по-смело към вратата на \"Сити\". На терена се появи и Хавиер Ернандес, след което \"Уест хем\" заигра с двама нападатели, и изглеждаше много по-офанзивно. В 73-ата минута домакините бяха много близо до отбелязването на гол. Първо Мануел Лансини стреля, но ударът му беше спасен от Едерсон. Бразилският страж се прояви много добре и секунди по-късно, когато спря Ернандес. Шампионите показаха, че могат да наказват всяка неточност на съперника си и две минути след пропуските на \"Уест хем\", вкараха трети гол. Марез затвърди добрата си игра с технично подаване към Стърлинг, което прехвърли цялата защита на \"чуковете\". Нападателят на \"Сити\" овладя с първото докосване, завъртя се и прехвърли излезлия да го посрещне Фабиански.      Ситуацията беше прегледана от видеорбитрите, като на пръв поглед изглеждаше, че Стърлинг е в засада при подаването. В крайна сметка след близо минута попадението беше зачетено. До края на мача \"Уест хем\" опита да вкара почетно попадение, но вместо това получиха два в своята мрежа. В 83-ата минута Марез беше съборен в наказателното поле и \"Сити\" получи дузпа. Агуеро стреля от бялата точка, но ударът му беше спасен от Фабиански. Тогава на помощ отново дойде VAR, като дузпата беше изпълнена за втори път, след като Деклан Райс беше влязъл по-рано в наказателното поле.      При повторния си опит Агуеро не сгреши и се разписа с мощен шут. В заключителните минути Стърлинг оформи своя хеттрик в добавеното време. Той получи хубаво подаване от Марез и прокара топката край Фабиански за крайния резултат.", "date": "2019.08.10", "title": "\"Сити\" започна защитата на титлата с разгромен успех над \"Уест хем\""}
{"url": "https://www.dnevnik.bg/sviat/2019/08/10/3949552_obvineniiat_v_seks_trafik_milioner_djefri_epstein_se/", "text": "Епстийн, който бе един от хората с много връзки в елита на САЩ, отхвърляше всички обвинения за действията си, засягащи и момичета на 14 години, в периода 2002-2005 г. Прогнозите бяха, че делото срещу него ще започне през юни 2020 г.     ", "date": "2019.08.10", "title": "Обвиненият в секс трафик милионер Джефри Епстийн се самоуби"}
{"url": "https://www.dnevnik.bg/bulgaria/2019/08/10/3949553_agenciiata_za_nacionalna_sigurnost_iska_24-chasov/", "text": "Държавна агенция \"Национална сигурност\" да има достъп до автоматизираните информационни фондове на Министерството на науката и образованието 24 часа в денонощието, 7 дни в седмицата. Това предвижда проект на инструкция за достъпа на ДАНС до информационните фондове на министерството. В мотивите към проекта не се казва защо спецагенцията би желала да има достъп именно до информацията на МОН и с какво данните са необходими за целите на работата й. Според документа агенцията ще може да следи регистъра за документите за завършено основно образование, средно образование и/или степен на професионална квалификация, за завършилите студенти и докторанти, както и регистъра на всички действащи и прекъснали студенти и докторанти по степени на обучение и по професионални направления. Ще има достъп и до националната електронна информационна система за предучилищното и училищното образование, до информация за движение на децата и учениците. При създаване на нови информационни фондове в МОН, достъп до новата информация ще става след писмено искане от председателя на ДАНС до министъра на образованието и науката. В мотивите към документа се отбелязва единствено, че според закона за агенцията тя има право на достъп до фондовете на всички министерства и ведомства, а реда за това се определя с инструкция. Засега от сайта на ДАНС се вижда, че има такава влязла в сила инструкция само за няколко институции, като МВР и агенция \"Митници\". В мотивите не се казва и планирани ли са такива нови инструкции за останалите министерства и институции. Достъпът до информационните фондове на МОН се предоставя за справочна дейност чрез виртуална частна мрежа (VPN защитена връзка).", "date": "2019.08.10", "title": "Агенцията за национална сигурност иска 24-часов достъп до данните за студенти, ученици, деца в предучилищна група"}
{"url": "https://www.dnevnik.bg/bulgaria/2019/08/10/3949555_zam-glavniiat_prokuror_ivan_geshev_obiavi_borbata_s/", "text": "                         В мандата на следващия главен прокурор битовата престъпност става приоритет, цитира Сотир Цацаров единственият претендент за поста му и негов заместник Иван Гешев. Днес във Варна той участва в пресконференция, на която е съобщено за две разкрити битови убийства. Мъж нанесъл побой на жената, с който живеел на семейни начала, и тя починала вследствие на нараняванията си. За убийството разследващите научили от обаждане на дъщерята на сочения за извършител и от наетото погребалното бюро, се разбра от репортаж на Нова телевизия. В другия случай 91-годишен мъж е убил съседа си по вила, след като бил тормозен от него в продължение на дълго време. Опитал да прикрие престъплението като пренесъл трупа в гората с автомобил и го полузаровил. Не се съобщава кой е шофирал колата. \"Аз съм тук да кажа едно \"благодаря\" на колегите за добре свършената работа\", каза зам.- главният прокурор, цитиран от \"Фокус\". \"Имаме проблем с това, което се случва в малките населени места, с нашите баби и възрастните хора. Държавата е в дълг с тези хора. \"Имаме проблем с домашното насилие. Един от приоритетите на прокуратурата в следващия период според главния прокурор Сотир Цацаров ще бъде противодействие на битовата престъпност\", каза още той. Цитиран от БНР, Гешев повтори, че за него е важна оценката не на протестиращите срещу неговата кандидатура за поста главен прокурор, а на обикновените български граждани. За мен е важно прокуратурата да работи активно, да повишава общественото доверие в себе си и да заличи усещането за липса на справедливост, предава думите му БТА. Лесно е да се слагат етикети от типа \"бухалка на управляващите\", когато няма аргументи, това излъчва безсилие и този подход не е рационален, допълни Гешев. За изнасянето на информация по случая с хакерската атака срещу НАП той посочи, че българските граждани трябва да бъдат информирани и не може да се чува само едната страна - на обвиняемите и защитата. Съзнателно се манипулира обществото и прокуратурата няма как да си мълчи, особено при положение, че не е виновна за нищо, посочи Гешев. По думите му това, че на някого не му харесва истината, не е проблем на обвинението. Гешев каза още, че прокуратурата не разпъва чадър над никого и доказателство за това е фактът, че през последните няколко години тя е засегнала много интереси, включително политически. ", "date": "2019.08.10", "title": "Прокуратурата отчете като успех разкрито убийство по сигнал на погребално бюро (допълнена)"}
{"url": "https://www.dnevnik.bg/bulgaria/2019/08/10/3949557_nad_750_katastrofi_sa_stanali_do_sredata_na_godinata/", "text": "За първите шест месеца на годината 757 водачи са предизвикали пътнотранспортни произшествия без участие на друга кола, а основна причина е отвличането на вниманието на шофьорите. Това съобщи Малина Крумова, председател на Държавна агенция \"Безопасност на движението по пътищата\", информираха от агенцията. Мобилните телефони стават все по-голям фактор за катастрофи, защото разсейват шофьорите, които често четат и пишат съобщения на мобилния си телефон в движение. \"Това може да бъде сравнено на опит да шофираш със завързани очи, защото, ако се движиш с 80 км/ч и за 5 секунди отделиш поглед за да видиш телефона си, вече си преминал приблизително размерите на едно футболно игрище със затворени очи\", коментира Малина Крумова.", "date": "2019.08.10", "title": "Над 750 катастрофи са станали до средата на годината заради разсейване на шофьорите"}
{"url": "https://www.dnevnik.bg/kultura/2019/07/26/3935652_otkus_ot_knijarnichkata_na_brega_na_djeni_kolgan/", "text": "                         В английската столица Зоуи изнемогва – едва успява да плати месечния си наем и все по-често има чувството, че силите ѝ няма да стигнат и ще се предаде, ако не намери друг изход от тежката ситуация. Както често става в живота, в най-критичния момент героинята на Колган попада на обява за бавачка в огромно имение на брега на най-известното шотландско езеро – Лох Нес. Запален библиофил от дете, Джени Колган съветва: \"Наслаждавайте се на всичко, което четете. Обогатете живота си с книги, каквито и да било книги. Ако дадена книга не ви допада, пробвайте друга – животът е твърде кратък. Аз все още се опитвам да прочета всички книги на света. Вие сте читател. Вие ще ме разберете.\" Нина бързо прекрачи напред и спаси евтината чанта на Зоуи от пътя, за което закъснелият шофьор на автобуса за Абърдийн й беше безкрайно благодарен. Качи я на тротоара, след което Зоуи коленичи и взе Хари, който бе неописуемо мръсен, по­крит с петна от дизелово гориво и един господ знае какво дру­го, косата се бе лепнала за главата, а устата му беше широко отворена, мръсното пръстче, което я сочеше, несъмнено озна­чаваше \"да, помислих и приемам сладоледа\". Той забърза със соченето, с другата си мръсна ръка обърна главата на Зоуи към себе си. Другата жена стоеше край тях. Зоуи замига разтревожено. – Ами... Вие ли сте... – започна тя. Нямаше смисъл. След дългия сън и безкрайното пътува­не бе напълно и завинаги забравила името на жената, с която трябваше да се срещне. То беше записано в телефона й, който се намираше в чантата, оставена до краката, което й се струва­ше като на луната. Жената не бързаше да запълни мълчанието, вместо това я погледна, сякаш обзета от ужас. Истината бе, че Нина бе разтърсена, докато наблюдаваше Зоуи, бе наясно, че се е увлякла в розовите мечти да си има бебе, по романтиката, докато пред нея бе живото доказателство какво я очаква. Тя беше останала без дъх, неочаквано я завладя страх и не можа дори да помисли за горката Зоуи. – Ами... – опита се да заговори отново Зоуи. – Извинете. Сигурно съм се припознала – рече Нина, в слу­чай че наистина беше сбъркала и случайно се е натъкнала на някоя скитница. – Вие кого търсите. Хари, незнайно как, бе успял да вплете пръсти в косата на Зоуи и дърпаше силно и болезнено. Куфарът падна отново. Зоуи погледна към автобуса за Абърдийн и се замисли дали да не се качи на него. *** – Жената... жената с книгите – успя да изрече най-сетне Зоуи и Нина много се постара да се усмихне. – Здравей! – рече тя. След това се стегна. – Здрасти. Аз съм Нина. Ти сигурно си скапана. Новодошлата, която гледаше Нина, изглеждаше значително по-възрастна от двайсет и осемте си години. Тъмната й коса беше сплъстена от страната, на която бе спала, имаше огромни кръгове под очите, а дрехите й бяха покрити с лекета. Детето продължаваше да я тегли нетърпеливо. Това ме чака и мен, помисли си ужасената Нина. Аз ще бъда същата. ** О, господи, мислеше си обзетата от ужас Зоуи. Това беше точно... Искаше й се да заплаче. Замисли се за благоприятното първо впечатление, което искаше да създаде: красивото й дете се държеше безупречно; тя изглеждаше подготвена, истинска професионалистка. За съжаление, не можа да си позволи да се подстриже и се опита да подкъси косата си с кухненската но­жица (никога не го правете), а когато се събуди, не й остана време да се понагласи в тоалетната на автобуса. Да не говорим, че тоалетната в автобуса беше повече от отвратителна, а и ня­маше къде да остави Хари, докато се опитваше да пооправи вида и на двамата. Постара се да направи нещо с кърпичка, но единствено размаза мръсотията и Хари изглеждаше покрит със спечена мръсотия. А тази жена в пурпурния си пуловер и къса вълнена пола, които прикриваха коремчето и отиваха безкрайно много на ри­жавата й коса... тя изглеждаше съвършена, като част от пейза­жа, въпреки че очевидно се опитваше да прикрие ужаса си. Зоуи затвори очи. Е, бе прекалено късно да направи крачка назад. Нина стисна решително куфарите. – Последвай ме – рече тя и тръгна по тротоара между спир­ките на различните автобуси. Зоуи се почувства виновна, че й позволява да носи багажа, но не виждаше как иначе може да се справи. Хари веднага усети, че това означава, че няма да има сла­долед, обърна глава към тениската на Зоуи, пъхна ръка под нея, бегъл спомен от дните, когато е бил кърмен, и ревна тихо, намо­кри топа й със сълзи. Нина остана загледана в тях за кратко, след това се обърна и продължи, потегли стария куфар, докато Зоуи пухтеше, опитваше се да се справи с ръчната чанта и неутеши­мото, изненадващо тежко четиригодишно дете и количката му. – Качи се в количката, Хари – прошепна тя и детето по­клати категорично глава. Зоуи не можеше да го вини. Мъглата беше надвиснала тежка и гъста над земята и бе много трудно да добият представа къде се намират. През входната врата на автогарата, в сумрака, тя забеляза каменната сграда с колони и дързък надпис \"ОБЩЕСТВЕНА БИБЛИОТЕКА\", когато Нина се насочи към невероятен син ван. – Пристигнахме – рече ведро тя, след това погледна при­теснено. – Господи – възкликна тя. – Мислех... – Погледна от­ново Зоуи. – Много се извинявам. Мислех, че ще донесете дет­ско столче. – Опитах се – постара се да обясни другата жена. – Само че не ми стигнаха ръцете. – Да, разбира се! Точно така. Много се извинявам! Нали нямаш нищо против да седи в скута ти? – Не, разбира се. Нина задържа поглед. – Или... чакай малко. Тя се пъхна в задната част на вана с багажа и се върна с три дебели книги. – Така ще го повдигнеш малко. Зоуи погледна книгите. – А, не се тревожи – успокои я Нина. – Това са книги, по­светени на начините да скриеш зеленчуците, за да накараш де­цата да ги ядат. Не ги харесвам. Стига да не се изпишка върху тях, всичко е наред. Тя се усмихна нервно и Зоуи отвърна със същата нервна усмивка. – Добре, малчо – рече тя. – Ставай. – Доста е мълчалив – отбеляза Нина. Суриндер не бе спо­менала мутизма на Хари, тъй като реши, че се дължи на сра­межливост. – Той не говори – предупреди Зоуи. – Все още. Сигурно ще започне, когато е готов. Нина за пръв път погледна внимателно момченцето. Ако надникнеш под трохите и сополивата муцунка, той беше сладко дете. Забеляза у него черти на Суриндер. – А плаче ли? – попита тя любопитно. – Не и шумно – отвърна Зоуи и както обикновено се пре­стори на весела, за да прикрие тревогата си. – Ти си наистина съвършен, нали мъничък Хари? Хари подсмъркна и избърса носа си с ръкав, готов да ревне отново, а нещата далече не бяха съвършени, но те решиха да не споменават и дума за това, тъй като Нина, чието коремче опираше във волана, включи на задна скорост и внимателно излезе от автогарата.", "date": "2019.08.10", "title": "Откъс от \"Книжарничката на брега\" на Джени Колган"}
{"url": "https://www.dnevnik.bg/bulgaria/2019/08/10/3949558_borisov_shte_se_sreshtne_s_medvedev_na_forum_v/", "text": "Министър-председателят Бойко Борисов пристигна в Туркменистан, където водената от него делегация ще бъде на тридневно посещение, съобщи БТА. Българският премиер ще участва в Първия каспийски икономически форум, който ще се проведе в националната туристическа зона \"Аваза\" в близост до град Туркменбаши. Форумът ще събере държавните и правителствените ръководители на каспийските държави, лидери на заинтересовани страни, близки до Каспийския регион, както и представители на международни икономически, финансови, транспортни, екологични и други организации. В рамките на форума премиерът Борисов ще се срещне с руския си колега Дмитрий Медведив и двамата ще обсъждат енергийни проекти, сред което е разклонението на газопровода \"Турски поток\" през България, както и изграждането на АЕЦ \"Белене\".  В \"Аваза\" министър-председателят Бойко Борисов ще проведе двустранна среща с президента на Туркменистан Гурбангули Бердимухамедов, както и разширена среща с участието на официалните делегации от двете страни. Ще бъдат подписани двустранни документи, подготвени от Междуправителствената българо-туркменистанска комисия за икономическо сътрудничество, която също ще заседава в \"Аваза\".  В делегацията, водена от премиера Бойко Борисов в Туркменистан, са министърът на регионалното развитие и благоустройството Петя Аврамова, министърът на транспорта, информационните технологии и съобщенията Росен Желязков, министърът на икономиката Емил Караниколов и министърът на енергетиката Теменужка Петкова.", "date": "2019.08.10", "title": "Борисов ще се срещне с Медведев на форум в Туркменистан"}
{"url": "https://www.dnevnik.bg/sport/2019/08/10/3949584_mark_markes_postavi_nov_rekord_v_motogp/", "text": "Световният шампион по мотоциклетизъм Марк Маркес влезе в историята на спорта, след като излезе еднолично начело по спечелени квалификации. Испанският пилот на \"Хонда\" ще потегли пръв в Гран при на Австрия, 11-и кръг за сезона. Маркес вече има 59 полпозишъна в клас MotoGP, като изпревари австралийската легенда Мик Дуън (58). Испанецът е №1 изобщо по спечелени квалификации в мотоциклетния спорт, като в трите класа има 87 полпозишъна. Зад него по този показател е съотборникът му от този сезон Хорхе Лоренсо (69). Валентино Роси е с 65. На пистата \"Ред бул ринг\" Маркес направи обиколка за 1:23.027 минути. Той изпревари с четири десети от секундата Фабио Куартараро с \"Ямаха\". В неделното състезание Маркес ще опита да спечели за пръв път в своята кариера Гран при на Австрия. Дотук испанецът, който е с 87 победи в трите класа, не успява да се пребори за успеха на \"Ред бул ринг\". В последните две години Маркес остава втори в Австрия зад Андреа Довициозо. Дотук през сезона Маркес има седем полпозишъна в 11-те старта и шест победи. Пилотът на \"Хонда\" води в класирането с 210 точки, а Довициозо (\"Дукати\") е със 147.", "date": "2019.08.10", "title": "Марк Маркес постави нов рекорд в MotoGP"}
{"url": "https://www.dnevnik.bg/sport/2019/08/10/3949588_uraganen_viatur_sruti_chast_ot_kozirkata_na_stadion_v/", "text": "Жълт код за опасно време и ураганен вятър причиниха големи щети на стадиона на холандския елитен футболен клуб АЗ (Алкмаар). Градът в провинция Северна Холандия беше връхлетян от лошо време, заради което пострада част от козирката на стадиона. Покривът на една от трибуните край страничните линии рухна под напора на ветровете. От клуба съобщиха, че по това време на стадиона не е имало служители и пострадали няма. Футболистите, които са имали занимание, са били на тренировъчната си база, като заради силния вятър са завършили тренировката си в зала. През този уикенд АЗ е гост в Ередивизи, като ще играе срещу \"Валвайк\". Тимът беше домакин в първия кръг от сезона, през миналата седмица. В следващите дни обаче холандците трябва да играят в Лига Европа срещу \"Мариопол\", но се очаква двубоят да бъде пренасрочен. По същото време в Алкмаар се провежда европейско първенство по колоездене. Стартовете от шампионата са съпътствани от постоянни ветрове, които в женската надпревара в събота бяха с постоянна скорост около 50 км/ч и максимални пориви до 100 км/ч. Областта в Холандия, Белгия и Люксембург беше връхлетяна от силен вятър в последните дни. Най-сериозни са пораженията в Люксембург, където имаше торнадо с разрушителна сила.", "date": "2019.08.10", "title": "Ураганен вятър срути част от козирката на стадион в Алкмаар"}
{"url": "https://www.dnevnik.bg/photos/2019/08/10/3949585_fotogaleriia_tochka_na_kipene_v_moskva/", "text": "Въпреки дъждовното време и отсъствието на всички опозиционни лидери в Москва на бул.\"Андрей Сахаров\" за трета поредна събота се събраха хиляди недоволни от недопускането на кандидати до септемврийските избори за местно управление в столицата.", "date": "2019.08.10", "title": "Фотогалерия: \"Точка на кипене\" в Москва"}
{"url": "https://www.dnevnik.bg/sport/2019/08/10/3949590_gol_shedyovur_donese_istoricheska_debjutna_pobeda_na/", "text": "Няколко дни, след като създаде  големи проблеми на \"Левски\" , но загуби в последните минути,  \"Царско село\"  постигна първа победа в шампионата. Съставът от София надигра \"Ботев\" (Пловдив) като гост с 2:0 и поднесе изненадата от петия кръг. В герой за \"Царско село\" се превърна Родни Антуи, който вкара и двата гола. Той се разписа в последните шест минути на срещата. В 84-ата минута Антуи откри след шедьовър, засичайки центриране на Веселин Минев от странична ножица. В последната минута на редовното време футболистът на \"Царско село\" се разписа и за втори път. Двубоят беше белязан от няколко големи пропуска на \"Ботев\", като в рамките на 90 минути домакинът не показа най-добрата си игра. \"Чувството е страхотно, това е първа победа. Особено след двата ми гола съм още по-щастлив\", каза Антуи след срещата. Според него тимът му се нуждае от самочувствие и победата ще го донесе. \"Важно е, че най-накрая взехме победа, все пак вече е пети кръг. Никога не е лесно, а още повече срещу отбор като \"Ботев\", с добри играчи. В този мач имахме голям късмет, защото при 0:0 се пропукахме в защита\", каза треньорът на \"Царско село\" Никола Спасов.", "date": "2019.08.10", "title": "Гол - шедьовър донесе историческа дебютна победа на \"Царско село\" в Първа лига"}
{"url": "https://www.dnevnik.bg/sport/2019/08/10/3949593_totnum_prechupi_novaka_astun_vila_s_obrat_v_kraia/", "text": "\"Тотнъм\" започна новия сезон във Висшата лига с неочаквано трудна победа над новака \"Астън Вила\" на своя стадион в Лондон. \"Шпорите\" спечелиха с 3:1, но се нуждаеха от късен обрат, след като губеха с 0:1 до 73-ата минута. Джон Макгин изведе състава от Бирмингам напред още в деветата минута. \"Тотнъм\" стигна до успеха с голове на новото попълнение Тангуа Ндомбеле в 73-ата минута и Хари Кейн в 86-ата и 90-ата. \"Шпорите\" контролираха топката в близо 70% от времето и обсадиха вратата на \"Вила\", но през първите 45 минути голови положения липсваха. Футболистите в бяло нямаха много идеи в предни позиции, а Кейн остана изолиран. Гостите поведоха в деветата минута. Централният защитник Мингс прати дълга топка напред, а Джон Макгин се възползва от нерабизрателство между Давинсон Санчес и Дани Роуз. Той влезе в наказателното поле и с удар по тревата с левия крак реализира.      До почивката головите шансове бяха малко, а след паузата \"Вила\" засили агресията и се стремеше да руши играта на \"Тотнъм\". С навлизане в последните 20 минути \"шпорите\" все още изоставаха, но вкара гол в 72-ата. След пряк свободен удар топката се задържа трайно в полето на \"Вила\", но Лукас Моура я върна към Ндомбеле, а той с топовен изстрел от около 22 метра не остави шансове на вратаря на гостите.      Натискът на \"Тотнъм\" се засили в края и в заключителните минути дойде времето на Хари Кейн. Звездата на \"шпорите\" изведе тима си напред в 86-ата минута, когато топката стигна малко случайно до него, но той се възползва и вкара от около пет метра. Отново Кейн оформи крайния резултат в 90-ата минута, вкарвайки след подаване на Муса Сисоко.", "date": "2019.08.10", "title": "\"Тотнъм\" пречупи новака \"Астън вила\" с обрат в края"}
{"url": "https://www.dnevnik.bg/sport/2019/08/10/3949599_voleibolistite_zagriaha_za_reshitelniia_mach_s/", "text": "Мъжкият национален отбор по волейбол ще играе решителен мач срещу Бразилия за класиране на  олимпийските игри  в Токио през 2020 г. Българските волейболисти постигнаха втори успех в турнира във Варна, като надиграха Пуерто Рико с 3:0 (25:20, 25:22, 25:12) и се насочват към решителен мач с действащия олимпийски шампион в неделя. Състезателите на Силвано Пранди действаха със самочувствие и показаха отлично взаимодействие на полето. Селекционерът даде почивка на някои играчи, като заложи на Мартин Атанасов, Розалин Пенчев и Алекс Грозданов, които бяха резерви в  предходната среща с Египет . Това внесе допълнителна свежест, като всички изпълниха задачите си. В първия гейм българите взеха комфортна преднина, но след втората техническа пауза допуснаха лек спад, който за кратко върна Пуерто Рико в битката. Все пак изненада нямаше и със силна финална част на гейма България поведе с 25:20. Развоят се повтори и във втората част, но Пуерто Рико беше много по-близо до българския състав по отношение на разликата. Това позволи на тима от Карибския басейн да изравни и дълго да се движи точка за точка с българите. По-опитните волейболисти на полето обаче успяха да измъкнат гейма с 25:22.      За разлика от срещата с Египет, когато българите допуснаха спад в третия гейм, този път това не се повтори. Волейболистите на Пранди бяха много концентрирани и поведоха убедително от началото. Пуерто Рико срещна големи проблеми с подаването на българите, а освен това съперниците бяха отказани от силния блок. Това позволи на Пранди да извади от полето Цветан Соколов, за да го съхрани за мача с Бразилия. Българите водеха с 21:7 и се нуждаеха от четири точки, за да затворят мача, но вместо това допуснаха серия от точки за съперника. Последва прекъсване за България, след което неточностите бяха коригирани. Срещата между България и Бразилия е в неделя от 20.30 часа.", "date": "2019.08.10", "title": "Волейболистите загряха за решителния мач срещу Бразилия с победа над Пуерто Рико"}
