{"url": "http://www.dnevnik.bg/sport/2017/11/19/3081308_tova_sa_nai-dobrite_sedmici_v_jivota_mi_kaza_grigor/", "text": "Григор Димитров описа финалния турнир на АТП в Лондон като най-добрите седмици в живота си. Българският тенисист  победи Давид Гофен със 7:5, 4:6, 6:3 , за да спечели най-ценната титла в кариерата си и да се нареди до едни от най-големите имена в спорта. Българинът, който от понеделник ще заема третото място в световната ранглиста спечели титлата в Лондон още при дебюта си в турнира на най-добрите осем. Димитров е едва шестият с подобно постижение след Стан Смит (1970), Илия Настасе (1971), Гийермо Вилас (1974), Джон Макенроу (1978) и Алекс Кореча (1998). \"Иска ми се да мога да опиша емоциите, които усещам в момента, но и аз не мога. Бяха невероятни две седмици за мен, беше удоволствие да играя в Лондон, но и голяма чест. Мога смело да кажа, че това бяха най-добрите седмици в живота ми\", започна Димитров. Българският тенисист нарече противника си Давид Гофен достоен финалист и много труден съперник. Белгиецът показа много по-добра игра от първия двубой между двамата. \"Гофен е чудесен игра, чест е за мен, че делихме този корт заедно. Желая му успех през новия сезон\". \"Признавам си губя думите си пред такава невероятна публика. Отново ви благодаря за подкрепата, бяхте фантастични във всеки един мач и много ми помогнахте. Специални благодарности на мама и татко, както и на моята приятелка Никол. Тя не беше в залата, но играе сериозна роля за моите успехи\", каза още българският тенисист. \"Беше фантастична седмица, но първо поздравления за Григор. Страхотна седмица и година за него. Ти си сам на корта, но имаш един блестящ отбор, с който свършихте отлична работа\", обърна се достойният финалист Давид Гофен към шампиона.", "date": "2017.11.19", "title": "Това са най-добрите седмици в живота ми, каза Григор Димитров след спечелването на титлата"}
{"url": "http://www.dnevnik.bg/biznes/2017/11/19/3079832_krizata_v_raiuner_utihva_s_obiaviavaneto_na_130_novi/", "text": "След като в края на септември нискобюджетният авиопревозвач \"Райънер\" обяви, че  ще отмени общо около 20 хил. полета,  за да реорганизира разписанието си, мнозина помислиха, че компанията няма бъдеще и най-вероятно ще фалира. Още тогава се разбра, че около 750 хил. души са засегнати от предприетите мерки и на всички тях трябва да се платят обезщетения за десетки милиони евро. Малко по-късно ирландската авиокомпания обяви, че е наела 210 нови летци, с което потвърди обвиненията на редица експерти, че не реорганизацията на разписанието ѝ е в основата на отменените полети, а стачка на пилотите. Екипажите са имали да взимат задължителни отпуски, бавени през времето, и заради малкия им брой се е стигнало до кризата. Недостигът на персонал наложи спирането на 34 линии през зимата. Повечето от тях са вътрешни полети във Великобритания, както и дестинации от Обединеното кралство към част от летните курорти в Европа. Така хиляди британци останаха без опция за евтино и бързо придвижване до близка дестинация. За пример могат да се дадат спрените маршрути между Лондон и Единбург, Глазгоу и Белфаст, които се изпълняват от общо 80 полета и обслужват 15 хил. души всяка седмица. Въпреки всичко това \"Райънер\" подготвя нова експанзия на авиопазара. Очаква се съвсем скоро компанията да обяви 130 нови маршрута, които досега никога не е изпълнявала. И най-големият губещ се оказват британците, използващи вътрешните полети в Обединеното кралство, но не и пътуващите в чужбина поданици на кралицата. Полетите от Лондон до Тулуза и Прага са удвоени през зимния сезон, а до датската столица Копенхаген самолетите на \"Райънер\" летят вече 18 пъти седмично. И докато вътрешните линии във Великобритания изчезват, в Италия авиокомпанията разширява сериозно дейността си. От Неапол ще има четири полета на ден до Бергамо и два до Тревизо. Два пъти дневно ще се изпълнява маршрутът Дъблин – Мюнхен. Билетите за него ще започват от 17 евро, което е няколко пъти по-евтино от цените на другите авиокомпании. Преди седмица \"Райънер\" обяви, че  ще увеличи броя на пряко наетите пилоти  и ще назначи още персонал по силата на нова програма за подобряване на мениджмънта. По този начин се очаква от пролетта на 2018 г. компанията отново да се превърне в един от силните играчи на пазара.", "date": "2017.11.19", "title": "Кризата в \"Райънер\" утихва с обявяването на 130 нови линии"}
{"url": "http://www.dnevnik.bg/bulgaria/2017/11/19/3081130_purvanov_preporucha_na_moskva_da_si_podobri/", "text": "В Москва трябва да си подобрят значително експертизата за българската история, препоръча в интервю за БНТ президентът на България между 2001 и 2011 г. Георги Първанов. Той коментира твърденията за  решаващата роля на Съветската армия в спасяването на българските евреи , както и за  идването на славянската азбука от македонската земя . \"Тези два гафа показват слаба експертиза\", каза Първанов. Той допълни, че не вярва да става дума за откровена провокация. Едновременно с това бившият държавен глава подчерта, че \"за съжаление това катализира антируските настроения в България\". \"Само това се чака да се хванат за кобурите и да захвърчи джапане във всички посоки\", описа той реакциите от България срещу непремерените изказвания в Москва.", "date": "2017.11.19", "title": "Първанов препоръча на Москва да си подобри експертизата за българската история"}
{"url": "http://www.dnevnik.bg/photos/2017/11/19/3081082_fotogaleriia_demonut_na_diado_koleda_krampus_navesti/", "text": "Подготовката за Коледа върви с пълна пара и демоничният помощник на Дядо Коледа се появи в словенския град Горичане да огледа децата и да прецени заслужават ли подаръци.", "date": "2017.11.19", "title": "Фотогалерия: Демонът на Дядо Коледа Крампус навести децата в Словения"}
{"url": "http://www.dnevnik.bg/bulgaria/2017/11/19/3081134_kolegi_i_priiateli_na_kristian_takov_planirat/", "text": "Макар че  Юридическият факултет на Софийския университет отхвърли предложението да кръсти аудитория  във факултета на покойния преподавател по право доц. Кристиан Таков, негови колеги и приятели търсят начини да продължат примера му. Планира се правна конференция по гражданско право на името му, както и създаването на правна клиника или неформална инициатива в негова чест. Това каза Христо Христев, преподавател по право на ЕС в Софийския университет в интервю по Би Ти Ви заедно с майката на Таков Галя Йончева. Христев обясни, че е бил сред хората, подкрепили идеята за наименуването на аудиторията на името на Таков,  който почина през юли , заради гражданската реакция и приятелството си с него. Над 4200 души се включиха в подписката в подкрепа. Въпреки това според Христев отказът на факултативния съвет не трябва да се стигматизира, защото Юридическият факултет е следвал практиката си да не наименува аудитории на преподаватели и юристи. \"Същественото е да вземем примера, който Кристиан Таков е оставил във факултета и обществото, и да се обединим, вдъхновим от това, което той е показал като отношение към преподаването, правото и проблемите на обществото, а не да създаваме на тази база огневи точки\", заяви Христо Христев. \"Затова с други колеги, които подкрепихме инициативата, възнамеряваме да се опитаме да намерим жива форма, чрез която да предаваме напред този пример. Колегите от катедрата по гражданскоправни науки са решили да организират научна конференция, която да носи името на Кристиан Таков, а ние с други негови приятели от факултета обмисляме точно под каква форма би могло да се организира - като юридическа работилница, някакъв тип правна клиника или неформална инициатива\", допълни той. В близките дни по инициатива на неговите най-близки приятели и колеги ще бъде учредена и фондация на неговото име, обяви майка му Галя Йончева. Тя коментира, че няма отношение към решението на СУ, а това, което ще продължава паметта му, е работата му. \"Кристиан е вложил много философия в своите трудове. Той сам е изградил свой паметник, тези книги ще се изучават и той продължава по този начин да живее. Моят син остави знаме, което се развява и е символ на големите му идеи за правда, свобода и истина\", каза тя.", "date": "2017.11.19", "title": "Колеги и приятели на Кристиан Таков планират различни инициативи на името му"}
{"url": "http://www.dnevnik.bg/sport/2017/11/19/3081138_belgiec_specheli_posledniia_start_za_sezona_vuv_wrc/", "text": "Тиери Ньовил с \"Хюндай\" спечели последния старт за сезона в  Световния рали шампионат (WRC)  рали \"Австралия\". Белгийският пилот триумфира с общо време 2:34.44 часа и изпревари с 22.5 секунди От Танак с \"Форд\". Трети на почетната стълбичка се качи още един пилот на \"Хюндай\" - Хейдън Падън, който завърши на 36.6 секунди зад съотборника си. Четвъртото място остана за световния шампион Себастиен Ожие. Звездата на \"Форд\" си  осигури титлата още след предишното състезание рали \"Уелс\"  и караше без напрежение. Ньовил спечели седем скоростни отсечки в ралито, като пет от тях дойдоха във втория ден на надпреварата и до голяма степен му осигуриха успеха. Най-бърз в петъчния ден беше друг пилот на \"Хюндай\" - Андреас Микелсен, който спечели пет скоростни етапа, но после отпадна заради технически проблем. \"Това беше едно адско каране. Държах колата на трасето, но на моменти беше доста трудно, след като нямаше много голямо сцепление. Затова трябва да си доста разумен и да не предприемаш излишни рискове. Мисля, че се справих, и много се радвам на победата\", каза след края Ньовил. Белгиецът записа четвъртата си победа за сезона. Преди това той триумфира във Франция, Аржентина и Полша. Задачата на Ньовил в рали \"Австралия\" се улесни, след като предпоследният етап \"Пилбара 2\" беше отменен. Така той трябваше просто да завърши, след като имаше аванс от 14 секунди пред Яри-Мати Латвала. Финландската звезда на \"Тойота\" беше много бърз в неделния ден, но в пауър стейджа отпадна, след като допусна грешка и катастрофира. В крайното класиране за сезона Себастиен Ожие завърши с 234 точки, пред Ньовил с 208 и Танак със 191. За естонецът това беше последен старт за \"М-Спорт\", след като  от новия сезон Танак преминава в тима на \"Тойота\" . Сезон 2018 във WRC ще стартира традиционно с рали \"Монте Карло\", а състезанието е между 25 и 28 януари.", "date": "2017.11.19", "title": "Белгиец спечели последния старт за сезона във WRC"}
{"url": "http://www.dnevnik.bg/analizi/2017/11/19/3081137_gerb_tri_revizii_i_edna_slabost/", "text": "ГЕРБ и Борисов са в отслабена позиция и то не защото дадоха свидна жертва с главата на Главчев. Тази оставка е просто симптом на обща политическа слабост, която се изразява най-вече в обслужване на чужд дневен ред. Опитвайки се да балансира между твърде много различни играчи, Борисов е принуден все повече и повече да се бори за приоритети, които нито са на ГЕРБ, а още по-малко са десноцентристки. Първо, съдебната реформа и борбата с корупцията са отдавна отвлечени от лобито на ДПС - Пеевски - Цацаров: атаката срещу Прокопиев и \"Икономедия\" от тази седмица бе поредната илюстрация на този факт. Второ, за да \"балансира\" по отношение на БСП, Борисов и ГЕРБ възприеха основната теза на социалистите: \"грабителската\" приватизация е причината за неудачите на прехода. Това удобно скрива вината на БСП за забавянето на приватизацията, което доведе и до сриването на икономиката от 1996-1997 г. Пътьом тази подмяна замита и мутренското десетиление след 1989 г. И накрая, ГЕРБ движи България към отваряне отново на проекта АЕЦ \"Белене\", който самите те настояваха да бъде спрян и твърдяха, че е нерентабилен. Всички тези пируети потенциално отчуждават ГЕРБ от голяма част от десния избирател, включваща далеч не само ядрото на \"градската десница\". Оставането на ГЕРБ и патриотите на власт в момента зависи от странна компания – ДПС, БСП, а дори и Марешки е мобилизиран да дава по едно рамо. Наличието на много потенциални партньори може и да е ресурс за Борисов. Но фактът, че всеки от тях иска нещо в замяна, обезличава ГЕРБ и го прави инфраструктура на обща политическа безотговорност, в която на най-различни интереси намират все по-често удовлетворение. ГЕРБ ще ревизира прехода и приватизацията. Давността за приватизацията ще бъде приравнена с давността за престъпления срещу човечеството. След подобна реформа ще е по-добре да си бил мутра и да си убил някого през прехода – сега може да си отдъхнеш спокойно и даже да влезеш в политиката. Или да си останеш в нея. Недай си Боже да си купил предприятие обаче. Тогава ще могат да ти \"отворят досието\" и чрез прокуратурата и КОНПИ да почнат да ти ровят из доходи и активи. На теория – докато го изисква законът. На практика – докато им омръзне. Защо ГЕРБ прави тази ревизия? Първата цел е много ясна: тръгне ли се на нова конституционна реформа, Борисов ще може да твърди, че води \"дълбока\" антикорупционна политика през следващите една-две години. И нищо да не излезе от тези мерки, след две години я камилата, я камиларят. тората цел е да се нападне \"старото дясно\" като виновно за несправедливостта на прехода. Борисов вече интернализира напълно логиката на пеевските медии – \"ние не сме цвете, но и те са маскари\". Третата цел е да се даде възможност на прокуратурата и КОНПИ да атакуват селективно опозицията. Тези цели могат да донесат тактически ползи за ГЕРБ, но са всъщност голяма стратегическа грешка. Те вкарват Борисов в популисткото антипреходно говорене и раздухването на соцносталгии. Не на последно място те отварят въпроса за миналото, което не е най-силната негова страна. Но най-важното, това е тема, която ще сблъска ГЕРБ с динамичната част на обществото. Тя иска работеща правова държава днес, а не обещания за справедливост със задна дата. Едното не може да замени другото, а май това в планът. По поръчка на правителството учени от БАН направиха ревизия на проекта за нова атомна централа в Белене. От ревизията става ясно, че при най-щастливо стечение на обстоятелствата този проект теоретично би могъл да е печеливш. Общото впечатление е, че правителството има нужда от сложни и неясни сметки на варианти, за да оправдае вече взето политическо решение за строеж. Конфузът е, че ГЕРБ вече публично е отстоявал други позиции и уж се е стремял да спре проекта. Сметките би трябвало да се изложат просто и убедително. Долу прилагам за общо ползване един самоделен, (полу)хипотетичен пример на анализ: Да предположим, че ако изхарчим десет милиарда евро в строежа на Белене, централата ще бъде готова след десет години. Да предположим също така, че при най-добрия вариант (на БАН или въобще) след още десет години експлоатация тя ще е генерирала десет милиарда печалба. Тоест след 20 години ще излезем като общество на нула и оттам нататък само ще печелим. Да предположим по-нататък, че описваният най-добър вариант (най-доброто стечение на обстоятелствата като цена на другите видове енергия, национално и регионално търсене на енергия и т.н.) има гигантските 70% вероятност да се случи! (Малко е нереалистично, но да видим!). Очакваната полза от един проект се измерва по формулата \"печалба\" х \"вероятност\" тази печалба да се получи. По тази формула след 20 години ще можем да разчитаме на 10 млрд. печалба х 70% вероятност или 7 милиарда евро общо. Тоест като вземем и първоначалната инвестиция, ще се окаже, че очакваната ни полза след 20 години е минус 3 милиарда. В момента без да правим нищо, сме на минус от само два милиарда и може би е по-добре да си останем на това ниво на загуба и да не го увеличаваме. В крайна сметка прогнози за след 20 години са до голяма степен безсмислени – светът се променя твърде бързо. БАН допускат още едно щастливо за страната обстоятелство – че някой друг ще реши да участва с 70% собственост и толкова от първоначалната инвестиция в \"Белене\". Тогава от 3-те милиарда очаквана загуба само 1 милиард ще са наши обществени! В такъв случай ще е по-добре \"Белене\" да се строи, защото минус 1 милиард е по-добър от сегашната чиста загуба от минус 2 млрд. бв. Вярно е, че хипотетичният ни пример изглежда като бакалска сметка, но правителството и БАН трябва да предложат точно такова обобщение на доклада, за да разберем какво следва от него. Засега такова няма и затова докладът изглежда безсмислен или дори прикриващ реалната ситуация. От гледна точка на политическите науки, ако \"Белене\" се строи, през следващите 20 години правителството ще разполага с мощен финансов ресурс. То ще разпределя поръчки, в които ще има много управленска дискреция (усмотрение). Това е така, защото ядрената енергетика е свързана със сигурността, сигурността обикновено е обвързана със служебна тайна, а тайната води до слаба отчетност. Ерго, правителствата имат интерес от скъпоструващи проекти в тази сфера, дори когато очакваната полза от тях е минусова. ГЕРБ ще подкрепи закона Пеевски/Цонев за вторичното разграбване на активите на КТБ. Ретроактивно всички сметки с активи на банката ще могат да бъдат преразглеждани. В икономиката има една мисловна процедура, която се нарича \"тест на завистта\". При нея сделка или транзакция не е приключила, докато всеки един от участниците не е убеден, че тя е справедлива; докато всеки един не спре да завижда на другия за това, което другият е получил. ГЕРБ модифицират \"теста на завистта\" по следния начин: всяка сделка с активи на КТБ може да се преразгледа, докато управляващите и прокуратурата не спрат да завиждат на някой от участниците. Подобен закон все пак е противоконституционен – биха казали специалистите. Но пък беда ли е това, би им опонирал Швейк. Нещо се случва в страната и балансьорът вече не е това, което беше. В крайна сметка не е лесно да караш правителственото колело, докато на гърба ти са качени и ДПС, и Пеевски, и Европейската комисия, когато на лявото ти рамо е кацнала Корнелия Нинова, а на дясното са тримата патриоти от запаса Но поне това обяснява защо румънското колело регистрира 8-9% растеж, а нашето – наполовина. Балансирането носи тъга.", "date": "2017.11.19", "title": "ГЕРБ: Три ревизии и една слабост"}
{"url": "http://www.dnevnik.bg/bulgaria/2017/11/19/3081139_jiteli_na_vladaia_i_kniajevo_protestirat_otnovo_zaradi/", "text": "Жители на Владая и кв. \"Княжево\" излязоха на протест днес на главен път Е-79 в района на Александров мост с настояване да се подобрят инфраструктурата и общественият транспорт там. Това е пети протест от 2016 г. досега, но все още в района не се забелязват подобрения. Протестиращите казват, че властите на местното самоуправление не се съобразяват с нуждите и предложенията им за подобряване на обществения транспорт. Те настояват за спешно възстановяване на маршрутна линия 22 и още курсове по автобусна линия А58. Настояват и за изграждането на пешеходен светофар при гара Владая, както и светофар на кръстовището при Александров мост и ул. \"Мала кория\". Необходимо е и изграждането на улично осветление във Владайското дефиле. От протестния комитет подчертават, че Е-79 е асфалтиран набързо без рехабилитация на отводняването. \"Водата при дъжд наводнява дворове, носещи елементи на съоръжения, както и общински улици. Отводнителни шахти са без капаци, знаците и пътната маркировка са неадекватни и създават опасности в този им вид. На места бяха премахнати мантинели и сега тези участъци са незащитени. Важно е и извършването на последващите ремонти, като не трябва да забравяме, че крайната цел е реализирането на реверсивно движение в тесните участъци на пътя София – Перник\", отбелязват протестиращите, цитирани от агенция \"Фокус\", и настояват за съдействие от КАТ за контрол на пътя, тъй като нарушенията са причина за инциденти със смъртни случаи.Председателят на инициативния комитет във Владая и Княжево Васил Николов казва, че ако исканията им не бъдат удовлетворени, ще излязат на протест и следващата седмица. От Агенция \"Пътна инфрастурктура\", цитирана от БНР, отговарят, че всички мерки за почистване на шахти по пътя са изпълнени, а в следващите дни ще бъдат поставени табели за ограничение на скоростта и промени в движението. Цялостният ремонт ще завърши през 2018 година.", "date": "2017.11.19", "title": "Жители на Владая и Княжево протестират отново заради лошата инфраструктура"}
{"url": "http://www.dnevnik.bg/sviat/2017/11/19/3081155_upravliavashtata_partiia_na_zimbabve_svali_lidera_si_i/", "text": "Управляващата партия на Зимбабве свали лидера си Робърт Мугабе, който е и президент на страната, съобщи Би Би Си като се позова на официални източници. Постът начело на партията Африкански национален съюз на Зимбабве-Патриотичен фронт се поема от бившия вицепрезидент Емерсън Мнангагва, уволнен от Мугабе преди две седмици. Последва намеса на военните, които обявиха, че не правят преврат, а опитват да предпазят 93-годишния президент от корумпираното му обкръжение и конкретно съпругата му Грейс, подготвяла се да заеме мястото му. Първата дама е изключена от партията. Централният комитет даде на Мугабе срок до утре в 12 ч. местно време да подаде оставка като президент. В противен случай в парламента ще започне процедура по импийчмънт, предадоха световните агенции. ", "date": "2017.11.19", "title": "Управляващата партия на Зимбабве свали лидера си и президент на страната Робърт Мугабе"}
{"url": "http://www.dnevnik.bg/bulgaria/2017/11/19/3080917_naselenieto_se_topi_po-burzo_ot_planiranoto_i_oshte/", "text": "Приетият от правителството отчет за изпълнението на демографската стратегия до 2030 г., новият електрически камион на \"Тесла\" и изследване за убежденията на православните българи се оказаха сред най-коментираните теми през тази седмица, показва справка към 19.30 ч. на 18 ноември. Ето първите 10 заглавия, предизвикали най-силен отклик у читателите: 1.  Населението на България се топи по-бързо от предвиденото в демографската стратегия  - 313 коментара 2.  Позиция: Нова атака срещу \"Капитал\" и \"Дневник\"  - 278 коментара 3.  \"Тесла\" показа електрически камион с пробег 800 километра  (видео) - 278 коментара 4.  Общо 76% от православните българи смятат, че жената има дълг към обществото да ражда деца  - 256 коментара 5.  Борисов: В парламента има хора, замесени с наркотрафик и купуване на гласове  - 217 коментара 6.  Русия скоростно обяви всички задгранични медии за \"чуждестранен агент\"  - 190 коментара 7.  Какво точно каза Корнелия Нинова, преди да бъде изгонена от заседанието на парламента  - 174 коментара 8.  Русия води информационна война в Каталуня, обяви институт под патронажа на испанския крал  - 170 коментара 9.  Русия иска вандалите на \"Альоша\" да бъдат наказани  - 169 коментара 10.  \"Безотказна като калашник\" - коя е Мария Захарова  - 169 коментара", "date": "2017.11.19", "title": "\"Населението се топи по-бързо от планираното\" и още коментирани статии през седмицата"}
{"url": "http://www.dnevnik.bg/sport/2017/11/19/3081150_prezidentut_na_italianskata_futbolna_federaciia_shte/", "text": "Карло Тавекио, който е президент на  Италианската футболна федерация (FIGC) , ще подаде оставката си в понеделник, твърди авторитетното издание \"Ла република\". Според ежедневника 74-годишният бизнесмен е поставен под огромен натиск в последната седмица, след като Италия не успя да се класира на световното първенство в Русия. Тавекио веднага  уволни треньора Джанпиеро Вентура  и се опита да хвърли вината единствено върху селекционера, но среща сериозна критика от бивши играчи и специалисти. Италия  не успя да се класира на световни финали за първи път от 1958 г.  и това се прие като национална трагедия. Според \"Ла република\" оставката на Тавекио ще бъде подадена пред Федералния съвет в понеделник и ще се насрочат избори за нов шеф на футболната федерация. Той беше избран на поста през 2014 г., заменяйки Джанкарло Абете (2007-2014), а през март тази година получи още един мандат. Тавекио изгуби доверието на футболните клубове в страната, а в събота президентът на Лега про Габриеле Гравина призова шефа на футболната федерация да си тръгне. \"Съжалявам, той дори не е основен виновник, но италианският футбол се нуждае от някаква промяна. Някой трябва да поеме отговорност. Говорих с всички останали в Лега про и сме на едно и също мнение\", каза Гравина. Треньорът на шампиона \"Ювентус\" Масимилиано Алегри също призова Тавекио да си подаде оставката. Той дори заплаши да напусне Асоциацията на треньорите, ако не се вземат мерки. Според друга информация Тавекио се е решил на хода да подаде оставка, след като е получил отказ от Карло Анчелоти да поеме националния отбор на Италия.", "date": "2017.11.19", "title": "Президентът на Италианската футболна федерация ще подаде оставка"}
{"url": "http://www.dnevnik.bg/bulgaria/2017/11/19/3081172_predpisaniia_i_podobreniia_za_opasnite_uchastuci_po/", "text": "Министерството на вътрешните работи ще направи предписания за всички опасни участъци в страната, където стават повече катастрофи, включително и този, близо до Ловеч, където през последните две денонощия  при три катастрофи загинаха общо 11 души . \"На тези места ще бъдат направени подобрения на пътищата, дали с релефна маркировка или друго, дори ако трябва, ще проеориентираме пътищата, за да избегнем обективните причини за пътнотранспортни нарушения\", обяви министърът на вътрешните работи Валентин Радев след спешна среща, свикана от премиера Бойко Борисов заради инцидентите от петък и събота на пътя София - Варна. Друг опасен участък, който даде като пример министърът, е 66-и километър от магистрала \"Марица\". По думите на Радев до края на годината се очаква да се види подобрение заради законодателните промени в законите за движение по пътищата и за МВР, макар че е \"малко бавно\". \"Знаете, от около 1000 на година жертвите намаляха на 600, след това малко се повдигнаха. Тази година наблюдаваме 50-60 по-малко убити, сравнено със същия ден на миналата година. Опитваме се да натискаме надолу това число, да няма толкова жертви, но това е статистиката. Направиха се много промени в законодателството и очакваме подобрение в края на годината\", каза вътрешният министър. А целта е до 2020 г. да бъдат намалени наполовина и да се изравним със Западна Европа. Радев се обърна към гражданите с призив да карат внимателно, като отбеляза, че въпреки усилията правилата на пътя не се спазват. Който кара безотговорно, застрашава и собствения си живот и живота на другите, коментира той. Главният секретар на МВР Младен Маринов предупреди също и че от днес е разпоредил  тежките нарушители на пътя да бъдат отвеждани веднага в районните управления на МВР , така че \"ако искате да стигнете навреме, не нарушавайте правилника, защото в противен случай първо ще е необходимо да посетите районното управление\". \"Контролните механизми, които и понастоящем функционират, по никакъв начин не можем да кажем, че не са ефективни, напротив. Но забелязвам обратна пропорционалност между качеството на пътната инфраструктура и честотата на ПТП. Пътят София - Варна в участъка на област Ловеч от село Сопот до разклона Ловеч - Троян - с. Ябланица е основно ремонтиран през 2015 г. Това е един от най-добрите републикански пътища в страната от гледна точка на пътна безопасност и инфраструктура. Само тази година за полагане на маркировка, ограничителни системи, мантинели, знаци, за изчистване на храсти, дерета, по-добра видимост на пътя са инвестирани 500 000 лв.\", коментира министърът на регионалното развитие и благоустройството Николай Нанков по повод на извънредната среща. Заради това според него в инцидентите от последните дни става въпрос за човешка грешка и неправилни изпреварвания. Следващата седмица в района на Ябланица ще се положи и ще се изпробва пилотно  обяви Нанков. \"Трябва да си дадем ясна сметка, че тук все пак говорим за републикански път през последните 15 години и трафикът по него е нараснал с над 70%, а тежкотоварният - почти три пъти, което е един от факторите да ни дава основание денонощно  , каза още Николай Нанков. Освен \"Хемус\" приоритет ще е и тол системата, която трябва да е напълно гонова през 2018 г., допълни той. Министърът на транспорта Ивайло Московски, който също участва в извънредната работна среща в Министерския съвет, обяви, че \"категорично ще бъде безкомпромисен\" към водачи и събития, които могат да доведат до тежки произшествия. Като първа мярка с наредби в най-кратки срокове ще бъдат задължени всички транспортни средства, които изпълняват обществен превоз, да си оборудват автомобилите с т.нар.   - камери, които заснемат в реално време периметъра извън превозното средство и пътната обстановка, и служат като \"своеобразна черна кутия\". Задължение ще е също и  . В много от тях има, но за тези, които нямат, ще се дадат няколко месеца срок след нормативната промяна, коментира транспортният министър. И на трето място, което ще изисква още законови промени, е  , като този стандарт ще постави изисквания за технически характеристики на тези превозни средства за най-съвременни системи за безопасност, обяви Московски. В близко бъдеще се предвижда и  , допълни той.", "date": "2017.11.19", "title": "Предписания и подобрения за опасните участъци по пътищата обеща Валентин Радев"}
{"url": "http://www.dnevnik.bg/photos/2017/11/19/3081181_snimka_na_denia_papa_francisk_obiavi_bednite_za/", "text": "Папа Франциск предложи днес обяд на няколкостотин бедни хора - бездомни, мигранти, безработни, по повод обявения от него Световен ден на бедните, предаде Асошиейтед прес. В залата за аудиенции във Ватиканския дворец той обядва заедно с 1200 бедни, като менюто включваше ньоки, телешко и тирамису.", "date": "2017.11.19", "title": "Снимка на деня: Папа Франциск обяви бедните за \"нашия паспорт за рая\""}
{"url": "http://www.dnevnik.bg/bulgaria/2017/11/19/3081188_ot_dnes_tejkite_narushiteli_na_putia_shte_se_vodiat/", "text": "Считано от днес, пътните полицаи са инструктирани, ако констатират тежко нарушение, веднага да изведат водача от движението и да го заведат в най-близкото районно управление на МВР. Това обяви главният секретар на МВР Младен Маринов след работна среща с министър-председателя днес заради  тежките катастрофи в Ловешка област в последните два дни, които отнеха общо 11 живота . \"В името на човешкия живот ще предприемем още по-рестриктивни мерки към нарушителите на Закона за движение по пътищата, защото анализът от тези пътно-транспортни нарушения показа, че те са се случили единствено и само от грубо незачитане на Закона за движение по пътищата от водачите\", коментира Маринов инцидентите. \"В тази връзка съм разпоредил и от днес ще се изпълнява при констатирано тежко нарушение на Закона за движение по пътищата водачите да се извеждат от автомобилния поток и наказанията да се налагат в най-близкото управление на МВР, което в извъннаселени места може да не е толкова близко. Затова призивът ми е, ако искате да стигнете навреме, не нарушавайте правилника. В противен случай ще бъде необходимо да посетите районното управление, което е в този участък\", заяви главният секретар на МВР. След работната група при премиера днес кабинетът обяви поредица от мерки, които възнамерява да предприеме за предотвратяване на пътни произшествия.  Вътрешният министър Валентин Радев обеща, че ще бъдат изготвени предписания за всички опасни участъци  по пътищата в страната и ще се направят подобрения или дори отклонения, където е необходимо. Министърът на регионалното развитие Николай Нанков заяви, че ще се засили работата по магистрала \"Хемус\", а министърът на транспорта Ивайло Московски предвижда няколко нормативни промени в близко бъдеще, които ще задължат обществените превозвачи да се оборудват с камери и колани на всички седалки, и др.", "date": "2017.11.19", "title": "От днес тежките нарушители на пътя ще се водят незабавно в районното управление"}
{"url": "http://www.dnevnik.bg/sport/2017/11/19/3081196_roma_podpisa_dogovor_s_volvo/", "text": "Италианският футболен клуб  \"Рома\"  подписа спонсорски договор с шведския автомобилен производител \"Волво\". Партньорството ще бъде за срок от три години, а компанията става официален превозвач на римските \"вълци\". Финансовите параметри по сделката не бяха разкрити, но стана ясно, че \"Волво\" ще осигури чисто нов автобус за \"Рома\", който да вози играчите в техните пътувания в Италия. Освен това компанията ще предостави и 40 автомобила, които ще бъдат отдадени като служебни за играчите и служители на клуба. \"Рома\" е бранд, който е известен по целия свят, но е и сред най-популярните и обичани отбори в Италия. Затова за нашата компания е чест да обявим това сътрудничество\", каза президентът на \"Волво Италия\" Микеле Криши. Изпълнителният директор на римските \"вълци\" Умберто Гандини обяви сделката като отлична за клуба и добави, че \"Волво\" \"влиза в голямото семейство на \"Рома\". \"Ние винаги сме обръщали внимание на детайлите, а сега с \"Волво\" определено ще бъдем с едни гърди пред нашите конкуренти\", добави Гандини. \"Рома\" завърши на второто място през миналия сезон, a в момента заема третата позиция в Серия А на пет точки зад лидера в класирането \"Наполи\".", "date": "2017.11.19", "title": "\"Рома\" подписа договор с \"Волво\""}
{"url": "http://www.dnevnik.bg/sport/2017/11/19/3081203_shef_v_borusiia_dortmund_e_favorit_za_nov_sporten/", "text": "Михаел Цорк е считан за фаворит за нов спортен директор на  \"Арсенал\" , твърдят няколко издания на Острова. Германецът заема същия пост в \"Борусия\" (Дортмунд), но е много вероятно да смени Германия за Англия и да приеме предложение на \"артилеристите\". Откриването на нова позиция в \"Арсенал\" ще ограничи влиянието на мениджъра Арсен Венгер по много от футболните въпроси. В момента французинът се радва на почти неограничена власт, след като се отчита единствено пред Борда на директорите. Клубовете от Англия нямат спортни директори, а тези, които назначават хора на подобен пост са много малко, точно заради това че имат мениджъри на отборите, а не старши треньори. Според \"Мирър он Сънди\" клубът от Северен Лондон ще се раздели с главния скаут Стив Роули. Той беше назначен на поста през 1996 г. от Венгер, след като дълги години беше помощник на Джордж Греъм. Роули е замесен в много от трансферите на млади играчи в \"Арсенал\", защото има контакти по цял свят. Идването на 55-годишния Цорк е именно с такава цел. Той е в основата на изграждането на някои от най-големите таланти на  \"Борусия\"  като Нури Шахин и Марко Ройс. Цорк е една от легендите на жълто-черните и е сред най-обичаните играчи. Бившият халф, който е роден в Дортмунд, прекара цялата си кариера в клуба и държи рекорда за най-много мачове с екипа на \"Борусия\" - 463. Цорк игра за тима между 1981 и 1998 г. и неизменно носеше капитанската лента на състава. След края на кариерата си той пое ръководен пост и е считан за човека с най-голямо влияние в \"Борусия\" след изпълнителния директор Ханс-Йоаким Вацке.", "date": "2017.11.19", "title": "Шеф в \"Борусия\" (Дортмунд) е фаворит за нов спортен директор на \"Арсенал\""}
{"url": "http://www.dnevnik.bg/sport/2017/11/19/3080979_napoli_produlji_v_ritum_s_domakinski_uspeh_sreshtu/", "text": "Наполи\" продължи уверения си път в Серия А с победа срещу \"Милан\". Домакините се наложиха с 2:1 и остават на върха. Те събраха 35 точки от 13-те си мача, като са единственият отбор без загуба в първенството. След поредната си грешна стъпка \"Милан\" е седми с 19. \"Наполи\" имаше превъзходство и владееше инициативата в срещата. Водачът в класирането поведе в 33-ата минута, когато Жоржиньо изведе Лоренцо Инсиние сам срещу вратаря. Атакуващият полузащитник се възползва и даде преднина на отбора си, докато \"росонерите\" имаха претенции за неотсъдена засада. \"Наполи\" удвои в 73-ата минута. Четири минути след влизането си в игра Зиелински отбеляза от малък ъгъл след подаване на Дрис Мертенс, като и в този случай защитата на \"Милан\" поиска засада. В добавеното време червено-черните вкараха почетен гол. Романьоли стреля от разстояние и намали резултата.", "date": "2017.11.19", "title": "\"Наполи\" продължи в ритъм с домакински успех срещу \"Милан\""}
{"url": "http://www.dnevnik.bg/sport/2017/11/19/3080984_tervel_pulev_postigna_shesta_pobeda_na_profesionalniia/", "text": "Тервел Пулев постигна шестата си победа в професионалния бокс след нокаут срещу грузинеца Михаил Куцишвили. Срещата, която се проведе в германския град Нойщат-Гвеле продължи изключително кратко. Съперникът на Пулев се слави като един от най-доказаните грузински боксьори. На 28 години Куцишвили имаше баланс от 44 победи, 35 загуби и шест равенства преди този сблъсък. Още от началния гонг Пулев притисна съперника си и с мощни удари го прати към въжетата, където нямаше къде да бяга. Куцишвили опитваше да отговори на мощните крошета на българина, но след комбинация от няколко поредни удара грузинецът падна и се изправи доста бавно. Реферът на двубоя прецени, че Куцишвили не може да продължи и прекрати срещата. Това е втори успех за Пулев в рамките на една седмица, след като миналия уикенд българският боксьор нокаутира украинеца  Артьом Редко в Берлин . До момента всички победи на по-малкия от братята Пулеви на професионалния ринг дойдоха след нокаут.", "date": "2017.11.19", "title": "Тервел Пулев постигна шеста победа на професионалния ринг"}
{"url": "http://www.dnevnik.bg/sport/2017/11/19/3080986_snimka_na_denia_bez_dumi_ot_grigor_dimitrov/", "text": "Чиста, неподправена емоция след последната точка. Григор Димитров   и си осигури рекордното трето място в световната ранглиста. Българският тенисист направи обрат за 4:6, 6:0, 6:3 срещу Джак Сок във вълнуващ, емоционален и много тежък мач. В неделя Димитров ще играе с Давид Гофен в спор за титлата от финалите на АТП, като мачът е от 20.00 часа.", "date": "2017.11.19", "title": "Снимка на деня: Без думи... от Григор Димитров"}
{"url": "http://www.dnevnik.bg/sport/2017/11/19/3081024_grigor_dimitrov_beshe_igra_na_nervi_no_se_spravih_s/", "text": "Григор Димитров определи  битката с Джак Сок  като игра на нерви. Българският тенисист заяви, че е щастлив от начина, по който се е справил с напрежението в края на двубоя. Той спечели много трудна и емоционална победа с 4:6, 6:0, 6:3 и стигна до битката за трофея във финалите на АТП. \"Такива мачове някой път са игра на нерви. Не исках прекалено много да мисля за развоя на мача и отделните точки. Това е един от най-големите плюсове за мен - когато оставям всяка една точка зад гърба си и не обмислям какви грешки съм направил, а гледам само напред\", заяви Димитров на пресконференцията след двубоя. Българският тенисист пропиля аванс от 3:0 в първия сет и го загуби. След това той спечели по безапелационен начин втората част за 22 минути. В началото на трети сет Димитров беше изправен пред точка за пробив, но се спаси. Той нанесе решителен удар с пробив за 5:3, а след това измъкна десетминутен гейм и стигна до победата при четвъртия си мачбол. \"Имаше много геймове, в които играта не вървеше по начина, по който исках. Джак не е случаен играч. Той игра много добре. Като че ли накрая бях по-добре психически. Особено в гейма, когато го пробих\", обясни Димитров, който от понеделник ще бъде №3 в света. По-рано през годината, на мастърса в Индиън Уелс, българинът отново имаше четири мачбола в мач срещу Сок. Тогава пропусна всичките и загуби. Много драматичен беше и предходният им двубой - на мастърса в Монреал през 2015 г. Американецът отново направи обрат, след като Димитров пропусна шансове да спечели - 5:7, 7:6 (5), 7:5. \"Не можеш да си позволиш да мислиш за тези неща в толкова важен момент. Да, предишните ни два мача се развиха много нещастно за мен. Но точно това прави тенисът толкова специална игра. Понякога не само трябва да издържиш психически, но и да се пребориш с демоните от предишни мачове срещу даден съперник\", каза още Димитров. \"Щастлив съм от начина, по който се справих с напрежението. Но дори да бях допуснал пробив (когато сервирах за мача), дори да беше се наложило да изиграя още няколко гейма, трябваше да го приема. Човек се учи от такива моменти\", допълни той. Димитров обясни, че е започнал мача така, както е искал. По думите му пропуснатият шанс да реализира втори пробив и да поведе с 4:0 е бил повратният момент в първата част. \"Джак влезе навътре в корта, стана малко по-агресивен. Позволих му да играе своята игра. Мисля, че това беше причината да загубя първия сет. Във втората част играх много добре, а в третия сет успях да намеря тези малки пукнатини в неговата игра и да го пробия.\" В опит да спечели най-голямата титла в кариерата си българинът ще се изправи срещу Давид Гофен. Белгиецът  шокира шесткратния шампион Роджър Федерер  в първия полуфинал след обрат и победа с 2:6, 6:3, 6:4. Финалът на турнира в Лондон е в неделя от 20.00 часа българско време. Димитров и Гофен вече изиграха един мач в Лондон. Те се срещнаха във втория кръг на груповата фаза, когато българинът  записа безапелационна победа с 6:0, 6:2 . Това беше петият му успех от шест мача с белгиеца на ниво \"АТП\". Те имат още три двубоя в турнирите от сериите \"Фючърс\" и \"Чаланджър\", като и трите са спечелени от Димитров. \"Този мач (в групите) вече е в миналото. Сигурен съм, че нито един от двама ни няма да мисли за него. Давид е много интелигентен играч, знае кои са силните му страни на корта. В определени дни и определени моменти може да бъде изключително опасен\", коментира Димитров. \"Той постигна големи победи срещу Рафа и Роджър. Мисля, че е още по-уверен в себе си. Но аз няма да се фокусирам върху неговата увереност или играта му. Фокусиран съм върху това, което аз трябва да направя\", допълни той. На пресконференцията след мача с Федерер  Гофен заяви, че ако се изправи срещу Димитров  във финала, ще опита нещо различно. \"Със сигурност ще опита нещо друго. Това е ясно. Но аз познавам играта му добре, знам какво да очаквам. Единственото различно, което може би ще направи, е да рискува повече в някои моменти. Ще се опита да бъде по-агресивен. Мисля, че ще бъде много вълнуващ мач\", завърши българският тенисист.", "date": "2017.11.19", "title": "Григор Димитров: Беше игра на нерви, но се справих с напрежението"}
{"url": "http://www.dnevnik.bg/sport/2017/11/19/3081028_grigor_dimitrov_i_david_gofen_zakrivat_sezona_s_bitka/", "text": "Само четири дни след като се срещнаха в груповата фаза във финалите на АТП, Григор Димитров и Давид Гофен отново се изправят един срещу друг. Залогът този път е по-голям от всякога - най-големият трофей в тениса извън Големия шлем. Българинът и белгиецът ще излязат на централния корт в лондонската зала \"О2 арена\" в 20.00 часа, за да сложат край на един паметен сезон в мъжкия тенис. Двубоят може да проследите на живо с \"Дневник\". В България срещата ще бъде излъчена пряко по \"Мтел спорт 1\" и \"Диема\". Димитров може да стане първият дебютант, който печели турнира на осемте най-добри, от испанеца Алекс Кореча през 1998 г. Българинът  остава непобеден от началото на надпреварата , а в сряда постигна изключително  категорична победа срещу Гофен - 6:0, 6:2 . Двамата обаче очакват съвсем различен двубой днес. Гофен успя бързо да се възстанови от тежката загуба и постигна две впечатляващи победи.  Той разби световния №4 Доминик Тийм  в директен мач за класиране на полуфиналите - 6:1, 6:4 за 71 минути, а след това шокира рекордьора по титли в турнира  Роджър Федерер след страхотен обрат. Белгиецът стана едва шестият играч, който побеждава Федерер и Рафаел Надал в рамките на един турнир. Той е първият с подобно постижение от Новак Джокович във финалите на АТП през 2015 г. Другите четирима, които са го правили, са Анди Мъри, Хуан Мартин дел Потро, Давид Налбандян и Николай Давиденко. Още по-впечатляващото е, че преди турнира в Лондон Гофен никога не беше печелил двубой срещу Федерер и Надал. Той имаше шест загуби в шестте си мача с 36-годишния швейцарец и две поражение в двете си срещи с 31-годишния испанец. \"Давид спечели срещу Рафа и Роджър. Това са много големи победи. Мисля, че това ще му даде още по-голяма увереност. Но аз няма да се фокусирам върху неговата увереност или играта му. Фокусиран съм върху това, което аз трябва да направя\",  заяви Димитров преди финала.   Един срещу друг  Димитров и Гофен ще изиграят шестия си двубой на ниво \"АТП\" и пети през 2017. Българинът е спечелил четири от досегашните им срещи. Единствената победа на белгиеца дойде в четвъртфиналите на турнира в Ротердам през февруари - 6:4, 1:6, 6:3. Седмица по-рано Димитров победи Гофен със 7:5, 6:4, за да спечели титлата в София. Другата им среща през сезона беше в четвъртфиналите на Australian Open, когато българският тенисист се наложи с категоричното 6:3, 6:2, 6:4. Първият двубой помежду им беше в третия кръг на US Open, когато Димитров загуби първия сет на нула, но направи обрат и спечели с 0:6, 6:3, 6:4, 6:1. Те имат още три двубоя в турнирите от сериите \"Фючърс\" и \"Чаланджър\", като и трите са спечелени от Димитров. \"Мачът в групите беше тежък. Определено не беше моят мач. Но сега предстои финал. Ако играя с Григор, се надявам да бъде по-различно. Ще бъде нов мач, нова въпросителна пред мен, нов шанс да се изправя срещу него. Надявам се да играя тениса, който показах днес\",  каза Гофен на пресконференцията  след победата срещу Федерер. Белгиецът има отрицателен баланс във финалите, които е играл - четири победи от десет мача. Той се намираше в серия от шест поредни загуби в двубои за титла, на която най-накрая успя да сложи край през тази година с титлата в Шънджън през октомври.  Димитров има седем титли от 13 финала. Тази година той стигна до четири директни мача за трофей, като спечели първите три - в Бризбейн, София и Синсинати. Серията му беше спряна от Дел Потро в Стокхолм миналия месец. Сезонът на Димитров и Гофен  Двамата връстници правят най-добрия си сезон, откакто започнаха да се състезават при мъжете. Димитров игра полуфинал на Australian Open, спечели първия си трофей от сериите \"Мастърс\" (в Синсинати) и завоюва общо три трофея през 2017 г. Той записа 48 победи в досегашните си 67 мача през сезона. Страхотното представяне в Лондон му гарантира изкачване до третото място в световната ранглиста. По този начин Димитров ще изравни най-доброто класиране в историята на българския тенис - на Мануела Малеева от 1985 г. Гофен също започна силно сезона. След четвъртфинала в Мелбърн и финала в София той стигна до битката за трофея в Ротердам, където загуби от Жо-Вилфред Цонга. През април белгиецът направи два страхотни мастърса на червени кортове - полуфинал в Монте Карло и четвъртфинал в Мадрид. И в двата случая той беше спрян от направилия феноменален сезон на клей Надал. Гофен даде заявка за чудесно представяне на \"Ролан Гарос\". Той обаче изкълчи по кошмарен начин глезена си, след като се препъна в брезент по време на двубоя си от третия кръг срещу Орасио Себайос. Заради контузията белгиецът трябваше да пропусне \"Уимбълдън\" и целия сезон на трева. За щастие се оказа, че травмата не е толкова тежка, колкото първоначално изглеждаше и той се завърна на корта в средата на август. Гофен допусна четири загуби в първите си седем мача, три от които срещу играчи извън топ 50. Постепенно формата му се подобри значително. Белгиецът пропусна чудесна възможност да стигне до четвъртфиналите на US Open след поражение от Андрей Рубльов. След това обаче спечели два поредни турнира на азиатска земя - в Шънджън и Токио, и си осигури дебют в топ 10.", "date": "2017.11.19", "title": "Григор Димитров и Давид Гофен закриват сезона с битка за трофея в Лондон"}
{"url": "http://www.dnevnik.bg/na_put/2017/11/19/3080354_elzas_vinena_prikazka/", "text": "Има пътища, които са по-красиви, по-омайни и по-вкусни от други: винените пътища. Във Франция те са много, но има един, който е особено елегантен и светъл: белият винен път на Елзас. Създаден през 1953 г., той е един от най-старите във Франция, със сигурност и един от най-красивите. Близо сто километра между Страсбург на север и Мюлуз на юг се вият между море от лозя и села, извадени сякаш от приказка. Елзас има дълга и противоречива история, белязана от войни и периоди на просперитет, болести и благоденствие, добри владетели и владетелиразбойници. През вековете това стратегическо парче земя многократно се е оказвало ту в германска, ту във френска територия, а това го е превърнало в колоритен и самобитен район. Германската култура, традиции, архитектура и храна във вековете са се обогатили с френска елегантност и финес, за да се превърнат в нещо друго - като уникалното местно старо немско наречие с френски заемки, като къщите - германски в структурата си, но по френски обсипани с цветя, като шукрута - много по-фина версия на германския зауеркраут. Войните на ХХ век за щастие не са засегнали тежко наследството на района и днес отбивките по пътя на виното разкриват автентични, потънали в цветове и цветя села, някои от които са съхранили средновековния си вид до такава степен, че ако в един момент срещнете херцог със свитата си, няма да е толкова голяма изненада. От ризлинг късен гроздобер се правят и изключителни десертни вина. Гевюрцтраминерът в Елзас е също толкова важен и е визитка на региона, а в последните години елзаските изби създават и впечатляващи вина от пино гри. Останалите ароматни сортове като мускат, пино блан и силванер са в основата на по-непретенциозните вина на региона, макар че отделни изби правят от тях шедьоври с неподозирана дълбочина и чар. Единственият червен сорт тук, който допълва това бяло съзвездие, е пино ноар. Малки количества шардоне се отглеждат единствено за да участват в направата на cremant - качественото пенливо елзаско вино, което се създава по същата технология, както това в Шампан, а и често не му отстъпва и по качество. В Елзас производителите на cremant обаче поддържат цени в пъти по-ниски от тези на шампанското и не са ограничени относно сортовете за направата му - среща се както класическата комбинация от шардоне и пино ноар, така и чистосортови кремани от пино гри, ризлинг, пино блан и дори смели комбинации между тях. Белият винен път Лозята на Елзас са се ширнали, докъдето погледът стига в долината на Рейн, а част от тях са разположени по склоновете на Вогезката планина, която защитава масивите от ветровете и дъжда. На южните и югоизточните склонове, огрявани най-дълго от слънцето, се намират и най-качествените лозя от ризлинг, гевюрцтраминер или пино гри - тези, от които се раждат респектиращите Grand Cru вина на Елзас. Над тях се извисяват десетки замъци и абатства - някои устояли на времето, други завещали само крепостни стени и кули, които сякаш бдят над ценното грозде. Спускайки се по пътя на виното на юг от Страсбург, едва ли има неправилна отбивка сред близо 70-те лозарски села. Септември и октомври е време на гроздобер и неспирни празници. Всеки уикенд в някое от елзаските села се случва фестивал на виното и храната: шира или вино, шукрут, пушен бекон, наденици, кишове, терини, млади орехи, хрупкави багети, миризливо сирене мюнстер, канелени сладкиши, а защо не и бира или плодова ракия - в Елзас ги има в изобилие. Но ако наистина сте тук за виното, то интуицията бързо ще ви заведе при избите с Grand Cru вина. Първо, защото няма нужда да ги търсите с лупа - само 4% от лозята на Елзас са във високата категория, но 51-те апелации са разположени почти равномерно по дължината на района и на практика повечето села имат по няколко производителя с Grand Cru лозя. И второ, въпреки че базовите вина в избите на Елзас се предлагат с много добро съотношение между цена и качество, това важи в още по-голяма сила за Grand Cru вината - средната цена от 12 -13 евро за бутилка от актуална реколта е значително по-ниска в сравнение с други реномирани винени райони. Дегустациите в избите на Елзас имат някои особености. Те са безплатни, но очакванията към посетителите са да закупят вино. Домакините в повечето случи са мили и гостоприемни и опитват да балансират вниманието си между тези, дошли специално да закупят по-голямо количество вино и обикновените туристи, които си тръгват с бутилка или две. Ако сте от втория тип, етикетът подсказва, че е редно да поискате сравнително къса дегустация - 3 до 5 вина в ценовия клас, от който смятате да закупите. Повечето изби са отворени целодневно в делнични дни - с или без обедна почивка, но за групови посещения с обиколка из именията или специални дегустации се изисква предварителна уговорка. Макар елзаските производители да имат вековни истории и да са познати в цял свят, в масовия случай те си остават фамилни изби, в които е заето цялото семейство - вече осмо, девето и дори понякога дванадесето поколение. В края на септември - в разгара на гроздобера, така в работно облекло и до контейнерите с ароматен гевюрцтраминер намираме семейство Пфистер - Андре и Мари Ан. Domain Pfister в Dahlenheim - само на десетина километра от Страсбург, е сред най-уважаваните изби в северната част на Елзас, а Андре Пфистер е един от пионерите на модернизацията на производството на региона през 80-те, заменили традиционните големи бъчви със стоманени съдове. Избата е известна с елегантните си сухи вина и кремани, които са еталон за района, а специалистите й предричат още по-бляскаво бъдеще - заради екологичния и честен към природата подход и заради осмото поколение в семейството: Мелани Пфистер - талантлива, пълна с енергия и желание за експерименти. Ризлингите и гевюрцтраминерите на Domain Pfister от двете местни Grand Cru апелации - Engelberg и Silverberg, с изключителната си стегнатост, пълнота и свежест, лесно поставят летвата пред всички следващи. Но в Елзас конкуренцията е голяма. Продължавайки на юг, няма как да подминете градчето Оберне (Obernai) с очарователния му средновековен център. Следите от благоденствие в миналото са запазени в големите стари цветни полудървени къщи, над които се извисяват двете кули на катедралата, ренесансовият кладенец, високата 60 метра камбанария, старият пазар за царевица и т.н. По уличките примамват ресторанти, сладкарници, пекарни и магазинчета за деликатеси. Оберне е идеална отправна точка към винените села на региона и много туристи предпочитат да отседнат тук вместо в забързания и пълен с туристи Страсбург. Десетина километра южно в Мителбергхайм (Mittelbergheim) пищните цветни фасади отстъпват на впечатляващи каменни къщи с натурална визия. Селото официално е класифицирано като едно от най-красивите във Франция и е почти слято със съседното - Бар (Barr). Традицията на винарството е от ХVII век и старите семейни гербове гордо висят над именията, а на практика всяка трета-четвърта къща е изба. Вината от локалната Grand Cru апелация Sotzenberg се отличават с изключителна минералност от варовиковите хълмове, на които са разположени. Една от интересните изби тук е Domain Gilg. Разгръщайки каталога на винарната, проличава респектът към гроздето и природата. Правят такива вина, каквито лозята и тероарът са предопределили през годината, а не такива, каквито производителят иска да бъдат. Така например, Gilg не предлага вина от реколта 2014, тъй като не е била добра; Grand Cru ризлингът от знойната 2015 е в категорията Moelleux - на практика полусухо, с висока остатъчна захар, докато същото вино реколта 2016 е сухо и опънато като струна. И двете обаче изпъкват с богати нюанси, финес, минералност и потенциал да стареят с десетилетия. Колкото по на юг слизаме, толкова по-хълмисти и красиви стават пейзажите, концентрацията на изби расте, а вината са все по-изразителни и с все по-богат профил. В средната част на винения път, около красивия Колмар, наричан най-елзаският град, се намират елзаските перли - Риквир (Riquewihr) и Егишем (Eguisheim). Усещането тук е сякаш времето е спряло в ХVI век. Пешеходният център на Риквир прелива от имения с безброй пастелни цветове и е разрязан на две от улица, чиито краища свързват крепостните порти на селото. То е дом на някои от топ избите на Елзас, но най-голямата звезда е Hugel, който е еталон за сух елзаски ризлинг. Над 90% от вината на Hugel се изнасят и избата по света се е превърнала в синоним на качествено елзаско вино. Избата е собственик на едни от най-ценните парцели в лозето Schoenenbourg, а зад яркожълтите етикети на бутилките седят вина с наистина забележителен характер. Dopf&Irrion от своя страна привлича посетителите с качествено и богато портфолио и комфортна красива дегустационна, където може да се опита огромно разнообразие от вина - от топ гранд крю вина от стари реколти до интересни кремани - например такива от пино гри с опушени нотки. Егишем пък претендира да е родното място на винарството в Елзас и през 2013 г. с гласуване е определено от французите за \"Любимото градче на Франция\". Има защо: това е приказен свят, сякаш малко нереален, който пренася туристите в стари времена. Обикаляйки по концентричните му кръгови улици, няма да сбъркате, ако се отбиете в именията на Albert Hertz, Leon Bayer или Paul Ginglinger и да откриете очарованието на местното топ лозе Eichberg. Вината от този тероар се отличават с елегантност, минералност, но и богати плодови аромати. В най-южната част на винения път пейзажите стават полувертикални - лозята са разположени все по-стръмно стъпаловидно по склоновете на хълмовете, короновани с големи бели надписи на гордите изби собственици - подобно на холивудския символ. Гроздоберът тук се случва изключително ръчно, често с помощта на коне и въжета. Но усилията си струват. Сред съзвездие от изключителни изби ярко свети и Schlumberger в село Гебвилер (Guebwiller) под най-високата точка на Вогезите. Вината на \"Шлумберже\" са като вселена, която бавно разкрива, слой след слой, все повече, по-дълбоки и комплексни нюанси. Актуалните реколти на избата излизат на пазара поне три години по-късно. Дори базовата серия - Prince Abbes, е в състояние да впечатли и най-критичните винени почитатели, а ризлингът, пино грито и гевюрцтраминерът от четирите Grand Cru лозя на \"Шлумберже\" - Saering, Spiegel, Kessler и Kitterl, са чиста наслада за сетивата, с огромен потенциал да стареят. Десертните вина на избата - т.нар. Sеlection de Grains Nobles, се произвеждат само в най-добрите, най-специални години. При гевюрцтраминера това се е случвало например само 11 пъти от 1945 г. досега, при пино грито - едва шест пъти, а още по-специален е ризлинга с едва три реколти: 1945, 1971 и 1999. Винената история на фамилията Шлумберже започва в началото на ХIХ век, а днес тя е сред номинираните за най-добра изба в Европа на тазгодишното издание на конкурса на WineEnthusiast. Винената приказка Елзас може да бъде разказвана и откривана още много дълго. А веднъж попаднал в нея, човек разбира, че е изпил сякаш само чаша вино. И със сигурност знае, че ще се върне за остатъка от бутилката. И този път - с още по-голям куфар. Ризлингът тук е най-ценният сорт. В традицията на Елзас той е сух, с деликатен и сдържан букет, стегнато тяло и изключителна свежест. С развитието си в бутилката - винаги и само в традиционната за региона разпознаваема издължена Flute бутилка, качественият ризлинг има потенциал да старее, който се измерва с десетилетия. Храната на Елзас Елзаската кухня в основата си е германската кухня от отсрещната страна на Рейн, претърпяла известни промени през годините и придобила доза френска изисканост. Ако трябва да посочим едно ястие - символ на региона, то това е шукрутът, или елзаското кисело зеле. Думата е местна вариация на немското sauerkraut (кисело зеле). Местната особеност е в това, че тук зелето се реже изключително фино (предлагат се специални курсове за това умение) и се подправя с хвойна, докато ферментира в големи дървени каци. Традиционно шукрутът се предлага богато гарниран с месо - наденици, няколко вида бекон и варени картофи. Въпреки че ястието е оригинално германско, регионът дотолкова се припознава с него, че в Елзас се намира и \"Столицата на шукрута\" - Кройтергерсхайм (Krautergersheim), където в края на септември се провежда ежегодният фестивал на шукрута с музика, шествие, много бира и щедри порции. Изумително е да види човек колко много усмивки може да предизвика киселото зеле. Елзас е известен с ароматното сирене мюнстер, на което е посветен цял Път на сиренето - из долината на едноименното село, на двадесетина километра западно от Колмар. Производството му датира от векове, като оригиналната рецепта идва от манастирите в региона, които са били първите производители. Днес десетки производители и дори специална къща-музей са с отворени врати за посетители, за да им покажат как се прави прословутото местно сирене и разбира се, да опитат и закупят. Ресторантите в региона предлагат предимно традиционна кухня - шукрут, тарт фламбе - местна \"пица\" на пещ с лук и бекон, шпецле - паста със сирене, baeckeoffe - мариновано телешко и свинско, печено в глинен съд с картофи, лук и др., но също и класически френски специалитети като лучена супа или киш. Най-добрите ресторанти с традиционна кухня са отличени в местния френски кулинарен гид - Gault&Millau. Елзас е популярен още и с гъшия си дроб, който се произвежда в региона от ХVII век, с множеството си терини и пушени месни специалитети. Печивата са разнообразни, но най-популярни са бретзелите, кексовете със сливи, както и с канела.", "date": "2017.11.19", "title": "Елзас: Винена приказка"}
{"url": "http://www.dnevnik.bg/zdrave/2017/11/19/3080944_zashto_bil_geits_dariava_50_mln_dolara_za_borbata/", "text": "В целия свят расте продължителността на живота и това е чудесно, само че не е само за добро. Колкото по-възрастни стават хората, толкова повече се увеличават рисковете им за хронични заболявания, а от всички болести, които ни чакат на старини, Алцхаймер е най-голямата заплаха. Рискът за развиването й след 80 години е почти 50%, а това е и единствената болест в топ 10 на причините за смърт, за които няма ефективно лечение и чието разпространение расте. Въпреки това учените все още не знаят защо възниква и как да я спрат, докато все повече семейства са обречени да наблюдават как личността на някой от любимите им хора изчезва. Това пише в блога си собственикът на \"Майкрософт\" и най-богатият човек на света Бил Гейтс. Той управлява и най-голямата благотворителна фондация в света заедно със съпругата си Мелинда и  дарителството му е пословично . Сега е насочил вниманието си към невродегенеративната болест Алцхаймер, но не чрез фондацията, а с лични средства, като вече е дарил  , който подпомага научни изследвания и разработки на нови подходи срещу болестта. В подробен пост и видео в блога си милиардерът разказва защо. \"Започнах да се интересувам от Алцхаймер заради високата му цена - и емоционална, и икономическа - за семействата и здравните системи. Финансовата стойност е много по-лесно да се измери - човек с невродегенеративна болест харчи   от друг човек в напреднала възраст, но незасегнат от това. И за разлика от хората с други хронични болести, тези с Алцхаймер може да се нуждаят от много по-продължителни грижи, защото болестта може да се развива с десетилетия\", казва Гейтс. Разходите за болните от Алцхаймер и други дегенеративни болести на мозъка са едно от най-бързо растящите пера в здравните системи в развитите страни. В САЩ през 2017 г. цената достига 259 млрд. долара. Ако не се намери лек или превенция, тези болести ще източат огромни ресурси особено при прогнозата на Световната организация за Алцхаймер, според която  . \"Човешката цена е много по-трудна за пресмятане. Това е ужасна болест, която покосява и човека и близките му. Познавам добре този проблем, защото много хора в семейството ми са страдали от Алцхаймер. Знам колко е страшно да гледаш хората, които обичаш да се мъчат, докато болестта ги ограбва от мисловните им способности и няма какво да направиш. Чувстваш се сякаш наблюдаваш постепенната смърт на човека, който си познавал\", казва Бил Гейтс, който е на 62 години. \"Историята на семейството ми не е единствената причина за интереса ми към това заболяване. Видяхме как науката успя да превърне абсолютни убийци в миналото като ХИВ в контролируема хронична болест и вярвам, че с Алцхаймер можем да направим същото, че и повече\", допълва той. Смята, че трябва да се работи в пет основни посоки: -  . Това все още е мистерия, защото мозъкът е изключително деликатен и трудно може да се проследи началото и развитието на болестта. Знанието, което имаме за нея, е събрано основно от аутопсии след смъртта на пациентите и в късен стадий на развитието й. -  Категоричната диагноза за Алцхаймер в момента е също само постмортем - след аутопсия. Много е трудно да се определи, че е това в развитието й и особено на по-ранен етап. Използват се когнитивни тестове, но при тях може да има голямо вариране - например, ако не си се наспал предната вечер, това може да промени резултата. Необходим е ясен и категоричен тест, например кръвен, с който да може да се следи и развитието и повлияването на болестта от лечения. -  Повечето лекарства в момента атакуват протеините, заради които в мозъка се натрупва плака, която го затлачва. И медикаментите, които се разработват сега се въртят около тази идея, но трябва да подпомогнем и учените, които търсят други посоки и имат други идеи, защото това ще увеличи шансовете за намиране на вярната. -  Темпото, с което се приближаваме към решението, се определя от темпото, с което провеждаме клинични изпитвания на нови терапии. Но когато нямаме дефинитивна диагностика за ранен стадий няма как и да провеждаме ранни опити за спиране на болестта. В повечето случаи хората, които се включват в опитите са вече с напреднало развитие на болестта и отнема години, докато се събере подходяща и достатъчно голяма група пациенти. Можем да опитаме да създадем система за предварителна селекция и регистри на хората, които биха се включили в изследванията, веднага щом те достигнат до етапа с човешки тестове. -   Всеки път, когато фармацевтична компания или лаборатория прави проучване, се събира много информация. Ако всичко се обедини и се стандартизира, така че ясно да забележим закономерностите за развитието на болестта и темпото му, например спрямо пола, възрастта и гените, може да ни хрумне по-добра идея за лечението. Гейтс казва, че ще продължи да подкрепя учените, които търсят решение засега с тези 50 млн. долара, а по-нататък със субсидия от фондацията ще осигури достъп до новите лечения в бедните държави. Евентуалните резултати обаче ще се видят може би след десет години или повече, а проучванията ще са много скъпи. \"Но аз съм убеден, че сме в повратен момент и сега трябва да се действа, преди науката да остане на заден план за сметка на увеличените разходи за всички болни\", казва накрая филантропът.", "date": "2017.11.19", "title": "Защо Бил Гейтс дарява 50 млн. долара за борбата срещу Алцхаймер (видео)"}
{"url": "http://www.dnevnik.bg/bulgaria/2017/11/19/3081072_ot_nachaloto_na_godinata_mvr_e_razkrilo_nad_100/", "text": "От началото на годината до края на октомври, МВР е установило 124- ма извършители на телефонни измами. В това число се включват и сигнали от предишни години. До края на октомври са подадени 877 сигнали за подобни престъпления. Това е част от статистиката на вътрешното ведомство, предоставена на \"Дневник\" чрез закона за достъп до обществена информация. В МВР не събират информация на каква стойност са причинените вреди в резултат на телефонните измами. От началото на година са били повдигнати обвинения за телефонни измами на над 140 души. Данните показват още, че почти всеки сигнал се превръща от проверка в досъдебно производство и от началото на годината при над 800 сигнала има 805 разследвания. В тази бройка се включва и работа по случаи от предходни години. Данните на МВР от 2013 година насам показват още, че сигналите за подобни престъпления са между 600 и 1000 на година. \"Бум\" е имало през 2015 година, когато МВР регистрира над 1000 сигнала, образува около 900 досъдебни производства и разкрива 148 случаи. Преди време вътрешният министър  Валентин Радев заяви:  \"Работим по всички измамници. Много активно работим срещу телефонните измамници и те започнаха като мишки да бягат. Събрахме опит и се надявам да прекъснем всичко това\".  Една от новите схеми на телефонните измамници  е да използват името на премиера Бойко Борисов и на главния прокурор Сотир Цацаров.", "date": "2017.11.19", "title": "От началото на годината МВР е разкрило над 100 телефонни измами"}
{"url": "http://www.dnevnik.bg/sport/2017/11/19/3080988_fotogaleriia_vulnuvashtiiat_obrat_s_koito_grigor/", "text": "Селфи с почитатели пред българския флаг - много емоции в една снимка, дошла след  . Българинът спечели с 4:6, 6:0, 6:3 срещу Джак Сок в Лондон.", "date": "2017.11.19", "title": "Фотогалерия: Вълнуващият обрат, с който Григор Димитров се устреми към върха"}
{"url": "http://www.dnevnik.bg/na_put/2017/11/19/3080282_v_sveta_na_toaletnite/", "text": "Съчетанието между нуждата и креативността ражда истински шедьоври. В това може да се убеди всеки, който е решил, пътувайки по света, да обръща по-специално внимание на тоалетните. За да се убеди, че противно на повечето мнения дизайнът им може да бъде уникален. Могат да се видят всякакви типове форми, размери и цветове тоалетни. От простите дупки в земята до невероятните футуристични устройства в Япония. Това разказва за проекта си  \"Светът на тоалетните\"  (The toilet planet) испанският фотограф Сики Санчес от Барселона. Той разказва, че проектът му започнал преди няколко години в името на забавлението. \"Този тип проекти може да не изглеждат много сериозно, но поне се забавляваме, което не е по-маловажно\", мотивира го фотографът. Затова всеки, който смята, че при пътуване някъде се е натъкнал на изключителен екземпляр тоалетна, може да изпрати снимка от нея. Според автора на проекта, тоалетната е основна и универсална необходимост, но не само това. Тя е също демонстрация на човешката креативност и култура. Други умения – като писането и търговията имат по-предни позиции, когато става дума за прогреса на човечеството. Може би е време на тоалетната да се отдаде значението, което тя заслужава, смята той. Проектът има за цел да събере фотографски малко от примерите за огромното културно наследство и да покаже работата на много фотографи и пътешественици, че по едно или друго време са били изненадани от неочаквано откритие, на което са реагирали по модерен начин: да му направят снимка и да го споделян онлайн. От гледна точка на употребата дизайнът на средновековното отходно място е практически същият като на това, използвано на борда на международната космическа станция \"Мир\". Вероятно заради пропуска на съоръжението да се погледне като на научно постижение. В момента има много творци и дизайнери, които са включили тоалетните в тяхната работа – дали чрез създаването на дизайн или декорация на съществуващи вече, дава пример Санчес за това, че не е единствен в това си вдъхновение и забавление. Повечето хора приемат, че всички домове имат тоалетна, но истината е съвсем друга. Около една трета от населението на земята живее без този комфорт, посочва авторът на проекта. В Ефес, на територията на днешна Турция, от антични времена са открити нужници, които показват, че хората са се облекчавали колективно, което е нещо немислимо в модерното западно общество, обсебено от темата за личното пространство и уединението. В Япония пък има дори тоалетни с музика, така че да не може никакъв звук да достигне до ушите на другите хора. С днешна дата \"колективните\" тоалетни съществуват в Китай, което показва огромната културна пропаст между обществата. В същото време има обществени тоалетни, които разполагат с първокласна гледка - към океана, планински връх или пустинята.", "date": "2017.11.19", "title": "В света на тоалетните"}
{"url": "http://www.dnevnik.bg/razvlechenie/2017/11/19/3080938_do_dnes_moje_da_uchastvate_v_purvo_nivo_na_igrata/", "text": "Днес в 23:59 ч. е крайният срок за участие в първо ниво на новата киноигра на \"Дневник\" -  \"Тайната на Коко\". Анимацията на \"Дисни\" и \"Пиксар\", която разказва за едно необичайно и шарено пътешествие на малкия Мигел в отвъдното, излиза по кината на 24 ноември, а \"Дневник\" и \"Форум филм\" дават шанс на читателите да спечелят награди с героите на филма - чанти, блутуут колонки, USB флашка и други изненади. От утре, 20 ноември играта вече ще е във второто си ниво - \"Земята на предците\". За да участвате, не е необходимо да сте отговорили и на двата въпроса, но два верни отговора удвояват и шансовете за успех. Любопитни подробности около филма ще откриете в специалната  метатема на \"Дневник\" .", "date": "2017.11.19", "title": "До днес може да участвате в първо ниво на играта \"Тайната на Коко\""}
{"url": "http://www.dnevnik.bg/evropa/novini_ot_es/2017/11/19/3078488_izborite_v_italiia_shte_izpraviat_populisti_sreshtu/", "text": "Един от кандидатите за премиер на Италия на изборите следващата година обещава да намали данъците с 50 милиарда евро и за да плати за това, планира да увеличи бюджетния дефицит. Друг иска да върне лирата, която Италия използва до 2002 г. А след тях се нареждат и популистите. Този етикет по правило принадлежи на популисткото движение \"Пет звезди\", което е начело на социологическите проучвания за вота през май. Но поглеждайки внимателно икономическите планове на основните партии, е трудно да се реши кой го заслужава най-много. Италианската икономика расте с най-бързия си темп от 2010 г. досега. Фигури от целия политически спектър обаче обещават да използват допълнителните средства, за да режат данъци и да харчат повече, вместо да плащат дълга на страната, който е най-големият в еврозоната след гръцкия. Италия бе в сърцето на дълговата криза в еврозоната през 2011 г. Изборите в страната се смятат за следващия източник на потенциална нестабилност във валутния съюз, особено ако партиите решат да провеждат непокорните политики, които предлагат. Бившия премиер и лидер на управляващата Демократическа партия Матео Ренци обещава да намали данъците върху доходите и корпоративните данъци с 50 милиарда евро и се кани да наруши ангажимента за балансиран бюджет. Той иска да увеличи дефицита от сегашната цел 2.1% от БВП тази година до 3% и да го задържи на това ниво и е готов този месец да \"удари по масата\" в Брюксел, за да постигне целта си. Дясноцентристкия лидер и бивш премиер Силвио Берлускони пък лансира план за печатане на \"нова лира\" за вътрешно използване и запазване на еврото в международната търговия. Според него подобна схема ще стимулира потребителските разходи и икономическия растеж. Нито една от основните партии не води кампанията за фискална консолидация, която би се харесала на финансовите пазари и на Европейската комисия. Популизмът процъфтява в Италия, защото препоръчваната от ЕС фискална дисциплина бе нарочена за основен виновник за рецесията между 2008 и 2013 г., от която страната се възстановява частично. Според проучване, направено по поръчка на Европейския парламент миналия месец, 39% от италианците смятат, че страната им има полза от еврочленството, което ги поставя на дъното на класацията. Политиките, които според европейския политически и икономически елит са отговорни, се смятат за непопулярни в страната, където \"Пет звезди\" задава политическия дневен ред през последните години. Безотговорни обещания Лука Риколфи, експерт по федерализъм от Торинския университет и изтъкнат политически коментатор, смята, че никоя партия няма да има абсолютно мнозинство в парламента и затова политиците се чувстват свободни да правят обещания, които вероятно никога няма да трябва да изпълняват. \"Тъй като няма нито една отговорна партия на тези избори, Ренци може да прави безотговорни обещания, за да се опита да спечели гласове, защото дясноцентристите и \"Пет звезди\" са дори още по-безотговорни\", посочва той. След влизането си в политиката през 1994 г. Берлускони често е наричан популист заради обещанията да намали данъците за всички. Сега обаче и той, и Ренци се представят като умерени лидери, които целят да спрат \"Пет звезди\". Основният коалиционен партньор на 81-годишния медиен магнат е Матео Салвини, лидер на антиимигрантската Северна лига и съюзник на Марин льо Пен от френския Национален фронт и Геерт Вилдерс от дясната Партия на свободата в Холандия. Лигата е разработила своя собствена схема за паралелна валута. Освен това Салвини иска да въведе единна данъчна ставка от 15% за физическите лица и компаниите, вместо сегашния данък върху доходите, която варира между 23 и 43%. Икономическият говорител на партията Клаудио Борджи коментира пред \"Ройтерс\", че плоският данък ще намали приходите с 40 милиарда евро, но това скоро ще бъде компенсирано от стимулиране на растежа и мерки срещу укриването на данъци. По думите му Лигата планира да въведе радикалния данъчен план в първия си бюджет, за да постигне \"ефекта на изненадата\" и не е проблем, ако това доведе до увеличение на бюджетния дефицит и предизвика възражения в Брюксел. \"Нямаме никакво намерение да спазваме сегашните правила за дефицита\", коментира той. \"Не ни е грижа за мнението на другите, защото плащаме в Европа повече отколкото получаваме, така че защо трябва другите да имат думата за нашите разходи и дефицит?\" Без мнозинство Според социологическите проучвания \"Пет звезди\" печели одобрение от 28%, следвана от Демократическата партия с 25% и дясноцентристките съюзници Северна лига и \"Форца Италия\" \"Напред, Италия!\") на Берлускони, всеки от които получава по 15% подкрепа. Не се очаква нито една партия или коалиция да спечели мнозинство в парламента. Берлускони също обещава плосък данък, но иска да го фиксира на 23% и да го въведе постепенно. Той иска да вдигне минималната пенсия до 1000 евро на месец от сегашните 500 евро, да отмени пътните данъци за повечето коли и да въведе гарантирани приходи за достоен живот – нова социална помощ, която ще подпомогне най-бедните 15 милиона италианци. Идеята за \"приходи за достоен живот\" е отговор на основната им политическа заявка на \"Пет звезди\" за \"гражданска заплата\", която ще допълни доходите на 9 милиона бедни италианци до 780 евро на месец, което малко над половината от средната заплата и ще струва 17 милиарда евро годишно. \"Пет звезди\" се отказа от предишното си обещание да проведе референдум за италианското членство в еврозоната, но 31-годишният й лидер Луиджи ди Майо все още иска да предоговори фискалните правила на ЕС и да увеличи бюджетния дефицит. \"Трябва да увеличим публичните инвестиции, за да стимулираме растежа и единственият начин това да се случи е като увеличим дефицита над 3% от БВП\", каза той пред \"Ройтерс\".", "date": "2017.11.19", "title": "Изборите в Италия ще изправят популисти срещу популисти"}
{"url": "http://www.dnevnik.bg/bulgaria/2017/11/19/3080930_novata_ataka_sreshtu_ikonomedia_i_sumatohata_v/", "text": "Текстовете за подготвяната институционална атака срещу \"Капитал\" и \"Дневник\" и позицията на собственика на \"Икономедиа\" Иво Прокопиев са в първите пет най-четени за седмицата. Останалите позиции са заети от скандала в Народното събрание, който доведе до оставката на председателя Димитър Главчев, за успехите на Григор Димитров и турнира в Лондон, а също и не съвсем изненадващата новина, че и в порно индустрията има секс скандали. Ето пълния топ 10: 1.  Позиция: Нова атака срещу \"Капитал\" и \"Дневник\"  - 27477 прочитания 2.  Какво точно каза Корнелия Нинова, преди да бъде изгонена от заседанието на парламента (обобщение)  - 19590 прочитания 3.  Секс скандал обхвана и порно индустрията  - 18285 прочитания 4.  За гнева на Борисов и смъртта на думите  - 17058 прочитания 5.  Иво Прокопиев: Суверенът на държавата е сменен от трима души, които решават кое е законно и кой да бъде ударен  - 16593 прочитания 6.  Какво следва за турнира в Лондон след оттеглянето на Надал  - 14308 прочитания 7.  Григор Димитров започва битка за третото място в света с мач срещу Кареньо Буста  - 13245 прочитания 8.  Димитър Главчев подаде оставка като председател на Народното събрание (обновена)  - 13234 прочитания 9.   \"Безотказна като калашник\" - коя е Мария Захарова  - 13233 прочитания 10.  Общо 76% от православните българи смятат, че жената има дълг към обществото да ражда деца  - 12805 прочитания", "date": "2017.11.19", "title": "Новата атака срещу \"Икономедиа\" и суматохата в парламента са най-четени в \"Дневник\" тази седмица"}
{"url": "http://www.dnevnik.bg/bulgaria/2017/11/19/3079911_nai-mnogo_hora_na_putia_zagivat_prez_juli_i_v_nedelia/", "text": "По решение на Светия синод в православните храмове в страната, след светата литургия, ще бъдат отслужени заупокойни молитви в памет на загиналите на пътя. Общо 7 404 тежки пътнотранспортни произшествия са регистрирани по пътищата на България през 2016 година. Загинали са 708 души и са ранени 9 374. Данните припомнят от Националния статистически институт (НСИ) на  В сравнение с 2015 г. броят на убитите се запазва, докато броят на катастрофите и на ранените се увеличава съответно с 2.5 и 4.5%. Най-голям остава броят на произшествията поради неправилни действия на шофьорите - 7 166, като 35.9% от тях се дължат на превишена и несъобразена скорост. Броят на убитите при катастрофите през 2016 г. е най-голям през юли - 81 души (11.4% от всички загинали), а най-малък е през януари - 4.7%. В рамките на денонощието най-голям брой пътнотранспортни произшествия със смъртни случаи са станали между 18 и 20 часа - 1 006 произшествия с 96 убити, сочи статистиката. През 2016 г. в петъците са регистрирани най-много инциденти с най-голям брой ранени - 16.5% от общия брой на произшествията и 16.3% от всички ранени. Броят на убитите е най-голям в неделя - 17.1% от всички убити, а най-малък - във вторник - 10.5%. По данни на МВР от началото на 2017 година до 16 ноември в страната са станали 6043 тежки катастрофи с 570 загинали и 7609 ранени.", "date": "2017.11.19", "title": "Най-много хора на пътя загиват през юли и в неделя"}
{"url": "http://www.dnevnik.bg/sviat/2017/11/19/3080102_siankata_na_pinochet_tegne_nad_izborite_v_chili/", "text": "Той вече 11 години не е сред живите, но сянката му все тъй тегне над президентските избори в Чили - диктаторът Аугусто Пиночет има още последователи в страната, която е на ръба пак да връчи властта на десни сили. Режимът му (1973-1990 г.) е обвиняван в 3200 убийства и случаи на безследно изчезнали, но 12% от чилийците го смятат за \"един от най-добрите президенти в историята на страната\", сочи неотдавнашна анкета на Центъра за обществени изследвания. Безспорен фаворит във вота, бизнесменът милиардер Себастиан Пинера, оглавявал вече Чили от 2010 до 2014 г., се представя като десноцентрист. Всичко сочи, че той няма да спечели още на първия тур и за да се нанесе отново в двореца \"Ла Монеда\", на втория ще трябва да потърси подкрепа от най-твърдата десница. А вдясно от десницата в надпреварата нахлу ултраконсервативният депутат Хосе Антонио Каст. Обявил се без притеснение за наследник на покойния диктатор, кандидатът подтикна и  Себастиан Пинера  да втвърди тона в предизборната си кампания, където на митингите понякога се чуваха викове \"Да живее Пиночет!\".  \"Пиночетизмът\" отслабва с годините, но си остава реално явление в Чили с немалко привърженици в най-горните класи и огромно влияние върху Независимия демократичен съюз, най-голямата политическа партия в страната. Вероятният бъдещ президент трудно би могъл да го пренебрегне. \"Пинера не е пиночетист, но има нужда от пиночетизма\", обяснява за АФП Раул Елгета, аналитик от Университета на Сантяго. В чилийското общество, консервативно, но разтърсвано през последните години от прогресистки обществени реформи ( декриминализиране на абортите , узаконяване на  еднополовите бракове  и т. н.), прокарвани от досегашния президент, социалистката Мишел Бачелет, Хосе Антонио Каст се стреми да събере гласовете на най-твърдата десница. Той се обявява против абортите по желание, подкрепя затварянето на границите за мигранти и свободното носене на оръжие с цел борба срещу несигурността; твърди, че би стрелял без колебание, ако престъпник влезе в дома му. С изявленията си той наруши едно табу - защити публично личността на Пиночет - и вдигна голям шум в медиите, но едва 3 на сто от избирателите заявяват в проучвания, че ще гласуват за него. Икономическо наследство \"Във втория тур (. . .) Пинера ще трябва да застане на по-умерени позиции, за да спечели\", смята Патрисио Навиа, аналитик от Нюйоркския университет, според когото бившият диктатор не буди толкова възторзи. \"Пиночетизмът вече умря или е изтласкан далеч в периферията\", твърди той.  Голяма част от обществото обаче все така цени политическото и най-вече икономическото му наследство, подчертания либерализъм, прехвърлил здравеопазването, образованието и пенсиите в ръцете на частния сектор. Двайсет и седем години след края на режима виждаме, че правителството на Мишел Бачелет е разрушило само въведената от него избирателна система (благоприятствала дълго време десницата); но тя планира и реформи в изградения от него елитаристки образователен модел. Принуден да измести вдясно центъра на кампанията си, Себастиан Пинера загърби засега идеята да се представи като лидер на една обновена десница, отърсила се от наследството на Пиночет. Той винаги е търсел начин да се дистанцира - през 1988 например гласува с \"не\" на плебисцита, ускорил падането на режима. След това, докато управляваше, обвини една от десните партии, че приютява \"пасивни съучастници\" на диктатурата. Взе също историческото решение да ликвидира един специален затвор за извършители на престъпления срещу човешките права. Този път обаче цели да се представи като решителен лидер и обеща, че ако Бачелет затвори, както тя обяви, и друг затвор за такива престъпници - в Пунта Пеуко, той незабавно ще го отвори отново. Режимът на Аугусто Пиночет падна, след като изгуби плебисцита през 1988 г., но бившият диктатор остана начело на армията още осем години, а после бе сенатор до 2001 г. Той почина от инфаркт през декември 2006 г., без да получи никаква присъда. /БТА", "date": "2017.11.19", "title": "Сянката на Пиночет тегне над изборите в Чили"}
{"url": "http://www.dnevnik.bg/detski_dnevnik/2017/11/19/3080951_nai-golemiiat_v_sveta_grad_ot_djindjifilov_sladkish/", "text": "Най-големият в света град, направен от коледен джинджифилов сладкиш, оживя. Всяка година жителите на норвежкия град Берген създават негово умалено копие като тестото за коледни сладки е основният строителен материал. С общи усилия се издига най-големия в света макет с миниатюрни къщи, коли, кораби и увеселителни съоръжения. Ароматните печива пресъздават архитектурата на втория по големина град в Норвегия с население от близо 230 хил. души. Той е харесван от туристите заради съчетанието на планини и море, чистотата и скандинавската си красота, а за почитателите на класическата музика е известен като родно място на композитора Едвард Григ. Посетителите могат да разглеждат вкусната творба до 25 декември.", "date": "2017.11.19", "title": "Най-големият в света град от джинджифилов сладкиш оживя (видео)"}
{"url": "http://www.dnevnik.bg/sviat/2017/11/19/3081051_kak_se_pecheliat_milioni_ot_hora_darili_telata_si_za/", "text": "През 2008 г. процъфтяваща компания на име Science Care създава план за разрастване на национално ниво, дълъг 55 страници. Документът за вътрешна употреба предвижда добива на суров материал до десетична запетая и печалбите – до долар. Целта – печалбите от продажбата на човешки тела, дарени за наука, да стигнат максимална стойност. Компанията използва чужд модел, за да гарантира качество – този на \"Макдоналдс\". Основателят на Science Care Джим Роджърс цели да снабдява клиентите с едни и същи части от трупове, независимо кой клон на фирмата изпълнява поръчката. Ето защо той цитира методите на производство, доведени до съвършенство от Рей Крок – визионерът, който превърнал будката за хамбургери в империя за бърза храна, казва служител, работел в близко сътрудничество с Роджърс. \"Използваше аналогията с \"Макдоналдс\" - независимо къде отиваш, получаваш едно и също нещо\", разказва бившият директор по качеството Джон Кавър в свидетелство под клетва през 2009 г. В скорошно интервю той повтаря: \"Ставаше въпрос само за качество. Купиш ли си \"Биг Мак\", той ще е еднакъв и в Луизиана, и в Сан Франциско\". \"Макдоналдс\" и Крок са забогатели от продажба на хамбургери. Science Care и Роджърс са направили милиони от човешки части. Между 2012 г. и 2014 г. Роджърс и съпругата му и съдружник Джоузи, превръщат дарените мъртви в поне 12.5 млн. приходи, показват одити на данъчната служба и съдебни документи, прегледани от агенция \"Ройтерс\". Двамата вероятно са спечелили милиони от Science Care в годините преди и след този период. А през 2016 г. са я продали на компания за частни капиталови инвестиции. Условията не са разкрити, но в продажбата е включен необичаен актив – писмени свидетелства на над 100 000 души, които са обещали на Science Care телата след смъртта си. Миналата година Джим и Джоузи Роджърс направен по поръчка самолет и два луксозни имота край Финикс. Имат собственост в Хавай и близо до ски курорт в Телюрайд, Колорадо. 49-годишният Джим Роджърс отказа да даде интервю. В свое изявление, пратено на агенцията, твърди, че е продал Science Care, за да прекарва повече време със семейството си. Компанията се брандира като \"водещата програма за дарения на цели тела\" и според Роджърс тя е придала авторитет на индустрията. \"Чрез ефективността си, Science Care успя да снижи цените за изследователите, като така изпълни по-добре желанията на донорите да допринесат за науката\", казва той. Даренията на тела са нещо различно от даренията на органи, които са част животоспасяващ процес, при който хирурзи трансплантират сърца и бъбреци от наскоро починали хора. Различават се и от извличането на сухожилия и кости от трупове, за да могат да се оперират ранене или болни. Тези практики се регулират строго от американското правителство. Продажбата на органи и други телесни части за трансплантация е нелегална. Тъкмо наопаки – компании като Science Care имат право да дисектират дарени тела и да продават или дават под наем частите им – торсове, глави или крайници, с дребни изключения. \"Хората имат романтичните илюзии, че дарят ли тялото си, ще направят света по-добро място\", казва правистът Рей Мадоф, който изследва как американските закони третират мъртвите. \"Не се сещаме, че бизнесът ще използва телата за печалба\". Според данните на компанията, миналата година тя е получила около 5000 тела като дарение. От 2011 г. до 2015 г., последните пет години, за които има публично достъпни данни, Science Care е получила поне 17 000 тела и е продала или дала под наем над 51 500 части. Отплатата е значителна. Дарените тела са се превърнали в годишни продажби за 27 млн. долара, показват документи. В това число се включват и приходите от семинари за медици, по време на които те могат да се упражняват с дарените тела. Частната компания не разкрива печалбите си. Служители на медицински училища в Пенсилвания и Флорида докладват, че конкуренцията на Science Care и други брокери води до намаление на броя на телата, дарени за тях, за да практикуват студентите. Science Care се рекламира по-агресивно от медицинските университети и предлага на донорите по-добри условия – например да вземе тялото безплатно. \"Изгубихме много дарения заради тях и не можем да удовлетворим нуждите на училищата си\", казва Клариза Мъри от пенсилванската държавна агенция, която координира процеса на даряването. \"В лабораторията по анатомия шестима студенти работят върху един донор, а трябва да са трима-четирима\". Сегашният изпълнителен директор на Science Care Брад О'Конъл казва, че не е получавал оплаквания от медицинските университети. Маркетингът на фирмата във Флорида и Пенсилвания би трябва да помага, вместо да им пречи, тъй като повишава информираността. Макар че документите за дарение твърдят, че Science Care е организация с идеална цел, те не казват експлицитно, че телата или части от тях ще бъдат продавани. Гейл Уилямс-Сиърс – медицинска сестра от Вирджия, твърди, че нито тя, нито баща ѝ са осъзнали, че Science Care може да извлече печалба, преди той да подпише, че ще дари тялото си преди смъртта си през 2013 г. Джон М. Уилямс-младши, който е починал на 88 години, е участвал във Втората световна война и Корейската война, получил е магистърска степен по социални дейности и е прекарал десетилетия в правителството на Мериланд, защитавайки интересите на децата. \"Баща ми беше много пестелив\", казва дъщерята. \"Мислеше си, че е глупаво да се платят куп пари, за да го заровят в земята\". Решението му да дари тялото си се е дължало и на интереса му към доброто здраве, християнската му вяра и научната фантастика, разказва още тя. Когато го приели в болницата, си взел документите за дарение, в случай, че умре. \"Не помня в тях да се казва, че ще продадат тялото. Мислех, че то просто ще иде за изследвания, а не че ще печелят от благотворителния жест. Явно в този свят вече всеки гледа да печели, независимо как.\" Тръбопровод за мъртви Нито Science Care, нито Роджърс или новите собственици са били обвинявани в неправилно третиране на човешки части. Конкурентите хвалят професионализма на компанията. Тя показва нагледно как голяма, добре управлявана фирма може да генерира богата възвращаемост от хората, чиито останки са нейния продукт. Анализът на успеха на Science Care се базира на държавни архиви, данъчни одити, вътрешни документи и интервюта с настоящи и бивши служители, свидетелства под клетва по дело за кражба на търговска тайна, заведено от фирмата срещу неин конкурент. В показания от 2010 г. нейни ръководители разискват поверителни стратегии за събиране и продажба на тела. Роджърс, например, свидетелства, че моделът ѝ за придобиване на тела е \"двигателят на цялата на компания\". Вместо да чака дарители, фирмата издирва мъртви или фатално болни, като си изгражда отношения с погребални домове, хосписи и болници. \"Никой не го е правил преди\", казва той. Бившият шеф на националния отдел на ФБР за измами в здравеопазването Роб Монтемора казва, че практиката да се продават дарени тела е легална. Но би следвало близките на починалия да печелят от това. \"Семействата не осъзнават, че едно тяло има огромна стойност\", обяснява той. \"Печелят всички, но не и хората, които дават суровия материал.\" Новият собственик на Science Care – Northlane Capital Partners, се ръководи от ветеран в инвестициите, която притежава и Potpourri Group, чиято дъщерна фирма Cuddledown се занимава с производство на спално бельо. Potpourri управлява и онлайн каталога Whatever Works, който продава стоки от градински инструменти до секс играчки. Интересът на Northlane Capital в продажбата на тела не се ограничава със Science Care. През февруари фирмата е придобила и друга голяма компания, която е обединила с първата. Миналата година партньорите са изразили интерес за покупката на две други дружества. \"Макар да сме възхитени от перспективите за органично разрастване на Science Care, ние я виждаме и като уникална платформа за евентуални придобивки\" в пазара за телесни части, пише партньорът Шол Игъл. Сделката не е била сключена. Игъл е пренасочил искането на \"Ройтерс\" за коментар към сегашния изпълнителен директор на Science Care О'Конъл, според когото компанията няма планове да се разширява. \"Не се фокусираме върху това колко големи можем да станем\", твърди той. \"Фокусираме се върху това да си вършим работата добре. () Да бъдем организация с комерсиална цел ни помогна да подредим целите си, стратегиите и процесите\". Хосписите като \"дойна крава\" Роджърс основава Science Care през 2000. По това време е продавал застраховки за погребения и тъкмо е завършил магистратурата си по бизнес администрация. Казва, че планът му се е зародил, след като е осъзнал, че има нужда донорите да бъдат свързани с изследователите, които трудно откриват добри екземпляри. \"Не виждах причина да няма организация като Science Care\", която да снабдява пазара, свидетелства той в делото за търговските тайни. Пак там описва как убеждаването на донорите е \"предната линия\" и \"двигателят на цялата компания\". За да развие дарителска база, Science Care търси компании, обслужаващи мъртвите и умиращите. \"До голяма степен всичко се базираше на връзки\", казва той. \"Когато я създадох през 2000 г., открих кои погребални агенции, хосписи, социални работници и духовници в големи болници биха приели добре посланието ни\". В първите си десет години Science Care е похарчила над 1 млн. долара за маркетинг и брандиране. \"Не можем да \"продадем\" дейността си. Става въпрос да образоваме хората, да им дадем възможност да вземат информирано решение. И накрая комбинираме това с брандинга, срещите с клиенти, вида и усещането.\" Обичайното предложение към умиращите и семействата се основава на две линии на убеждение. Първата е алтруистичната – че дарението ще помогне на медицината, а чрез нея – и на други хора в нужда. Втората е финансова – то ще спести пари. Средната цена за погребение е около 7000 долара, показват данните на Националната асоциация на погребалните директори. Обикновената кремация започва от 400 и надминава 1000 долара. Търговци на тела като Science Care предлагат най-евтината възможност – безплатна кремация в замяна на тялото. Сделката – тя плаща за кремацията на неизползваните останки и за връщането на пепелта на семейството, това обикновено отнема няколко седмици. Бивш служител на Science Care, Кевин Лоубръра, който е работил там между 2003 г. и 2008 г., е пътувал многократно, за да рекламира идеята по конвенции на пенсионери, лекари и собственици на погребални бюра. Пращали са го и при медицински сестри и духовници в хосписи. \"Джим и Джоузи прозряха, че хосписите са дойна крава за тях\", обяснява той. \"Хората там са на ръба на смъртта и се нуждаят от алтернатива на скъпите традиционни грижи\". Големият приток на безплатни тела, някои от тях от хора с финансови проблеми, е жизненоважен за бизнес модела. Сайтът на Science Care подчертава, че даряването на тяло гарантира \"безплатна кремация\". Тази причина привлича работещите бедни. Сред тях – Лу Джийн Макклендън, 64-годишна пенсионирана шофьорка на автобус от Анистън, Алабама. Когато приятелка дарила тялото си, Макклендън решила да последва примера си. Диабетичка, която отглежда внуците на рано починала своя приятелка, Макклендън печели едва 38 000 долара и наскоро колата ѝ е била конфискувана. Преди си правила погребална застраховка, но за да спести разходите на семейството си, решила да дари тялото си. \"Нищо не ми струва. Каква по-добра оферта?\" Освен че работи по хосписите и домовете за стари хора, Science Carе си е уреждала и сделки \"колаборативни пренасочвания\" с погребалните домове. Което означава, че тя може да си избира тела преди останалите брокери с т.нар. \"право на първия отказ\". Отплаща се на погребалните директори с маркетинг и възможности за продажба, показват договори от 2012 г. и поверителен маркетингов документ. Сред ползите за погребалните бюра е шансът да се асоциират с марката и да рекламират безплатната кремация на сайта си. \"Има полза за маркетинга\", казва Джеф Воволиек, собственик на фирма за кремация в Чикаго. Погребалните бюра получават плащане за всеки донор. Според документи от 2013 г., принадлежащи на такова бюро от Флорида, Science Care Плаща от 180 до 525 долара на тяло. Документи от делото за търговските тайни показват цени до 1430 долара за други бюра. В изявлението си пред \"Ройтерс\" Роджърс твърди, че повечето дарители стигат до фирмата чрез познати и приятели. Две трети от тях цитирали алтруизма като мотив. О'Конъл, който ръководи компанията сега, казва, че тя си партнира с около 100 погребални бюра, но 4 на всеки 5 човека даряват по други причини, а не заради финансовите си проблеми. \"Не мисля, че безплатната кремация е мотив\", пише той. Маркетингов инструмент Докато Science Care търси тела, Роджърс развива стратегия за обработката и продажбата. За да привлече клиенти, трябвало да превърна компанията в най-уважавания и постоянен доставчик на човешки части. Изгражда корпоративна култура, която залага на вниманието към детайла, твърдят бивши служители. Нищо – дори пакетирането – не е оставено на случайността. Science Care е имала 10 различни начина за сглобяване на кутия, за да гарантира, че изпратените части стигат до получателя безопасно, сигурно и без щети. През 2003 г. фирмата става първия търговец на тела, получил акредитация от Американската асоциация на банките за тъкани, в която участват предимно организации за трансплантации. В изявлението си пред \"Ройтерс\", Роджърс твърди, че стремежът му да създаде \"прозрачна и ясна система за акредитация () помага индустрията да бъде прозрачна и отчетна.\" Да получи акредитация рано е било един от най-хитрите ходове на Роджърс, казват негови бивши служители и конкуренти. Необходими са му били прецизност; строго придържане към процедурите за даренията, дисекцията и доставките в един нерегулиран пазар. Това е позволило и на компанията да се промотира като достойна за доверие. Печатът на одобрение, получен от Асоциацията, присъства в маркетинговите ѝ материали и документите за продажба. \"Определено дава повече възможности, отваря врати, дава признание\", казва бившият директор по качеството Кавър пред съда. \"Може да се използва като маркетингов инструмент пред дарителите\". През 2004 г. Роджърс отваря втори офис близо до Денвър и сменя статута на организация към комерсиален такъв, след като досега тя е била с идеална цел. През 2006 г. Science Care създава програми, които снабдяват с телесни части лаборатории, така че лекари, парамедици и други медици да могат да практикуват върху тя. Стратегически план от 2007 г. предвижда \"агресивна маркетингова кампания за увеличаване на процента на донорите\", \"активно таргетиране на нови клиенти\", които да отърват фирмата от \"ниско търсените екземпляри\", тоест, телесни части, които залежават, като длани и стъпала. През 2008 г. компанията създава и 55-страничният план за национално разрастване, който дава прогнози до 2011 г. В него се предвижда от всяко тяло да се вадят по 4.9 части за употреба, изчислени са и приходите и определени разходи върху получено тяло. През 2009 г. за всяко тяло се харчат 46 долара за реклама, 104 за застраховка и 5 за храна и забавления. Откъм приходи – всяко ще донесе 6392 долара, като печалбата е 677.55 долара на труп. Тригодишният стратегически план предлага нивата на дарения да се удвоят и да стигнат до 3886 тела до края на 2011 г. Той бива почти изпълнен. Синът на Science Care Септември 2009 г. е върхова точка в историята на компанията. Бизнесът се развива толкова добре, че трима висши служители напускат, за да отворят своя компания – GenLife Institute. Това води до делото за търговските тайни. Science Care обвинява тримата, че използват нейна информация за клиентите, маркетинга и цените, както и контактите ѝ. \"Science Care инвестира милиони долари да се рекламира пред донорите и те искат да се конкурираме за същите хора\", пише в иска. Ответниците оспорват с довода, че тази информация е известна и публичнодостъпна. Адвокатите им сочат, че договорите им с компанията не са били обвързващи, защото формулировките в тях са били широки и некоректно оформени така, че да пречат на конкуренцията. \"И за това има причина\", казва адвокат на GenLife. \"Бизнесът е много печеливш.\" Съдебните документи разкриват ожесточена борба за снабдяване с тела на медицинско университет в Карибието. Science Care е продавала трупове по 12 000 долара единия. GenLife предложила 15 тела по 11 000 долара и макар Science Care да е предложила 33% намаление, не успяла да си върне клиента. Делото завършва със секретно споразумение през 2012 г. GenLife сменя името си на United Tissue Network и оттогава насам се е превърнала в един от най-големите търговци на тела в национален мащаб. Неин говорител отказа да коментира. Да печелиш от дарения Докато Science Care расте, ръководството ѝ редовно обсъжда какви цени да иска за телесните части, показват свидетелствата от делото. Те звучат странно на фона на публичните изявления, че продава само услугите си, а не самите части. Както и много други брокери, Science Care често казва пред дарителите и клиентите, че ѝ се плаща само за добива, съхранението дисекцията, подготовката и транспортацията. В стандартен свой договор от 2015 г тя твърди, че \"човешката тъкан е безценна и не може да бъде притежавана, купувана или продавана\". Обяснението за пред клиентите е подобно. В Индиана и Илинойс това я е освободило от данъците върху продажбата, тъй като продавала услуга, а не продукт, и базирана цените си на подготовката на телата, вместо на пазарните условия. Но в свидетелствата си под клетва, ръководството на Science Care твърди друго – че ще вдигнат цените дотам, докъдето пазарът позволи. \"Определяхме ги според търсенето и предлагането\", казва бившият президент на фирмата Грег Мартенсън, \"Използвахме тази информация\". Кавър свидетелства, че \"нетните приходи на донор\" - тоест, парите, спечелени от всяко тяло – са били ключов параметър. Роджърс сравнява методите за определяне на цените с игра на покер. Сегашният изпълнителен директор О'Конъл твърди, че продажбите сега са различни и цените се определят както от подготовката на телата, така и от търсенето и предлаганото. Цените варират в зависимост от нуждите на клиента и състоянието на тялото. Някои клиенти приемат наднормени или подномермени тела, други не. Някои използват тела, минали през хирургични операции, други – не. Всяко тяло има различна стойност, казва той. \"То не е машинен елемент\". Някои от документите, предлагани на клиенти, сочат, че покупката на човешки части е незаконна, цитирайки Националния акт за трансплантаия на органи. Всъщност малко щатски закони забраняват търговията с цели трупове или с органи, които не служат за трансплантация. Федерални служители обясняват пред \"Ройтерс\", че този закон не се прилага за телесните части, с които работи Science Care. O'Конъл обяснява това несъответствие с факта, че фирмата работи в \"млада и развиваща се индустрия, която няма консистентна и добре определена правна и регулаторна рамка\". Две къщи и самолет Въпреки бягството на ключови служители, Science Care расте. През 2011 г. тя отваря обучителен център в Ню Джърси, а по-късно го мести във Филаделфия. През 2012 г. отваря нови клонове във Флорида и Калифорния. Успехът си личи по данъчните декларации на Джим и Джоузи Роджърс за 2012, 2013 и 2014 г. \"Ройтерс\" е прегледала доклади за тези години, приложени към дело, заведено от семейството срещу данъчната служба. Според държавата облагаемият им доход е бил 15.1 млн. долара за тази години, според тях – 11.6 млн. Данъчните твърдят, че в тях влизат 12.5 млн. долара, спечелени чрез холдинговата компания, притежаваща Science Care. Според двойката точната сума е 9 млн. Говорителка на данъчните отказва да коментира, двойката също, освен, че уточнява, че Джим Роджърс е задържал \"малък дял\" в Science Care след продажбата на компанията. Двамата са си купили две къщи в квартали с регулиран достъп в Аризона – едната на стойност 2 млн. долара, а другата – 2.5 млн. Миналата година Джим Роджърс си е купил и самолет – 2016 Cirrus SR22T, направен специално за него, с базова цена 619 000. Купил е и хангар на стойност 212 800 долара, на малко летище на север от Финикс. Макар че отказал да даде интервю на \"Ройтерс\", той е коментирал живота и парите в онлайн форуми. В отговор на човек, който е искал информация за финансовите аспекти на притежанието на самолет, той казва, че машината е скъпа, но ще го направи щастлив. \"Не ти трябва да си най-богатият мъж в гробището\".", "date": "2017.11.19", "title": "Как се печелят милиони от хора, дарили телата си за науката"}
{"url": "http://www.dnevnik.bg/detski_dnevnik/2017/11/19/3080952_film_ot_mladeji_za_mladeji_razkazva_za/", "text": "Късометражен филм от младежи за младежи разказва за пристрастяването към смартфоните. Режисьор е 17-годишният ученик в Американския колеж Слав Велков, а в главните роли са известни артисти като Койна Русева и Антоний Аргиров. \"М\" разказва за 17-годишния Алекс, който заплашен с изключване от елитното си училище, ако не издържи сложен тест по математика. Вместо да учи обаче, той решава да се пробва да корумпира своя преподавател с помощта на мобилните комуникации. Късометражният филм е заснет през 2016 г. на територията на Испанската гимназия в София. Според автора му Слав Велков, неговите връстници са до такава степен зависими от мобилните си телефони и социални мрежи като Facebook, Snapchat и Instagram, че ако едно събитие не е популяризирано онлайн, то все едно не се е случило. Филмът е насочен както към ученици, така и към родителите и преподавателите им, казва той. \"М\" направи премиерата си снощи в Културния център Г8, а днес ще може да бъде гледан отново там от 19.30 ч.", "date": "2017.11.19", "title": "Филм от младежи за младежи разказва за пристрастяването към смартфоните"}
{"url": "http://www.dnevnik.bg/citat_na_deniia/2017/11/19/3081057_citat_na_denia_da_pechelish_dori_kogato_niamash_den_-/", "text": "С Това заяви Григор Димитров на пресконференцията след  емоционалната победа срещу Джак Сок  в полуфиналите на турнира в Лондон. Българският тенисист беше попитан дали спечелването на двубои, в които не играе най-добрия си тенис, е било голям проблем за него в миналото. , допълни Димитров.  Той определи двубоя със Сок като игра на нерви , в края на която е успял по-добре да се справи с напрежението. , каза още българският тенисист, който от понеделник ще бъде №3 в световната ранглиста. Днес  Димитров се изправя срещу Давид Гофен  в битката за трофея в Лондон. Двубоят в \"О2 арена\" започва в 20.00 часа българско време.", "date": "2017.11.19", "title": "Цитат на деня: Да печелиш, дори когато нямаш ден - това правят най-големите играчи"}
{"url": "http://www.dnevnik.bg/skorost/2017/11/19/3075411_fotorazkaz_kakvo_predlaga_podobrenoto_elektrichesko_bmv/", "text": "Марката БМВ Ай (BMW i), под която на пазара излизат най-екологичните модели на германския концерн, от април се предлага и в България от три от дилърствата на концерна – \"Ауто Бавария\" (София), \"М кар\" (Пловдив и София) и \"Бова кар\" (Бургас). С тази стъпка се скъсява пътят между клиентите и екомоделите на баварците. В продължение на една седмица тествах изцяло електрическото БМВ i3, което наскоро мина през обновяване.", "date": "2017.11.19", "title": "Фоторазказ: Какво предлага подобреното електрическо БМВ"}
{"url": "http://www.dnevnik.bg/sport/2017/11/19/3081085_olimpiiska_titla_v_tokio_2020_e_realna_vuzmojnost/", "text": "Българският плувец Антъни Иванов ще продължи образованието си в американския университет в Оубърн, в щата Алабама. Състезателят на клуб Сандански вече е провел разговори с треньорския екип на плувния тим и е разгледал базата. През декември Иванов ще подпише договор с \"тигрите\" от Оубърн, както е известен спортният тим на университета. В САЩ плувецът ще учи бизнес, а после спортен мениджмънт. Осигурена му е и пълна стипендия. По информация на Bgswim.com българският плувец е отхвърлил предложения от две от най-елитните учебни заведения в САЩ – \"Харвард\" и \"Станфорд\", както и от университетите в Северна Каролина и Флорида. \"Избрах университета в Оубърн най-вече заради страхотната база и заради треньорите там. Наистина мисля, че това е идеалното място, където да продължа развитието си. Вярвам, че в следващите години ще сформираме много силен отбор и ще постигнем големи резултати\", каза Иванов пред Swimswam.com. Старши треньор на тима в Оубърн е Брет Хоук е, а другият помощник е Тейлър Макгил. На последните олимпийски игри в Рио през 2016 г. университетът имаше единадесет плувци от различни нации. 18-годишният плувец постигна забележителни резултати през 2017 г., класирайки се сред  осемте най-добри при мъжете на 200 метра бътерфлай . На  световното първенство в Будапеща  той подобри на два пъти националния рекорд, за да запише постижение от 1:55.55 минути. Освен силното представяне при мъжете, където беше в конкуренцията на Чад льо Кло и легендата Ласло Чех, Иванов спечели и бронзов медал на световното първенство за младежи в Индианаполис, отново в коронната си дисциплина 200 метра бътерфлай. Тогава българският плувец остана зад унгареца Кристоф Милак и Юя Сакамото от Япония. \"Надявам се да стана  олимпийски шампион в Токио  и това наистина е моята цел. Още съм млад, така че, ако не успя да го направя, тогава ще се върна за олимпийските игри през 2024 г. Разбира се, ако се развивам добре и показвам добри резултати, мога да се целя и в световната титла\", обяснява Иванов. Той подчертава, че заминава за САЩ, за да се развие като плувец в най-добрата школа и да добие опит. Иванов обаче не мисли да се състезава за друга страна и ще  остане под българския флаг .", "date": "2017.11.19", "title": "Олимпийска титла в Токио 2020 е реална възможност, смята плувецът Антъни Иванов"}
{"url": "http://www.dnevnik.bg/politika/2017/11/19/3081083_karaiancheva_shte_potushava_konfliktite_s_hladnokruvie/", "text": "Избраната внезапно в петък за председател на Народното събрание Цвета Караянчева коментира в интервюта днес, че е натрупала опит за поста докато е била зам.-председател в продължение на 6 месеца и ще се старае да потушава конфликтите в пленарната зала с хладнокръвие и хумор. \"Г-н Галавчев  беше добър председател и съм се учила от него. Има неща, които само като се качиш на трибуната може да ги усетиш, трябва ми още малко време, за да вляза в ролята на председател\", каза тя пред БНР. \"Откакто съм зам.-председател овладявам този (бел.ред. - резкия). език. Не се притеснявам, че ще си изпусна нервите, била съм пет години мениджър на фабрика. Когато трябва, ще съм твърда, когато има възможност - ще съм мека. Имам много голямо чувство за хумор, надявам се да ми помага и с шеги да овладявам тежките ситуации\", каза тя пред Нова телевизия. В отговор на въпроси на БНР Караянчева отрече опасенията, че присъствието на премиера Бойко Борисов на председателския съвет в парламента в петък е смесване на властите. Тя потвърди, че той е дошъл без покана, но от думите й се разбра, че е участвал в по-голяма степен като лидер на ГЕРБ, наравно с лидерите на останалите парламентарно представени партии. Запитана дали би отстранила от заседание  лидера на БСП Корнелия Нинова , ако беше на мястото на предшественика си, Караянчева каза, че не знае как би постъпила. Тя изрази надежда да няма такива тежки ситуации, а ако има, да ги решава с хладнокръвие. Заяви, че Главчев е постъпил според правилника, но и \"може би малко вповече\". От друга страна даде да се разбере, че смята обидните квалификации към премиера за неприемливи, но градивната критика към него е добре дошла. В отговор на въпрос какво ще предприеме спрямо депутатите, които по думите на премиера Бойко Борисов са замесени в наркотрафик, Караянчева отговори, председателят не е разследващ орган, а ако прокуратурата поиска снемане на имунитета, тя ще задейства процедурата. Според нея мерки трябва да вземе и политическата сила, установила в редиците си такива представители. Запитана дали като председател възприема идеята на БСП да бъдат изслушани министърът на икономиката за приватизационните сделки, а главният прокурор - защо се е стигнало до прекратяване на дела поради давност, Караянчева препрати към лидера на парламентарната група Цветан Цветанов. \"Трябва да разговаряме с групата и ръководството на групата. Аз лично смятам, че няма нищо лошо да се чуят всички тези неща от парламентарната трибуна. Мнението на групата трябва да го изрази г-н Цветанов\", каза председателят на Народното събрание. Помолена дза коментира  вчерашното решение на пленума  на БСП лидерът Корнелия Нинова да се подпише като съвносител на промените в конституцията, свързани с приватизацията, Караянчева нарече подкрепата ненужна. Тя припомни, че необходимият брой подписи за внасяне на промените вече е събран. Едновременно без подкрепата на БСП в пленарната зала вносителите могат и да не съберат необходимите 160 гласа подкрепа, а левицата възнамерява да гласува против.", "date": "2017.11.19", "title": "Караянчева ще потушава конфликтите с хладнокръвие и с хумор"}
{"url": "http://www.dnevnik.bg/bulgaria/2017/11/19/3081100_sled_treta_fatalna_katastrofa_v_loveshka_oblast/", "text": "Трети фатален инцидент на главния път София - Варна в Ловешка област е отнел живота на жена в събота вечер. Жената е загинала при челен сблъсък между лек автомобил и камион край село Български извор, в близост до местата на предишните две тежки катастрофи между Сопот и Микре в  петък  и  събота . За две денонощия в тази отсечка починаха общо 11 души и 26 бяха ранени, като четирима са в критично състояние, съобщава БНР. Министърът на вътрешните работи Валентин Радев, главният секретар на МВР Младен Маринов, директорът на ОДМВР - Ловеч, и областният управител инспектираха отсечката късно снощи. Разпоредено е полицейските патрули по пътя да се увеличат двойно за всички почивни и празнични дни и всички патрули на територията на страната да са с включени сигнални светлини. \"Един миникризисен щаб направихме, за да видим какво е станало. Трети път катастрофа, пак убит човек. Да видим какво е това място. Моето притеснение беше главно да видим дали са изпълнени указанията на главния секретар да се увеличи тук наблюдението и какви допълнителни мерки да вземем, за да не се случи подобно нещо и утре. Не мога да повярвам, че на това място има поредна катастрофа с жертви\", коментира вътрешният министър Валентин Радев. \"Мислим всякакви варианти, но пак ви казвам: сигурността и животът са в ръцете на водачите. И ние като водачи, виждайки тези светлини, трябва да се сетим, че това нещо се е случило и че ние не сме изключение и че ако не внимаваме, може да се случи и на нас. Участъкът е нов, асфалтът е нов, пътната маркировка е ясно видима, знаците са обозначени. Всеки нормален водач ще види, че това е населено място, и трябва да кара внимателно\", коментира и главният секретар на МВР Младен Маринов. За съжаление, като се направи пътят по-добре, това е предпоставка за превишаване на скоростта и инциденти, допълни той. Причините за тежката катастрофа между автобус и камион от петък все още се изясняват. Премиерът Бойко Борисов свика днес в Министерския съвет работна група с министрите на транспорта и вътрешните работи, за да обсъдят проблема и възможните мерки.", "date": "2017.11.19", "title": "След трета фатална катастрофа в Ловешка област патрулки ще стоят с включени светлини край пътищата"}
{"url": "http://www.dnevnik.bg/sport/2017/11/19/3081104_video_fenomenalnoto_izpulnenie_na_grigor_dimitrov/", "text": "Изумителни удари в най-трудните моменти. С това е известен Григор Димитров в световния тур и не изневери на себе си в  полуфиналния сблъсък от финалите на АТП срещу Джак Сок . Българинът и американският му съперник сътвориха истинско зрелище, а удар на Димитров беше избран за №1 на деня. При 2:2 в решаващия трети сет Димитров сътвори и най-красивия удар в мача. Резултатът беше 40:30 в полза на българина, а разиграването продължи общо 21 удара, като накрая Джак Сок се озова на земята в опит да достигне до магическото воле на Димитров. \"Щастлив съм от начина, по който се справих с напрежението. Но дори да бях допуснал пробив (когато сервирах за мача), дори да беше се наложило да изиграя още няколко гейма, трябваше да го приема. Човек се учи от такива моменти\", каза Димитров след мача. Днес  Димитров се изправя срещу Давид Гофен  в битката за трофея в Лондон. Двубоят в \"О2 арена\" започва в 20.00 часа българско време.", "date": "2017.11.19", "title": "Видео: Феноменалното изпълнение на Григор Димитров, което прати Сок на земята"}
{"url": "http://www.dnevnik.bg/politika/2017/11/19/3081124_volia_se_zaiavi_kato_kandidat_-_obedinitel_na_diasnoto/", "text": "Партията на търговеца на лекарства и горива Веселин Марешки \"Воля\" се обяви за кандидат - обединител на фрагментираното дясно. Според съобщението на политическата формация, която има 11 депутати, днес е направена първа стъпка към това чрез подписване на споразумение за партньорство с Българската социалдемократическа партия с лидер Йордан Нихризов.", "date": "2017.11.19", "title": "\"Воля\" се заяви като кандидат - обединител на дясното"}
{"url": "http://www.dnevnik.bg/kultura/2017/11/19/3080008_125_godini_ot_rojdenieto_na_bruno_shulc_-/", "text": "Днес се навършват 125 години от рождението и 75 години от смъртта на Шулц - един от най-интересните, най-ценени и обвити в мистерия полски автори на XX в., сам превърнал се в герой на чужди произведения. Полски евреин, роден през 1892 г. в австро-унгарското градче Дрохобич, на територията на днешна Украйна, Шулц прекарва почти целия си живот в родния си град. Държавата, в която Дрохобич попада, периодично се сменя, но нито превратностите на ранния XX в., нито актуалният културен контекст попадат в самобитната вселена на \"Канелените магазини\" - първата му книга, която става литературна сензация с публикацията си през 1934 г. От творчеството на Шулц са оцелели единствено два му сборника с разкази, както и няколко критически текста, есета, писма, графики и рисунки. Останалото изчезва в последвалата война. 8 години след \"Канелените магазини\" и 6 след \"Санаториум Клепсидра\" Шулц е застрелян на улицата в Дрохобич от нацистите. Според легендата, описана от поне двама израелски писатели - от офицер от Гестапо, който искал да отмъсти на друг офицер, използвал Шулц да изрисува къщата му. Краят на този разказ - \"Ти уби моя евреин, а сега аз ще убия твоя!\" - провокира известния и автор  Давид Гросман  да напише книгата си за Холокоста \"See Under: Love\". Повече от други автори съдбата на Шулц провокира писатели - като Филип Рот, Джон Ъпдайк, Исак Башевис Сингер - да пишат за него и дори да го превръщат в свой герой. \"Месията на Стокхолм\" на американската писателка Синтия Озик е посветен на фиктивното намиране на изгубения роман на Шулц. След като в началото на годината преиздаде \"Канелените магазини\", сега издателство предлага в цялост и втората книга с разкази на Шулц \"Санаториум Клепсидра\". Преводът отново е на Магдалена Атанасова, а оформлението е на Кирил Златков. Двете книги имат предисловие от Павел Петров и биографични есета за Шулц и творчеството му от Стефан Русинов (в \"Канелените магазини\") и Антоан Асенов (\"Санаториум Клепсидра\"). В рубриката \"Четиво\" публикуваме първия разказ от \"Санаториум Клепсидра\". I Обикновено фактите са подредени във времето, нанизани в него като на конец. Там те си имат своите предходици и последици, които се тълпят нагъсто, следват се по петите безспир и без пролука. Това има значение и за изложението, главното в което е логичността и последователността.Но какво да правим със събитията, които нямат собствено място във времето, със събитията, дошли твърде късно, когато цялото време вече е било раздадено, поделено, разграбено и те са останали, така да се каже, на сухо, нерегистрирани, увиснали във въздуха, бездомни и залутани? Дали наистина времето е било тясно за всички събития? Възможно ли е всички места във времето да са били разпродадени? Угрижени тичаме покрай целия този влак от събития, вече готови и ние да потеглим. За Бога, дали някой не е продавал на черно билетите за времето?.. . Господин кондуктор! Само спокойно! Без излишна паника, ще оправим тая работа сами, без много шум. Читателю, чувал ли си нещо за успоредни потоци на времето в двулинейно време? Да, съществуват такива отклонения във времето, малко нелегални наистина и проблематични, но когато пренася контрабандна стока като нашата – такива извънредни събития, които не се поддават на регистрация, човек не може да бъде много придирчив. Затова нека се опитаме да изведем в някоя точка на историята странично отклонение, глуха линия и да тласнем по нея нелегалните събития. Само без страх. Това ще стане неусетно, читателят няма да почувства никакво сътресение. А кой знае дали сега, когато говорим за това, тази нечиста манипулация не е вече зад гърба ни и ние вече не сме навлезли в глухата линия. II Майка ми дотича уплашена и притисна моя вик в обятията си, искаше да го потуши като пожар, да го попие в гънките на любовта си. Затвори ми устата със своята и взе да вика заедно с мен. Но аз я отблъснах и като сочех огнения стълб, златната колона, която стърчеше, забита като трън във въздуха, и не се помръдваше – пълна с блясък и кръжащи прашинки, – извиках: Изтръгни я, извади я! Камината се надуваше с шарената си цапаница на челото, наля се с кръв и сякаш от конвулсията на вени и сухожилия и от цялата тази напращяла анатомия можеше да се освободи с пронизителен петльов врясък. Стоях като разпнат на кръст, възбуден, и с протегнати, изпънати пръсти сочех, сочех гневно, с дълбоко негодувание, изопнат като пътепоказател и тръпнещ в екстаз. Ръката ми ме водеше, чужда и бледа, влачеше ме noдире си, вцепенена, восъчна ръка като изрязаните длани по иконите, като ангелска десница, вдигната за клетва. Беше към края на зимата. Дните тънеха в локви и зной, а подлютеното им небце пареше. Лъскави ножове режеха медено сочния ден на сребърни резени, на призми, напоени с багри и пикантни аромати. Но циферблатът на пладнето струпваше върху едно оскъдно пространство целия блясък на тези дни и показваше всички часове, пламтящи и бълващи огън. В тоя час, като не можеше да побере целия зной, денят се излющваше на листове сребърна ламарина, на хрустящ станиол, и пласт по пласт откриваше сърцевината си от излят блясък. И като че ли това беше малко, та пушеха и комини, изригваха кълбета лъскава пара и всяка минута се разпадаше на сонм ангели, на бушуващи криле, а небето ги поглъщаше ненаситно, зинало за нови изригвания. От неговите светли бойници изскачаха бели облачета, далечни укрепления се губеха сред ветрила на застигащи се залпове – под бляскавата канонада на невидима артилерия. Прозорецът на стаята, препълнен с небе, кипваше от тия безкрайни пориви и преливаше от дантелената пяна, а тя, обгърната от пламъци, димеше сред огъня, по нея се стичаха златни сенки и трепкаха въздушни слоеве. Напреки на килима лежеше пламтящ четириъгълник с играещи блясъци и не можеше да се откъсне от пода. Този огнен стълб ме възмущаваше до дъно. Стоях като омагьосан, разкрачил крака, и виках по него с не свой глас чужди за мен, люти проклятия. Ha прага в преддверието като втрещени стояха уплашени роднини, съседи, наконтени лели и чупеха?кършеха ръце. Приближаваха се на пръсти и се отдръпваха, надничаха през вратата, изгарящи от любопитство. А аз крещях. – Виждате ли – крещях на майка си, на брат си, – винаги съм ви казвал, че всичко е заприщено, зазидано със скука, оковано! А я вижте сега какъв изблик, какъв всеобщ разцвет, каква благодат!. .. И плачех от щастие и от безсилие. – Събудете се – виках, – елате ми на помощ! Moгa ли сам да се справя с това наводнение, мога ли да обгърна тоя потоп? Как сам-самичък да отговарям на милион просветляващи въпроси, с които ме засипва Бог? А понеже мълчаха, аз се провикнах гневно: – Бързайте, гребете с ведра това изобилие, трупайте запаси! Ала никой не можеше да ме отмени, стояха безпомощни и се озъртаха назад, отстъпваха зад гърбовете на съседите си. Тогава се сетих какво да направя и обзет от въодушевление, почнах да вадя от шкафовете стари фолианти, изписани и разпадащи се сметководни книги на баща ми и ги хвърлях на пода в тоя огнен стълб, който висеше във въздуха и пламтеше. He насмогваха да ми подават хартия. Брат ми и майка ми току тичаха с нови наръчи вестници и списания и ги хвърляха накуп по земята. А аз седях сред тези книжа, ослепен от блясък, с очи, пълни с експлозии, ракети и багри, и рисувах. Рисувах припряно, в паника, напреки, по диагонал върху печатните и изписани страници. Моите боички препускаха окрилени по колоните нечетливи текстове, описваха гениални драскулки, главоломни зигзази, сплитаха се ненадейно в анаграмите на някакви идеи, в ребуси на светозарни прозрения и отново се разплитаха в празни и слепи светкавици, търсещи дирята на вдъхновението. О, тези лъчисти рисунки, изникващи сякаш под чужда ръка, о, тези прозирни цветове и сенки! Колко често и до днес ги откривам в сънищата си, след толкова години, на дъното на старите чекмеджета, лъскави и свежи като утро – още влажни от първата роса на деня, фигури, пейзажи, лица! О, тази синева, смразяваща дъха със задавящ страх, о, тази зеленина, по-зелена от почудата, о, тези прелюдии и мелодии на багрите, само предусетени, само опитали да се назоват! Защо ги разпилях тогава в охолно безгрижие, с едно необяснимо лекомислие? Позволявах на съседите да ровят в тях и да разграбват купищата рисунки. Вземаха по цели връзки. По какви ли къщи не се пръснаха тогава, по какви ли сметища не се въргаляха! Адела облепи с тях стените на кухнята и тя светна и грейна, като че ли през нощта навън бе навалял сняг. Това бе рисуване, изпълнено с жестокости, капани и атаки. Както си седях, напрегнат като лък, неподвижен и дебнещ, а около мен листовете ярко пламтяха под слънцето – достатъчно бе загвоздената от молива ми рисунка да направи и най-малък опит за бягство. Тогава ръката ми, цяла разтреперана от нови рефлекси и импулси, се нахвърляше върху нея настървено като котка и вече чужда, подивяла, хищна, светкавично жилеше и хапеше чудовището, понечило да се измъкне под молива. И чак тогава се поотпускаше над хартията, когато мъртвите и вече неподвижни останки разтвореха в тетрадката многоцветната си и фантастична анатомия като в хербарий. Това бе убийствен лов, борба на живот и смърт. Кой би могъл да отличи в нея атакуващия от атакувания, скопчили се и пръхтящи от ярост, сплели тела с писъци и ужас! Случваше се ръката ми да се хвърля в скок по два и по три пъти, та чак на четвъртия или петия лист да докопа жертвата. Неведнъж крещеше от болка и ужас в клещите и щипалата на тия чудовища, гърчещи се под моя скалпел. С всеки изминал час прииждаха все повече видения тълпяха се, предизвикваха задръствания, докато един ден това гъмжило вече бъкаше по всички пътища и пътеки, по цялата земя плъзнаха шествия, точеха се процесии – безкрайни върволици от чудовища и зверове. Като по времето на Ной се нижеха тези пъстри шествия, течеха реки от козина и гриви, вълнуващи се гърбове и опашки, безспирно кимащи глави в такт с вървежа. Моята стая беше граница и баждарница. Тук се спираха, блъскаха се и жално блееха. Въртяха се и тъпчеха на място неспокойно и диво – гърбати и рогати твари, пременени във всички костюми и доспехи на зоологията, и уплашени сами от себе си, сепнати от собствения си маскарад, те гледаха боязливо и зачудено през отворите на власатата кожа и жално мучаха, сякаш под маската някой ги бе стиснал за гърлото. Дали чакаха да ги назова, да разреша тяхната загадка, която не разбираха? Или ме питаха за името си, та да влязат в него и да го изпълнят със своята същност? Идваха невиждани грозилища, твари-въпроси, твари-предложения, и аз трябваше да крещя и да ги пъдя с ръце. Отстъпяха заднишком, навеждаха глава и гледаха изпод вежди, но се уплитаха напълно и се връщаха да се стопят в безименния хаос, в това стълпотворение от форми. Колко гладки гърбове и гърбици минаха тогава през ръцете ми, колко глави се плъзнаха под тях с кадифена милувка! По онова време разбрах защо животните имат рога. Това нещо – нещо необяснимо, което не можеше да се вмести в техния жнвот – беше някакъв див и досаден каприз, безразсъден и сляп инат. Някаква идея-фикс илизаща извън границите на тяхното същество, изхвъркнала над главата, и в момента, в който е видяла бял свят, застинала в осезаема, твърда материя. Там тя е взела дива, неочаквана и невероятна форма, извила се е във фантастична арабеска, невидима за техните очи, но ужасна, превърнала се в неизвестно число, под чиято заплаха те живеят. Проумях защо животните са склонни към безразсъдна и дива паника, защо са плашливи до лудост: впрегнати в своето безумие, те не можеха да се измъкнат от гъсталака на рогата, откъдето – свели глава – гледаха тъжно и диво, сякаш търсеха пролука в тоя клонак. Рогатите животни едва ли биха могли да се освободят и те носят на челото си с печал и примирение дамгата на своето безумство. Но още по-далеч от светлината бяха котките. Тяхното съвършенство будеше тревога. Заключени в прецизността и акуратността на тялото си, те не знаеха що е безумие или отклонение. За миг се гмуркаха на дъното на своето естество и тогава застиваха в мекото кожухче, ставаха зловещо и тържествено сериозни, a очите им се закръгляха като месечина и всмукваха погледа в огнените си фунии. Но само след малко, изхвърлени на брега, на повърхността, те се прозяваха, върнали се в своето нищожество, разочаровани и без илюзии. В живота им, пълен със затворена в себе си грация, нямаше място за никаква алтернатнва. И отегчени в този затвор на съвършенството без изход, обзети от сплин, фучаха със сгърчена бърна, от сплесканата им муцуна, разширена от напречни ивици, лъхаше безпредметна жестокост. Долу крадешком се промъкваха белки, порове и лисици, разбойниците сред животните, създания с гузна съвест. Докопали се бяха с коварство, с интрги, с трикове до своето място в битието, въпреки плана на сътворението, и преследвани от ненавистта, застрашени, вечно нащрек, вечно несигурни за своето място – те обичаха страстно крадения си, криещ се по дупките живот, готови да се оставят да ги разкъсат на парчета в негова защита. Най-сетне се изнизаха всички и в стаята ми се възцари тишина. Отново почнах да рисувам, потънал в книгите си, от които се лъчеше блясък. Прозорецът беше отворен и на перваза потреперваха на пролетния вятър гургулици и гугутки. Обръщайки глава, показваха по едно кръгло стъклено око със стаена уплаха и летеж. Дните напоследък бяха ту меки, опалови и лъчисти, ту бисерни и наситени със замъглена сладост. Дойдоха великденските празници и моите родители заминаха за цяла седмица при омъжената ми сестра. Оставиха ме сам вкъщи – плячка на моето вдъхновение. Всекн ден Адела ми носеше обяд и закуска. He забелязвах присъствието й, когато застанеше на прага издокарана в тюлове и батиста, от които миришеше на пролет. През отворения прозорец влизаше лек полъх и пълнеше стаята с отражения на далечни пейзажи. Тези багри, довеяни от светли далнини, за миг се задържаха във въздуха и изведнъж се стапяха, разтваряха се в модрата сянка, в сантименталност и вълнение. Пороят от картини поутихна, потокът от видения изтъня и секна. И когато хващах червената боичка – по белия свят поемаха фанфарите на щастлива руменина и всички балкони плуваха във вълните на червени знамена, и къщите се нареждаха в тържествен шпалир no улицата. По светли и щастливи пътища маршируваха с парадна стъпка градскитe пожарникари с малиненочервени унформи, а господата повдигаха бомбета с черешов цвят. Черешова сладост, черешово цвъртене на щиглеци пълнеше въздуха, напоен с миризма на лавандула и с меко сияние А посегнех ли към светлосинята боя – по улиците тръгваше струйнал от всички прозорци отгрев на кобалтовосиня пролет, отваряха се звънко стъкла, едно по едно, пълни с небесен лазур и огън, перденцата скачаха като по тревога и радостен и лек повей минаваше през този шпалир, между издути муселини и олеандри по празните балкони, сякаш от другия край на тази дълга и светла алея се е задал някой много далечен и иде насам – сияещ, предхождан от вест, от предчувствие, предвестен от лястовичия полет, от снопове светлеещи вейки, разхвърляни от миля на миля.", "date": "2017.11.19", "title": "125 години от рождението на Бруно Шулц - писателят-литературен герой"}
{"url": "http://www.dnevnik.bg/sport/2017/11/19/3081122_bostun_izravni_nai-dobriia_si_start_v_istoriiata_sled/", "text": "Бостън селтикс\" не мисли да намаля оборотите в  Националната баскетболна лига (НБА)  и записа 15-а поредна победа 110:99 при гостуването си на \"Атланта хоукс\" във \"Филипс арена\". \"Келтите\" са с баланс 15-2 и изравниха най-добрия си старт в историята след 17 двубоя. Серията от 15 поредни победи пък е петата най-дълга за тима и е само на четири мача от върховото постижение на франчайза, записано през сезон 2008-2009. \"Бостън\" навакса пасив от 16 точки, за да поведе за първи път в мача едва в средата на третата четвърт, като това се случи след тройка на Джейлън Браун. За четвърти път по време на серията от 15 победи \"келтите\" побеждават, след като са изоставали най-малко с 16 точки. Кайри Ървинг  беше над всички в двубоя и завърши с 30 точки, пет асистенции и четири борби. Гардът на \"Селтикс\" беше 10-12 от стрелба, като реализира и пет тройки от шест опита. Ървинг завърши и със 100-процентов актив от наказателната линия – пет от пет. \"Играем добър баскетбол и най-важното е, че побеждаваме. Както можех да кажа наскоро, не знам докога ще продължи тази серия, но пък за нас е много хубаво и се наслаждаваме. Статистиката е важна чак когато я погледнеш след мач. Не си мислете, че излизайки на паркета, ние си мислим как трябва да подобрим този или онзи рекорд. Няма баскетболист, който не иска да печели всеки мач\", каза Ървинг след двубоя. С представянето си, което отбеляза повече от 80% успеваемост при стрелбата (83%), той се изравни с Пол Пиърс. Капитанът на шампионския тим от 2008 г., който прекара 15 сезона в \"Бостън\", е последният играч на отбора, който завърши с над 30 точки и 80% успеваемост при стрелбата. Това се случи през 2012 г. Джейлън Браун се отчете с 27 точки, а другата звезда - Ал Хофрърд, бе под нивото си с едва седем точки. Въпреки това центърът добави шест асистенции и шест борби. За \"Атланта\" Денис Шрьодер завърши с 23 точки и девет асистенции. \"Ястребите\" обаче продължават да са на дъното в Източната конференция с едва три победи и 13 загуби. \"Бостън\" води на изток. Шампионът  \"Голдън стейт уориърс\"  изоставаше с 22 точки на почивката, но успя да победи \"Филаделфия 76ърс\" със 124:116 като гост в \"Уелс Фарго сентър\". Домакините изиграха изумителна първа четвърт, която завърши 47:28 в тяхна полза, а във вторите 12 минути дръпнаха още след 27:24. Ситуацията се промени коренно след почивката, когато \"Голдън стейт\" вдигна неимоверно оборотите и спечели третата четвърт с 47:15. Калифорнийците не само заличиха пасива си, но и поведоха с 99:89 преди започването на финалните 12 минути. В последната четвърт изненада нямаше, а \"воините\" увеличиха аванса си в един момент до 18 точки. Стеф Къри завърши с 35 точки, пет асистенции и пет борби. Гардът беше девет от девет от наказателната линия, а освен това вкара четири тройки от девет опита. Кевин Дюрант добави 27 точки, пет борби и три асистенции, а Клей Томпсън и Дейвид Уест съответно 17 и 14. За \"Сиксърс\" най-полезен беше Бен Симънс с 23 точки, 12 асистенции и осем борби. Звездата на тима Джоел Ембийд добави 21 точки и осем борби, но това се оказа недостатъчно \"Филаделфия\" да избегне седмата си загуба за сезона. Тимът е шести на изток след 15 мача. \"Голдън стейт\" е втори в Западната конференция, като има 12 победи и четири загуби. Водач е \"Хюстън рокетс\" с баланс 13-4. \"Ракетите\" победиха като гост \"Мемфис гризлис\" със 105:83. Това е втори пореден успех за тима след завръщането на Крис Пол от контузия, а гардът се отчете със 17 точки и шест асистенции. Джеймс Хардът беше най-полезен за \"Рокетс\" - 29 точки, седем асистенции и пет борби. Центърът Клинт Капела записа \"дабъл-дабъл\" - 17 точки и 13 борби. За домакините от Тенеси Чандлър Парсънс вкара 17 точки, а центърът Марк Гасол завърши с 15 точки и девет борби.", "date": "2017.11.19", "title": "\"Бостън\" изравни най-добрия си старт в историята след 15-а поредна победа в НБА"}
{"url": "http://www.dnevnik.bg/bulgaria/2017/11/19/3081128_makedonskata_curkva_e_poiskala_da_priznae_bulgarskata/", "text": "Българската патриаршия да възстанови евхаристийното общение с Македонската архиепископия, а тя ще признае Българската православна църква като Майка Църква\". Това гласи писмо, прието от Светия синод на Македонската църква на 9 ноември, адресирано до Светия синод на Българската църква, за който съобщи предаването на БНТ  \"Вяра и общество\". Журналистът Горан Благоев припомни, че Македонската православна църква е създадена в края на Втората световна война, но до днес не е призната от никоя православна църква, нито Сръбската, нито Българската. Според писмото, цитирано изцяло в предаването, Синодът на Македонската православна църква - Охридска архиепископия, единодушно е решил да призове Българската православна църква (БПЦ) за възстановяване на евхаристийното едиствои да припознае и признае БПЦ като майка-църква, която първа я приема и признава нейната автокефалност. Македонската църква очаква българският патриарх Неофит да подстави проблема пред Вселенската патриаршия и другите православни църкви и да я представлява и се застъпва пред тях и той да обяви обединението. \"Втори такъв шанс няма да има\" - подчерта д-р Милен Врабевски, председател на фондация \"Българска памет\". \"Апелирам към Българския патриарх да заеме мястото си на духовен баща и да помисли, че от другата страна живеят наши духовни братя. Редно е да подкрепи хората в Македония.\" По думите му през есента е имало срещи между македонски и български клирици у нас, но българският Синод все още се бои да направи първата крачка. \"Приемам тези събития днес като продължение на работата ни от онези години\"- добави бившият директор на Дирекция по вероизповеданията Любомир Младенов, който е сред първите инициатори на тези контакти. \"Непростимо е да пропуснем този исторически шанс. Патриарх Неофит би следвало да види в тези събития продължение на своята последователна работа и чрез личните си убеждения да доведе нещата до добър край,\" допълни той.", "date": "2017.11.19", "title": "Македонската църква е поискала да признае Българската като църква - майка"}
{"url": "http://www.dnevnik.bg/sport/2017/11/19/3081211_finalut_na_grigor_dimitrov_shte_bude_izluchen_na_jivo/", "text": "Финалният двубой на  Григор Димитров срещу Давид Гофен  в Лондон ще бъде излъчен по три български телевизии. Това обявиха от \"Мтел Спорт 1\", които държат правата за излъчване на турнирите от сериите \"Мастърс 1000\" и финалите на АТП. Те предоставиха правата и на БНТ1 и \"Диема\". Потърсени от \"Дневник\", от БНТ първоначално съобщиха, че няма да правят промяна в програмата си, а след това обявиха, че ще излъчат срещата от 20.10 часа. \"Поради огромния интерес от страна на зрителите, Мтел ще предостави безвъзмездно правата за излъчване на битката за титлата на финалния мастърс в Лондон между Григор Димитров и Давид Гофен на БНТ 1 и Диема. Финалът на тенис сезона ще може да бъде гледан и по Mtel Sport 1, както и онлайн на ppv.mtel.bg безплатно. Така рекорден брой почитатели на тениса ще могат да гледат на живо опитът на Григор Димитров да завърши най-успешния си сезон до момента с бляскава титла\", съобщиха от \"Мтел\". От Nova Broadcasting Group потвърдиха, че финалният мач ще може да се гледа по телевизия \"Диема\", която е достъпна в пакетите на всички кабелни оператори. Финалната среща между  Димитров  и Гофен е днес от 20 ч. Ще можете да следите двубоя в реално време и в \"Дневник\".", "date": "2017.11.19", "title": "Финалът на Григор Димитров ще бъде излъчен на живо в национален ефир"}
{"url": "http://www.dnevnik.bg/sport/2017/11/19/3081226_sampdoriia_prechupi_juventus_v_mach_s_pet_gola/", "text": "Шампионът на Италия \"Ювентус\" претърпя изненадващо поражение при гостуването си на \"Сампдория\" в мач от 13-ия кръг на Серия А. \"Бианконерите\" изоставаха с 0:3 в 90-ата минута, но бяха на прага на сензацията, след като вкараха два гола в продължението. Те обаче се оказха недостатъчни и \"Ювентус\" загуби за втори път от началото на сезона. \"Сампдория\" записа шеста поредна победа на своя стадион \"Луиджи Ферарис\" и запазва перфектен баланс на собствен терен. Тимът от Генуа е най-добрият домакин в Серия А. Треньорът на \"Ювентус\" Масимо Алегри даде почивка на голяма част от титулярите си, решавайки да ги запази за двубоя с \"Барселона\" от Шампионската лига през следващата седмица. На пейката останаха Андреа Бардзали, Джанлуиджи Буфон, Пауло Дибала, Дъглас Коста и Алекс Сандро. Първата част премина без особени опасности пред двете врати, като домакините от \"Сампдория\" отправиха само един точен удар за първите 45 минути. Това беше най-лошото представяне на тима на Марко Джампаоло. В края на първата част гостите поискаха дузпа, след като топката срещна ръката на Иван Стринич, но Гуида не посочи бялата точка. Второто полувреме започна с ранен шок за \"бианконерите\", които допуснаха гол още в 52-ата минута, а негов автор стана Дуван Сапата. Футболистите на \"Ювентус\" дълго не успяха да се възстановят от този гол и това се отрази на цялостното им представяне. В рамките на осем минути, между 71-ата и 79-ата, домакините направиха огромна крачка към взимане на трите точки. Първо Лукас Торейра удвои аванса на тима от Генуа след пас на Гастон Рамирес, а след това Ферари вкара за 3:0. Той се разписа след подаване на капитана Фабио Куалярела. \"Сампдория\" вкара три гола с едва четири точни удара, а вратарят на \"Ювентус\" Шчезни не направи нито една решителна намеса до 80-ата минута. Гостите се вдигнаха на закъснял щурм, едва след изтичане на редовното време. В 91-ата минута \"бианконерите\" получиха право да изпълнят дузпа, която беше доста спорна. Стринич и Куадрадо имаха контакт в наказателното поле, а съдията прецени, че той е достатъчен, за да отсъди дузпа. Гонсало Игуаин беше точен от 11-те метра, а две минути по-късно влезлият от пейката Дибала намали за 2:3. Времето обаче не стигна на шампионите да избегнат загубата. След 13 мача \"Ювентус\" е с 31 точки, на четири зад лидера \"Наполи\". \"Сампдория\" е шести с 26 точки.", "date": "2017.11.19", "title": "\"Сампдория\" пречупи \"Ювентус\" в мач с пет гола"}
{"url": "http://www.dnevnik.bg/sport/2017/11/19/3081230_levski_si_zasluji_samo_tochka_i_osvirkvaniia_sreshtu/", "text": "Левски\" продължава с неубедителното си представяне в последните седмици, но ако досега успяваше да измъква мачовете си, сега допусна грандиозна издънка срещу последния в Първа лига. Сините завършиха 0:0 срещу \"Витоша\" (Бистрица), изигравайки най-слабия си мач след идването на Делио Роси на треньорския пост. Футболистите в синьо действаха хаотично, вяло и без никаква фантазия в предни позиции. \"Левски\" разчиташе основно на удари от дистанция и центрирания, и не изглеждаше, като отбор, който знае как да вземе трите точки. Те бяха изпратени с освирквания от феновете си след края на двубоя. Дори спорна дузпа, отсъдена в самия край на първото полувреме не помогна на сините. Жорди Гомес, който донесе успеха над \"Локомотив\" (Пловдив) в предния кръг, този път пропусна от 11-те метра. Сините срещнаха добре организиран отбор на \"Витоша\", който след 16 мача все още няма победа, но пък взе третата си точка за сезона. За последно тимът на Костадин Ангелов стори това на 17 септември при домакинството 0:0 с \"Пирин\". През първата част \"Левски\" беше по-активен, но реално не успя да застраши вратаря на тима от Бистрица Михаил Иванов. Той трябваше да се намесва решително в 43-ата минута, когато реферът Георги Давидов отсъди дузпа за сините. Арбитърът видя нещо нередно при един шпагат на Петко Цанков срещу Антонио Вутов, въпреки че бранителят на \"Витоша\" изби топката. Жорди Гомес се нагърби с изпълнението на дузпата, но изстрелът му в долния ляв ъгъл беше спасен от Михаил Иванов. През втората част \"Левски\" се хвърли в атака, но не нямаше толкова чисти положения пред вратата на символичните домакини. Най-добрата ситуация беше на сметката на Жерсон Кабрал, но и той не успя да вкара гол. В края на мача Делио Роси \"хвърли\" всичко в предни позиции, пускайки и Жуниор Мапуку на терена, но и това не помогна. След 16 мача \"Левски\" е на трето място в класирането с 29 точки. Сините са с 10 зад лидера \"Лудогорец\" и на шест от ЦСКА. \"Витоша\" остава последен с едва три точки.", "date": "2017.11.19", "title": "\"Левски\" си заслужи само точка и освирквания срещу последния \"Витоша\""}
{"url": "http://www.dnevnik.bg/v_pamet/2017/11/19/3081231_pochina_denis_ershov/", "text": "Бизнесменът от руски произход Денис Ершов почина в София, съобщи \"Клуб Z\" като се позова на негови близки. Ершов е роден в руския град Челябинск, но също така е литовски гражданин. Създава \"Нафтекс\" през 1991г., става и основен акционер с Митко Събев в \"Петрол Холдинг\" преди компанията да бъде купена от Цветан Василев. През 2000 г. Ершов заедно с Майкъл Чорни и други бизнесмени от руски произход беше изгонен от България като застрашаващ националната сигурност, но обжалва и от 2004 г. върна правото си да пребивава в страната.", "date": "2017.11.19", "title": "Почина Денис Ершов"}
{"url": "http://www.dnevnik.bg/sport/2017/11/19/3081239_kontonen_i_piurs_zashtitiha_titlata_si_vuv_finalite_na/", "text": "Хенри Континен и Джон Пиърс спечелиха трофея на двойки във финалите на АТП за втора поредна година. 27-годишният финландец и 29-годишният австралиец защитиха титлата си след убедителна победа с 6:4, 6:2 срещу лидерите в световната ранглиста Лукаш Кубот и Марсело Мело. Континен и Пиърс сложиха перфектен край на един много силен за тях сезон, в който спечелиха Australian Open, мастърса в Шанхай и два трофея от категория \"АТП 250\". Те записаха пета победа в петия си финал през 2017 г. За трети път тази година (след Мелбърн и Шанхай) финландско-австралийски тандем победи Кубот и Мело в мач за титла. Континен и Пиърс си тръгват от Лондон с 1300 точки за световната ранглиста след четири успеха в петте си двубоя. Te загубиха единствено срещу Раян Харисън и Майкъл Винъс в двубоя, с който беше открита надпреварата на двойки. Финалът в Лондон продължи 69 минути. Континен и Пиърс имаха пълно превъзходство, като загубиха само десет от общо 46 точки на свой сервис, а в същото време спечелиха 27 от 59-те точки, в които посрещаха. Финландецът и австралиецът реализираха три от седемте си възможности за пробив и спасиха всяка една от трите, които се откриха пред световните №1. Това беше четвърти двубой между най-добрите двойки в света през 2017 г. и трета поредна победа за Континен и Пиърс. С успеха днес те се доближиха на 580 точки от Кубот и Мело. 35-годишният поляк и 34-годишният бразилец, които през този сезон спечелиха \"Уимбълдън\" и три титли от сериите \"Мастърс\" (Маями, Мадрид, Париж), завършват на върха с актив от 9310 точки. В 20.00 часа започва индивидуалният финал между Григор Димитров и Давид Гофен. Може да проследите двубой на живо с \"Дневник\". В България срещата ще бъде излъчвана пряко по \"Мтел 1\", \"Диема\" и БНТ.", "date": "2017.11.19", "title": "Контонен и Пиърс защитиха титлата си във финалите на АТП"}
{"url": "http://www.dnevnik.bg/sport/2017/11/19/3081227_grigor_dimitrov_specheli_titlata_v_london_sled_tejka/", "text": "Григор Димитров спечели финалите на АТП в Лондон след тежка битка с вдъхновения Давид Гофен. Българският тенисист се пребори за най-големия трофей в кариерата си след драматичен успех със 7:5, 4:6, 6:3 след два часа и половина игра. Димитров е първият дебютант, който печели турнира на осемте най-добри за сезона, от Алекс Кореча през 1998 г. 26-годишният българин грабна четвърта титла в петия си финал през 2017 г. и общо осма в професионалната си кариера. Димитров, който от понеделник ще бъде №3 в света, триумфира в британската столица след пет победи от пет мача. Така той си осигури максималните 1500 точки за световната ранглиста и 2.55 милиона долара от наградния фонд. Българинът е петият различен шампион, откакто финалите на АТП започнаха да се провеждат в зала \"О2 арена\" през 2009 г., и 22-ият в историята на турнира. \"Иска ми се да мога да кажа какво изпитвам в момента. Чест е за мен да съм тук в Лондон. Това са най-добрите седмици в кариерата ми. Давид е страхотен играч и за мен беше чест да съм срещу него на корта\", каза Димитров след двубоя. Той се обърна към родителите си, които бяха неизменно в залата, както и към приятелката си Никол Шерцингер. \"Тя не беше тук в залата, но играе сериозна роля за моите успехи\", Димитров. Очакванията на двамата финалисти, че днешният сблъсък няма да има нищо общо с двубоя им от груповата фаза, се оправдаха напълно. Гофен обеща, че този път ще опита нещо различно срещу Димитров и го направи. Белгиецът игра много агресивно, взимаше рано топката и използваше всяка възможност да притисне съперника. Той излезе на корта с атакуващата нагласа, която го изведе до сензационната победа срещу шесткратния шампион Роджър Федерер в полуфиналите. От своя страна Димитров беше далеч от най-добрата си игра. Българският тенисист обаче показа спокойствие, търпение, чудесна защита и много разумна игра, за да спре устрема на Гофен. \"Беше фантастична седмица, но първо поздравления за Григор. Страхотна седмица и година за него. Ти си сам на корта, но имаш блестящ отбор, с който свършихте отлична работа\", обърна се достойният финалист към шампиона. Двубоят започна с нервна игра от двете страни на корта и три пробива в първите три гейма. Гофен пръв успя да спечели своето подаване и поведе с 3:1. Белгиецът удържа аванса си до 4:2, когато Димитров реши да промени своята тактика. В началото българинът опитваше да отговори на агресивната игра на съперника с още по-голяма агресия. Ретурите и бекхендът на Гофен обаче работеха отлично. Димитров опитваше да бяга от бекхенд и да атакува с мощни форхенди, но твърде често пресилваше ударите си. Постепенно той заигра с по-голямо търпение, опитваше да разбие ритъма на съперника с доста сечени бекхенди и това даде резултат. Димитров върна пробива и обърна резултата до 5:4. Гофен се справи с първия случай, в който трябваше да сервира за оставане в света. Във втория, при 5:6, белгиецът обаче се пропука. Той допусна втори пробив, което сложи край на първия сет. Във втората част двамата започнаха да сервират доста по-стабилно. След общо 13 точки за пробив в първия сет във втория имаше едва две. Първата се откри пред Димитров при 3:2. Гофен обаче се спаси със страхотен бекхенд по диагонала, който закачи с милиметри крайната линия. \"Ястребовото око\" потвърди решението на съдиите, а белгиецът измъкна сервис гейма си. Веднага след това седмият в световната ранглиста на свой ред стигна до шанс да пробие и се възползва след грешка на съперника - 4:3. Той спечели уверено следващите си две подавания и прати мача в трети сет. Решителната част започна с маратонски сервис гейм на Димитров, продължил десет минути. Гофен поведе с 40:15, а след това имаше още две точки за пробив. Българинът обаче спаси всяка една от четирите възможности и избегна кошмарно начало на сета. Димитров остана спокоен и дочака своя шанс в шестия гейм. Той пробив за 4:2, а след това успя да затвърди предимството си и се доближи на гейм от победата. В осмия гейм българинът поведе с 40:0 при сервис на Гофен, но пропусна и трите си мачбола. Белгиецът се пребори да остане в мача и принуди съперника да сервира за спечелването му. Димитров поведе с 40:15, но отново не успя да затвори двубоя. Българинът обаче стигна до шести мачбол и този път успя да го реализира. Димитров постигна петата си победа от шест мача срещу Гофен. Българинът завършва сезона с 49 спечелени и 19 загубени срещи през 2017 г., 5150 точки в световната ранглиста и над 5.5 млн. долара от наградни фондове. Хронология на мача (Гейм по гейм).", "date": "2017.11.19", "title": "Григор Димитров спечели титлата в Лондон след тежка битка с вдъхновения Гофен"}
{"url": "http://www.dnevnik.bg/photos/2017/11/19/3081086_fotogaleriia_svetovnite_snimki_na_denia_za_18_i_19/", "text": "Обитатели на зоопарка в Меделин, Колумбия.", "date": "2017.11.19", "title": "Фотогалерия: Световните снимки на деня за 18 и 19 ноември 2017 г."}
{"url": "http://www.dnevnik.bg/sport/2017/11/19/3081261_snimka_na_denia_grigor_dimitrov_na_vurha/", "text": "Григор Димитров  . Българинът завърши по забележителен начин впечатляващия си сезон след победа срещу Давид Гофен.", "date": "2017.11.19", "title": "Снимка на деня: Григор Димитров на върха"}
