{"url": "https://www.dnevnik.bg/sport/2019/01/24/3380318_chelsi_stigna_finala_v_kupata_na_ligata_sled/", "text": "Челси\" се класира за финала в Купата на Лигата след драматичен успех над \"Тотнъм\" с дузпи. В редовното време срещата завърши 2:1 за \"Челси\" и 2:2 в общия резултат. Н'Голо Канте и Еден Азар дадоха аванс на сините още до почивката, а след подновяването на играта Фернандо Йоренте вкара важен гол. Според новите правила и това, че головете на чужд терен не важат, при равенство в общия резултат след два мача веднага се изпълняваха наказателни удари. При 11-метровите изстрели Уилиан, Сесар Аспиликуета, Жоржиньо и Давид Луис не сгрешиха, а за \"Тотнъм\" сбъркаха Ерик Дайър и Лукас Моура. За сините от Лондон това ще бъде осмо участие в мача за трофея. \"Челси\" има пет купи и два загубени финала дотук. За последно тимът вдигна третия по значимост трофей в английския футбол през сезон 2014-15. Във финала на 24 февруари на \"Уембли\" тимът ще се изправи срещу \"Манчестър сити\". \"Гражданите\" се класираха в мача за трофея с общ резултат 10:0 над третодивизионния \"Бъртън албиън\". През първите 45 минути сините действаха много по-добре, като контролираха срещата. Еден Азар започна със свободна роля, като атаката поведе Оливие Жиру. Това даде много възможности на белгиеца да се движи по целия фронт на нападението и да намира празните пространства. \"Тотнъм\" беше без контузените Хари Кейн и Деле Али, както и Сон, който е с Южна Корея в Купата на Азия. На пейката остана титулярният вратар Юго Лорис, а Киърън Трипиър не беше в групата. В първите 15 минути двата тима основно водеха битка в средата на терена, но по-добрите положения бяха на сметката на домакините. В 27-ата минута играчите на Маурицио Сари стигнаха до гол, паднал след статично положение. Азар центрира от корнер, а защитата на \"Тотнъм\" не се справи добре с изчистването. От границата на наказателното поле Н’Голо Канте я изстреля силно и я прати в мрежата. В ситуацията ударът на французина мина между краката на Ерик Дайър, Муса Сисоко и на вратаря Гацанига. До края на първата част \"Тотнъм\" така и не успя да създаде нещо опасно пред Кепа Арисабалага, като нападателят Фернандо Йоренте остана прекалено изолиран. Точно 11 минути след попадението на Канте \"Челси\" стигна и до втори гол. След хубава атака отдясно, Сесар Аспиликуета намери непокрития в наказателното поле Азар, който с едно докосване се разписа -2:0. През първите 45 минути футболистите на \"Тотнъм\" не отправиха нито един точен удар, докато \"Челси\" вкара и с двата си удара в очертанията на вратата. Положението стана още по-тежко за \"шпорите\", след като левият бек Бен Дейвис получи контузия и беше заменен. През втората част съставът на Маурисио Почетино погледна по-смело в атака, а аржентинският мениджър направи важна промяна. Той върна Дайър в линията на защитата до Тоби Алдервайрелд и Ян Вертонген. Това позволи на \"шпорите\" да са по-активни по фланговете. Именно след флангова атака на Дани Роуз в 50-ата минута се стигна и до гол за \"Тотнъм\". Той центрира, а Фернандо Йоренте засече топката, отбелязвайки много ценно попадение. Попадението на испанския нападател се оказа и първият точен удар за \"Тотнъм\" изобщо в срещата. След като изравниха общия резултат в сблъсъка \"шпорите\" разчитаха на контраатаки. С тази цел на терена се появи Лукас Моура, който постоянно беше търсен с дълги подавания зад гърба на защитата. \"Челси\" продължи да бъде много деен, но така и не успя да вкара трети гол. Отличен шанс в края пропусна Оливие Жиру.", "date": "2019.01.24", "title": "\"Челси\" стигна финала в Купата на лигата след драматична победа с дузпи над \"Тотнъм\""}
{"url": "https://www.dnevnik.bg/bulgaria/2019/01/24/3379961_pochti_polovinata_ot_bulgarite_ne_zakusvat_sutrin/", "text": "Общо 43% от българите не закусват редовно сутрин, сочат резултатите от изследване на агенция \"Алфа Рисърч\" за хранителните навици на българите, което беше представено днес от изпълнителния директор на агенцията Геновева Петрова. Национално представителното проучване е проведено през ноември, а в него са участвали 1000 души на възраст от 18 до 45 години в цялата страна. Според 51% от българите най-важното хранене за деня е вечерята, като почти всички я поставят на първо място в спазването на дневния си хранителен режим. Въпреки че 25% посочват закуската за втора по важност, се оказва, че по-голям процент я пропускат за сметка на обяда. Над половината от българите казват, че са мотивирани да се хранят редовно сутрин, защото вярват, че това ще им донесе енергия за деня и ще задоволи чувството им на глад. По-малка част от запитаните изтъкват, че закуската е здравословна. Според проучването тези хора се хранят вкъщи, най-често сами, между 8 и 10 часа сутринта. Близък е процентът на българите, които закусват преди 8 часа или в компанията на член от семейство. Оказва се, че в България е предпочитана солената закуска (сандвич, тестено изделие или филия, в допълнение с яйце, колбас, сирене, кашкавал и други подобни продукти). Запитаните казват, че най-рядко ядат кекс и домашни сладкиши, сладко, шоколад, мед, кроасани, зърнени храни и прясно мляко. По-малко от половината анкетирани, които казват, че не закусват редовно, посочват на първо място като причина за това, че не са гладни или че нямат време. Общо 86% от тях обаче казват, че сутрин пият кафе, а 19% - вода. Само допреди 10 години процентът на закусващите е бил между 25 и 30, каза диетологът Мария Николова и допълни, че за около 30 години е значителен ръстът на тези, които са започнали да се хранят редовно сутрин. Другият, потвърден от изследването проблем е, че в България не се консумират достатъчно плодове и зеленчуци.", "date": "2019.01.24", "title": "Почти половината от българите не закусват сутрин"}
{"url": "https://www.dnevnik.bg/evropa/2019/01/24/3380183_brjuksel_moje_da_nakaje_ungariia_zaradi/", "text": "Европейската комисия днес обяви, че засилва процедурата за нарушение срещу Унгария заради криминализирането на дейности в подкрепа на мигрантите, предаде пресслужбата на институцията. През юли 2018 г. комисията реши да изпрати официално уведомително писмо до Унгария за новото законодателство, с което се криминализират дейностите в помощ на молби за убежище и за пребиваване и допълнително се ограничава правото да се подава молба за убежище. След анализ на отговора, предоставен от унгарските органи, комисията е сметнала, че на повечето от повдигнатите въпроси все още не е даден отговор. На първо място, за криминализирането на помощта за кандидатите за убежище. Унгарското законодателство ограничава правото на кандидатите за убежище да общуват и да бъдат подпомагани от национални, международни и неправителствени организации чрез криминализиране на помощта за молбите за убежище и за пребиваване. На второ място, за ограничаването на личните свободи. Чрез тези закони се забранява на всяко лице, което е обект на наказателно производство, да се доближава до транзитните зони в границите на Унгария, като това необосновано ограничава упражняването на правата на свободно движение на гражданите на ЕС, смята Еврокомисията. Санкциите варират от временно задържане до лишаване от свобода до една година и експулсиране от страната. Накрая въвеждането на допълнително основание за недопустимост на молби за убежище, което не е посочено в правото на ЕС, е нарушение на Директивата на ЕС за процедурите за убежище. Затова Еврокомисията реши да изпрати мотивирано становище на Унгария за нарушаване на правото на ЕС. Унгарските власти разполагат с два месеца, за да отговорят на опасенията. В противен случай Брюксел може да сезира Съда на ЕС.", "date": "2019.01.24", "title": "Брюксел може да накаже Унгария заради криминализирането на помощта за мигранти"}
{"url": "https://www.dnevnik.bg/video/novinite_na_bnt/2019/01/24/3380161_video_drugite_novini/", "text": "Снимки на \"Касини\" показват дъждове на Титан БДЖ пуска допълнителни места заради \"Сурва\" Утре \"Фантомът на операта\" излиза на БГ сцена Ревю на \"Шанел\" пред \"италианска вила\" Кейт Уинслет се завръща към телевизията", "date": "2019.01.24", "title": "Видео: Другите новини"}
{"url": "https://www.dnevnik.bg/sport/2019/01/24/3380199_chehkinia_specheli_purva_pobeda_v_biatlona_sled/", "text": "Чехкинята Маркета Давидова спечели първата си победа в Световната купа по биатлон. 22-годишната състезателка триумфира в най-вълнуващия и оспорван спринт от началото на сезона, в който първите четири в крайното класиране се събраха в едва 4.2 секунди. Давидова направи безгрешна стрелба и завърши надпреварата в Антхолц-Антерселва за 21:40.7 минути. Само на 1.7 сек. от нея остана настоящата и трикратна носителка на Големия кристален глобус Кайса Макарайнен, която сбърка веднъж на стрелбището. Трета с девет свалени мишени и изоставане от 3.5 сек. завърши Марте Олсбу от Норвегия. Германката Лаура Далмайер завърши състезанието без грешка, но остана четвърта с пасив от 4.2 сек. Двукратната олимпийска и седемкратна световна шампионка беше последната, която застрашаваше победата на Давидова. 25-годишната германка излезе първа след втората стрелба, като авансът й пред чехкинята беше 7.7 сек. Далмайер обаче изчерпа физическите си сили и загуби преднината си по последната обиколка. След финала тя беше изключително изтощена и се срина на пистата. Наложи се хора от германския щаб да й помогнат да се изправи и да напусне стадиона. В същото време Лиза Витоци и Доротея Вирер, които заемат първите две места в генералното класиране за Световната купа, не успяха да оправдаят надеждите на домакините за италиански успех. Те завършиха на пета и осма позиция с по една грешка в стрелбата и изоставане съответно от 10.2 и 15.2 сек. Между тях се наредиха полякинята Моника Хойниш (+10.5 сек.) и рускинята Светлана Миронова (+13.8 сек.). В състезанието участваха три български биатлонистки. Най-добре се представи Десислава Стоянова, която допусна две грешки в стрелбата и изостана с 2:13.6 мин. от Давидова. Даниела Кадева и Емилия Йорданова също сбъркаха по два пъти на стрелбището, но направиха по-слабо ски бягане. Кадева финишира 70-а с пасив от 2:34.8 мин., а Йорданова - 72-а на 2:40.1 мин. от победителката. В надпреварата участваха 94 биатлонистки, като 93 стигнаха до финала. Давидова е осмата различна победителка при жените от началото на сезона след Макарайнен, Олсбу, Витоци, Вирер, Анастасия Кузмина, Франциска Пройс и Юлия Джима. Досега най-доброто класиране на чехкинята беше третото място в първия старт за сезона - в индивидуалното в Поклюка. В генералното класиране за Световната купа след 13 от 26-те състезания води Вирер с 532 точки. Витоци е втора с 520 точки, следвана от Паулина Фялкова с 460, Кузмина с 445 и Олсбу с 434.", "date": "2019.01.24", "title": "Чехкиня спечели първа победа в биатлона след най-вълнуващия спринт за сезона"}
{"url": "https://www.dnevnik.bg/bulgaria/2019/01/24/3380206_borisov_razgovaria_s_putin_po_telefona_za_energetikata/", "text": "Министър-председателят Бойко Борисов проведе телефонен разговор с руския президент Владимир Путин, съобщи правителствената информационна служба. Двамата са обсъдили двустранното сътрудничество, както и в енергийната сфера. Премиерът Борисов и президентът Путин подчертаха, че в последните години партньорството между България и Русия се активизира, се казва в съобщението. Те изразиха желание за по-нататъшно задълбочаване на доброто сътрудничество в редица сфери.", "date": "2019.01.24", "title": "Борисов разговаря с Путин по телефона за енергетиката"}
{"url": "https://www.dnevnik.bg/sviat/2019/01/24/3380222_ianukovich_e_osuden_zadochno_na_13_g_zatvor_v_ukraina/", "text": "Съд в Киев призна бившия президент на Украйна Виктор Янукович за виновен за държавна измяна и го осъди на 13 години лишаване от свобода, предаде украинската агенция \"Униан\". Освен виновен за измяна според Оболонския районен съд в Киев той е и съучастник в \"агресивна война\". Янукович обаче е оправдан по обвинението за териториалната цялост на Украйна. По първото обвинение присъдата му е 13 години, а по второто - 12, но според украинското законодателство той трябва да излежи по-дългата. От 2014 г. Янукович се намира в Русия, чиято генерална прокуратура отказва да го предаде, тъй като смята, че той е жертва на политическо преследване от страна на Украйна. Бившият президент избяга от страната през февруари 2014 г. на фона на протестите срещу управлението му и решението за отказ от Споразумение за асоцииране с Европейския съюз.", "date": "2019.01.24", "title": "Украйна осъди Янукович на 13 г. затвор за държавна измяна"}
{"url": "https://www.dnevnik.bg/sviat/2019/01/24/3380032_huauei_obiavi_che_shte_pusne_5g_telefon_baziran_na/", "text": "Китайският технологичен гигант \"Хуауей\" (Huawei) обяви планове да пусне ново поколение смартфони, базирано на собствена технология, а не на американски компоненти. Така компанията засилва усилията си пряко да се конкурира с водещите западни компании в сектора, предаде \"Асошиейтед прес\". Днешното съобщение е направено на фона на американските предупреждения, че \"Хуауей\", най-големият производител на телекомуникационно оборудване, може да представлява риск за сигурността на държавите. Ръководителят на потребителското подразделение на компанията Ричард Юй каза, че \"Хуауей\" планира да представи според компанията първия сгъваем смартфон от пето поколение (5G) следващия месец. Телефонът е базиран на процесора на \"Хуауей\" \"Кирин\" (Kirin 980) и модем \"Балонг 5000\" (Balong 5000) вместо чипове от американски доставчици. Разработването на собствени чипове за мобилни телефони вместо използването на чужди ще позволи на \"Хуауей\" да запази повече от приходите си и ще намали риска от нарушаване на доставките от САЩ. Вашингтон и някои негови съюзници ограничиха достъпа до пазарите си за \"Хуауей\" с мотива, че продуктите на китайската компания могат да бъдат използвани от Китай за шпионаж. Телекомуникационният гигант заяви, че обвиненията са неоснователни. Същевременно финансовият директор на \"Хуауей\"  Мън Ванчжоу , дъщеря на основателя на компанията Жен Чжънфей, е освободена под гаранция в Канада,  очаквайки евентуално екстрадиране  в САЩ по обвинения в банкови измами, свързани с нарушаване на американските санкции срещу Иран. В Полша мениджър продажби на \"Хуауей\"  бе арестуван по-рано този месец  по обвинения, че е шпионирал от името на китайските тайни служби. \"Хуауей\" уволни служителя. Резултати На пресконференция в Пекин Ричард Юй заяви, че клиентите имат доверие в компанията. Само политиците се опитват да ни окажат натиск, допълни той. \"Хуауей\" отчете скок с 50 процента на приходите си от потребителския бизнес за миналата година, които са надхвърлили рекордните 52 млрд. долара. Скокът на приходите означава, че потребителският бизнес на компанията представлява 48 процента от общите приходи, изпреварвайки за пръв път дела на приходите от телекомуникационно оборудване, отбелязва \"Ройтерс\". Дори без американския пазар ще бъдем номер едно в света, заяви Ричард Юй. Миналата година компанията е доставила 208 млн. смартфона. Световните доставки на смартфони миналата година най-вероятно са спаднали с 3 процента, като се очаква нисък, едноцифрен растеж за тази година и до 2022 г., когато прогнозите са, че 5G технологиите ще дадат тласък на сектора според очакванията на компанията Ай Ди Си (IDC). /БТА", "date": "2019.01.24", "title": "\"Хуауей\" обяви, че ще пусне 5G телефон, базиран на собствена технология"}
{"url": "https://www.dnevnik.bg/zdrave/2019/01/24/3380231_vse_pak_imalo_shans_da_ima_skoro_elektronna_zdravna/", "text": "До няколко дни ще бъдат отворени офертите по поръчките на здравното министерство за електронно здравно досие, електронна рецепта, направление и други елементи от електронната здравна система, които не са обжалвани. Това каза министърът на здравеопазването Кирил Ананиев пред депутатите от здравната комисия по време на днешното му изслушване. По другата поръчка, която е обжалвана - за изграждането на електронни регистри и здравен портал, предстои скорошно произнасяне на Върховния административен съд и министерството очаква този процес също да продължи. Това дава всички основания да вярваме, че ведомството след десет години опити най-накрая ще успее да изгради електронна здравна информационна система до края на 2019 г., когато свършва и срокът за усвояване на евросредствата за нея, коментира министърът. В края на  миналата година от ведомството предупредиха , че заради редица обжалвания на поръчките, може да се забави сключването на договори по различните етапи за изграждане на системата и съответно да се изгубят парите. Ананиев прогнозира още, че през март може да заработи и системата за електронен търг за медикаменти, която в момента се тества.", "date": "2019.01.24", "title": "Все пак имало шанс да има скоро електронна здравна система"}
{"url": "https://www.dnevnik.bg/bulgaria/2019/01/24/3380248_dva_iazovira_v_smoliansko_sa_po_postoianno_nabljudenie/", "text": "Язовирът в Златоград прелива през преливника и вече няма свободен обем, а язовир \"Пловдивци\" има около метър и половина до преливника и ако се запазят сегашните темпове, до 4-5 часа и той ще започне да изпуска вода през преливника.  Това обяви пред \"Фокус\" Андриян Петров, зам. областен управител на Смолян. \"И на двата водоема има екипи, които непрекъснато следят ситуацията. Синоптичната прогноза не е много оптимистична за следващите два дни. В Златоград валежите бяха спрели, но сега вали слабо. Най-силният дъжд в южните части на областта се очаква след 2 часа през нощта, а в останалата част на региона от 2 до 6 часа прогнозите са за сняг и отново ще бъдем подложени на изпитание\", отбеляза Петров. Той посочи, че проходът Превала е затворен временно за снегопочистване, на място са роторни машини, които разширяват пътя, и се очаква до час и половина той да бъде отворен. \"На прохода Рожен няма ограничения. На Пампорово също има роторни машини, които разширяват пътя и се очаква всички ограничения да паднат скоро и там. Държавната агенция за метрологичен и технически надзор засилва екипите, осъществяващи  контрол на язовирните стени и съоръженията към тях , като в следващите дни ще провежда извънредни инспекции на проблемните водоеми, съобщиха от пресцентъра на агенцията. ", "date": "2019.01.24", "title": "Два язовира в Смолянско са под постоянно наблюдение заради опасност от преливане"}
{"url": "https://www.dnevnik.bg/biznes/2019/01/24/3380250_i_direktorite_za_vruzki_s_investitorite_sa_protiv/", "text": "И Асоциацията на директорите за връзки с инвеститорите в България (АДВИБ) възрази срещу идеята на Министерството на финансите за \"съживяване\" на акциите от масовата приватизация. Срещу проекта, който предвижда боновете, с които собствениците не са се разпоредили, да се пренасочват в специален държавен фонд, вече се изказаха Българската стопанска камара и Асоциацията на индустриалния капитал. Целта е активизиране на акционерите в рамките на предварително определен срок от 1 година да предприемат действия по прехвърлянето им от лични сметки към подсметки при инвестиционен посредник. След изтичане на този срок акциите, дефинирани като \"спящи\", ще се прехвърлят в специално създаден за целта инвестиционен фонд. Срещу книжата си лицата ще получат дялове от фонда, равностойни на притежаваните от тях акции. Според директорите за връзки с инвеститорите концепцията не само не защитава правата на акционерите в публичните дружества, но и накърнява техните законни интереси, нарушава национални и международни актове във връзка с неприкосновенноста на частната собственост, свободното движение на капитали, свободното право на установяване. Прехвърлянето на акции без изрично воляизявление в специално създаден инвестиционен фонд представлява нарушение на правото на собственост в неговата цялост като съвкупност от правомощия - право на владение, право на ползване и право на разпореждане, се казва в становището на асоциацията. АДВИБ обръща внимание, че посочения в концепцията начин за решаване на проблема може да се отрази негативно на сигурността на собствеността, на инвеститорската активност и като цяло – на развитието на капиталовия пазар в страната.", "date": "2019.01.24", "title": "И директорите за връзки с инвеститорите са против идеите за \"спящите\" акции"}
{"url": "https://www.dnevnik.bg/zelen/2019/01/24/3380249_borisov_razporedi_proverka_na_stroitelstvoto_vurhu/", "text": "По разпореждане на премиера Бойко Борисов началникът на Дирекцията за национален строителен контрол (ДНСК) Иван Несторов ще направи спешна проверка по Южното Черноморие утре – 25 януари, съобщи правителствената пресслужба. Заедно с експерти от Регионалната дирекция за строителен контрол в Бургас и на Службата по геодезия, картография и кадастър – Бургас, той ще провери сигнали за дейностите, които се изпълняват на къмпинг \"Градина\", в района на къмпинг \"Арапя\" и плаж \"Алепу\". При констатиране на нарушения дейностите ще бъдат спрени със заповед на ДНСК, се посочва в съобщение на пресслужбата. Малко по-рано коалицията от неправителствени организации и граждански групи \" За да остане природа в България \" изпрати отворено писмо до премиера Бойко Борисов по повод строителството на плаж \"Алепу\". Екокоалицията изисква проверки, като изтъква, че строителството нарушава изискванията на чл. 10, ал. 3 на Закона за устройство на черноморското крайбрежие (ЗУЧК) за минимална озеленена площ и пределна височина на застрояването. Преди няколко дни се разбра и за строителство върху пясъка в района на  къмпинг \"Градина\"  и на \"Арапя\".", "date": "2019.01.24", "title": "Борисов разпореди проверка на строителството върху пясъка по Черноморието"}
{"url": "https://www.dnevnik.bg/sviat/2019/01/24/3380105_zashto_ruskinia_se_kandidatira_za_kmet_v_turciia/", "text": "Родената в Русия Анастасия Петрова Четинкая е първата гражданка на страната, която се кандидатира за кмет в Турция, за да служи на жителите и да укрепи връзките на двете държави. \"Хрумна ми преди три години. Преди две започнах да пиша предизборната си програма,\" разказва тя пред електронното издание \"Ал монитор\". Сега тя се надява да спечели на 31 март кметското място в средиземноморския курорт Алания в Южна Турция. \"Пътят беше дълъг\", обяснява 56-годишната Петрова Четинкая, родена в Мурманск. Завършва университет и там, и в Осло, където изучава политология. Работи като мениджър за чужда компания след завръщане в родния си град, а през 2010 г. заминава за Турция, където с мъжа си има бизнес в областта на печата и дизайна. Обяснява, че владее пет езика - руски, английски, норвежки, турски и френски, учи арабски и планира да овладее китайски. В курорта Алания живеят над 30 хил. чужденци - германци, руснаци, украинци, иранци и иракчани (почти 10% от населението от 285 хил. души), а и градът е най-популярната дестинация за руски туристи в последните две години според онлайн услугата за резервации Travelata.ru заради ниските цени и южното разположение, което удължава сезона. Затова, смята Петрова Четинкая, чуждестранният произход едва ли ще е проблем, а и ако бъде избрана, ще е в качеството ѝ на турска гражданка. Обещава да подобри живота на хората и да създаде нови работни места, обяснява \"Ал монитор\". Добавя, че е не е принтирала никакви брошури за кампанията си, защото \"всяка година милиарди принтирани брошули се изхвърлят и те са просто безполезен боклук\"; вместо това залага на присъствие в социалните мрежи. Сред идеите ѝ в туризма са да увеличи потока туристи от 2 на 6 млн. годишно, да направи града приветлив за гости от Източна Азия, тя планира и да създаде \"турско село\", където посетителите да имат достъп до традиционна култура.", "date": "2019.01.24", "title": "Защо рускиня се кандидатира за кмет в Турция"}
{"url": "https://www.dnevnik.bg/politika/2019/01/24/3380255_cvetanov_za_ultimatuma_na_vmro_ne_komentiram_za_da/", "text": "Обсъждането на решения трябва да бъде в коалиционен формат, за да може действително да съхраним уважението и респекта един към друг. Така лидерът на парламентарната група на ГЕРБ Цветан Цветанов коментира пред \"Дневник\" \"ултиматума\" на ВМРО към коалиционните им партньори в \"Обединени патриоти\" и ГЕРБ. В писмото с приоритети за обсъждане на ВМРО се искат мерки \"за противодействие на циганската престъпност и социалния паразитизъм\", \"противодействието на радикалния ислям и чуждото влияние през българските вероизповедания и неправителствен сектор\", \"достоен живот на възрастните хора\" и въвеждане на данък \"Лукс\". \"Считаме, че в разумен срок трябва да има видим напредък по тях. Само това би осмислило реално нашето участие в управлението на страната\", се казва ултимативно в писмото на ВМРО. \"Не бих коментирал подобни послания, защото те не са обсъждани във формат с коалиционен партньор. Имаме си управленска програма, която се изпълнява и към настоящия момент\", добави Цветанов.", "date": "2019.01.24", "title": "Цветанов за \"ултиматума\" на ВМРО: Не коментирам, за да запазим уважението"}
{"url": "https://www.dnevnik.bg/sport/2019/01/24/3380237_izdirvaneto_na_izcheznaliia_samolet_s_futbolista/", "text": "Издирването на  изчезналия самолет, с който пътуваше  новопривлеченият футболист на \"Кардиф\" Емилиано Сала, беше прекратено. Спасителните служби не са открили следи от летателния апарат, в който са пътували 28-годишният аржентинец и пилотът Дейвид Иботсон. Самолетът Piper PA-46 Malibu изчезна от радарите в понеделник около 20.30 ч. вечерта на 20-ина километра северно от остров Гърнзи в Ламанша. Сала пътуваше от Нант за Кардиф, където на следващия ден трябваше да участва в първа тренировка с новия си отбор. \"Кардиф\" привлече аржентинския нападател от \"Нант\" с рекорден за английския клуб трансфер на стойност 15 милиона паунда. Издирването продължи три дни, но завърши без успех.  \"Въпреки усилията на въздушните и спасителните служби от Нормандските острови, Великобритания и Франция не успяхме да открием никакви следи от самолета или пилота\", заяви капитан Дейвид Бейкър. \"Прегледахме цялата налична информация, както и каква е била екипировката за спешни случаи на борда на самолета и взехме трудното решение да прекратим търсенето\", допълни той. Преди ден  аржентинските медии разпространиха гласово съобщение , което Сала е изпратил в WhatsApp до близките си. В него той казва, че пътува за Кардиф в самолет, който \"изглежда, ще се разпадне на части\". \"Ако до час и половина нямате новини от мен, не знам дали ще изпратят някой да ме търси, защото не могат да ме намерят. Татко, страх ме е\", казва аржентинецът в съобщението.", "date": "2019.01.24", "title": "Издирването на изчезналия самолет с футболиста Емилиано Сала приключи без успех"}
{"url": "https://www.dnevnik.bg/bulgaria/2019/01/24/3380261_sujuzut_na_izdatelite_opredeli_kato_nedopustimo/", "text": "Като \"абсолютно недопустимо\" е определено поведението на лидера на партия \"Атака\" Волен Сидеров, който  \"опита да използва ефира на БНР  за предварително подготвена собствена програма, като отказваше на няколко пъти да отговаря на въпроси на водещата\" в разпространена до медиите позиция на Съюза на издателите в България за интервюто на Сидеров пред общественото радио. \"На журналистите не бива да се гледа като на \"дръжки на микрофони\" или като на огледала, които да отразяват \"блясъка\" на политиците\", се казва в текста. Във вторник Сидеров използва поканата за интервю от националното радио, за да развие свои тези по въпроси, които смята за неглижирани от българските медии, като изтъкна, че обществените БНР и БНТ, които се издържат от държавна субсидия, \"се разминават с дневния ред на обществото\", към който той се придържа. По-късно през деня пресцентърът на \"Атака\" иронично се обърна към ръководството на радиото с поздравления \"за постигнатия изключителен резултат в историята на журналистиката\", при който според изчисленията на партията водещата Снежана Иванова за 19 минути е прекъснала Сидеров 63 пъти, или средно на всеки 18 секунди. \"Този упрек е изключително неуместен, защото въпросите в едно предаване се определят от журналистите, а не от гостите им. Право и задължение на водещия е да търси отговори на поставените въпроси и да опонира компетентно на събеседника си, за да се изясни разискваната тема. В конкретния случай с интервюто на Волен Сидеров водещата не е злоупотребила с това свое право и задължение\", се казва в позицията на издателите. \"Сидеров отправи недопустими внушения към обществените медии какви въпроси трябва и какви не трябва да задават, като обвърза темата с тази за финансирането им. Подобно обвързване се появи и в официална позиция на партия \"Атака\", публикувана след предаването, а това граничи с опит за сплашване на общественото радио\", се казва още в текста. От съюза на издателите изказват опасения за засилване на политическия натиск върху медиите на фона на критичното състояние на медийната свобода в България и с наближаването на предстоящите европейски и местни избори.", "date": "2019.01.24", "title": "Съюзът на издателите определи като недопустимо поведението на Сидеров в интервю на БНР"}
{"url": "https://www.dnevnik.bg/sport/2019/01/24/3379562_sevilia_vze_soliden_avans_sreshtu_barselona_za_kupata/", "text": "Севиля\" направи голяма крачка към отстраняването на носителя на Купата на краля \"Барселона\". Андалусийци спечелиха с 2:0 на стадион \"Рамон Санчес Писхуан\" в първа среща от четвъртфиналите на турнира. След нулево първо полувреме Пабло Сарабия откри резултата в 58-ата минута. 18 минути по-късно Уисам бен Йедер вкара втори гол и осигури солиден аванс на своя отбор преди реванша на \"Камп ноу\". В отсъствието на Лионел Меси, който остана извън групата, и Луис Суарес, Филипе Коутиньо и Жорди Алба, които седнаха на резервната скамейка, \"Барселона\" изигра слаб мач и се озова на прага на отпадането. Уругвайският нападател и бразилският халф се появиха в 63-ата минута, но не успяха да помогнат на испанския шампион да постигне по-добър резултат. Взетият под наем от \"Сасуоло\" Кевин-Принс Боатенг започна на върха на атаката на \"Барселона\", подкрепян от Малком и Карлес Алена. Останалите в стартовия състав на Ернесто Валверде бяха Яспер Силесен, Нелсон Семедо, Клеман Ленгле, Жерар Пике, Сержи Роберто, Артур, Иван Ракитич и Артуро Видал. Двата отбора започнаха предпазливо и трябваше да мине повече от четвърт час, преди да се стигне до първия удар в мача. Отправи го Ракитич и беше доста неточен. Едва в края на полувремето се стигна до няколко по напрегнати ситуации, но Видал и Бен Йедер не се възползваха след разочароващи удари. Три минути преди края на полувремето \"Барселона\" създаде най-добрата възможност за гол преди почивката. Артур беше изведен от Малком, преодоля вратаря, но не уцели опразнената врата. Две минути по-късно и \"Севиля\" имаше отличен шанс за гол, но Бен Йедер не успя да преодолее Силесен, излязъл очи в очи с холандския вратар. Десет минути след почивката домакините пропиляха още една добра възможност, но в 58-ата минута стигнаха до гол. Промес напредна отляво и центрира, а топката стигна до далечната греда, където Сарабия отбеляза с хубав удар. \"Барселона\" опита да реагира, но получи второ попадение в 76-ата минута. Силва задържа добре между няколко играчи и комбинира с Евер Банега, който пусна чудесен пас за Бен Йедер и френският нападател отбеляза отблизо с шпагат. В оставащите минути гостите натиснаха в търсене на по-добър резултат, но създадоха твърде малко пред вратата на \"Севиля\". Най-близо до гол беше Пике след центриране от корнер, но ударът му с глава премина встрани от страничния стълб.", "date": "2019.01.24", "title": "\"Севиля\" взе солиден аванс срещу \"Барселона\" за Купата на краля"}
{"url": "https://www.dnevnik.bg/sport/2019/01/24/3379096_ot_berlin_do_vruh_shipka_ili_zashto_bulgarin_poema_na/", "text": "Българин ще измине над 2000 километра с велосипед от Берлин до връх Шипка. 26-годишният Тодор Андреев поема по предизвикателството в желанието си да изпита възможностите на тялото си и силата на духа. Той ще започне приключението си на 21 февруари, като планира да пристигне на връх Шипка на 3 март по случай Националния празник. С велопътешествието си Андреев се надява да вдъхнови повече хора в България \"да се събудят, да развиват таланта си и да вярват, че един ден България ще се оправи\". \"Искам да променя начина на мислене към българите в чужбина. Въпреки че сме далеч от родината, българският дух не угасва. Искам да покажа, че тези, които са в чужбина, просто търсят начин да продължат да живеят. В България при такива условия е само съществуване\", заяви Андреев пред \"Дневник\".  \"Целта на това събитие е, че въпреки че сме на гурбет в чужбина, българското сърце не спира да тупти. Хората ми казват: \"Ти си в чужбина, по-лесно е на тези хора, защото изкарват повече средства\". Може да изкарваме повече средства, но сме далеч от българските традиции, приятелите и природата, която е уникална\", каза още 26-годишният българин, който от четири години живее и работи в Германия. По време на предизвикателството той ще премине през десет европейски столици, като идеята му е да кара по 200-300 км на ден. С опита си Андреев кандидатства за рекордите на Гинес, като очаква дали заявката му ще бъде приета. Основните трудности, които българинът очаква, са сутрешният студ и евентуален леден дъжд. По време на изпитанието Андреев ще бъде сам, като ще се опита да отрази събитието на живо в социалните мрежи с помощта на познати и приятели. Разходите по предизвикателството са близо 3000 евро, като ще бъдат поети от Андреев при липсата на спонсори. Голямата част от парите са за техника по велосипеда, GPS и камери, като българинът очаква за храна и нощувки да даде съответно по около 100 и 200 евро.", "date": "2019.01.24", "title": "От Берлин до връх Шипка, или защо българин поема към патриотично велопътешествие"}
{"url": "https://www.dnevnik.bg/sviat/2019/01/24/3376428_kak_kitai_i_sasht_suzdavat_cifrova_jeliazna_zavesa/", "text": "През октомври неправителствената организация \"Фрийдъм хаус\" предупреди, че с инвестициите си в развиващи се страни Китай изнася и собствения си модел, както и технологии, които могат да се използват за репресивни цели. Надпреварата със Съединените щати за влияние по света вече е факт, а с нея и усилията на Пекин чрез т.нар. Дигитален път на коприната да помогне за развитието на африкански и други държави. За това обаче страните плащат немалка цена, разказва  \"Блумбърг\"  в материал за последиците в една от силно повлияните от китайски проекти държави - Замбия. На летището в Лусака първият билборд е с реклама на \"Банк ъф Чайна\", друга китайска компания строи нов терминал, компаниите ZTE и \"Хиквижън\" продават камери за видеонаблюдение, а \"Хуауей\" е изградила център, съхраняващ данни на правителството. Богатата на ресурси държава вече е изхарчила 1 млрд. долара за китайско телекомуникационно оборудване, технологии за наблюдение и излъчване. Тази сума обаче е малка в сравнение с инвестираните от Китай средства в долара в \"Дигиталния път на коприната\" според вашингтонската консултантска фирма RWR Advisory Group, която проследява китайските инвестиции по света. Данните на фирмата за проекта, който е част от струващия до момента 79 млрд. долара \"Един пояс, един път\", са достъпни в графиката към края на текста. В богатата на мед и кобалт Замбия - която всъщност е едва 20-ата по китайски инвестиции в \"Дигиталния пък на коприната\" - повечето подобни проекти са на китайски компании, които и ги изграждат, и ги финансират често със заеми, заради които Международният валутен фонд предупреждава за риск от проблеми с дълга. \"Блумбърг\" отбелязва, че с това \"са се увеличили и опасенията, че процъфтяваща и стабилна многопартийна демокрация върви към китайския модел на репресии\" (Замбия не се смята за напълно развита демокрация от класации като последния индекс на  Economist Intelligence Unit , но е сред страните с най-добри резултати в Африка на юг от Сахара). Избягалият от страната директор на антикорупционна организация Грегъри Чифире, осъден на 6 г. затвор в родината си, твърди, че Замбия се е \"продала на китайците\". Властите в Лусака отричат това и казват, че е техен дълг да търсят решения за инфраструктурата. Според министъра на информацията Дора Силия \"моделът на развитие на Замбия не е нито този на Запада, нито този на Китай, но е опит да се вземе най-доброто и от двете.\" Случващото се в Замбия е само израз на схватката за надмощие на компании от Китай и САЩ. В този сблъсък азиатската държава има преимущество сред развиващите се страни, чиято инфраструктура се опитва да модернизира. Проблемът според \"Блумбърг\" е, че със забраните на определени китайски технологии в някои от страните и с износа на репресивни технологии към други се създава има риск от създаване на \"дигитална желязна завеса\". Китайският модел Залогът расте, ако се погледне обхватът на проектите, свързани с китайска дигитална инфраструктура - в 21 държави те са свързани с доставка на телекомуникационно оборудване, в 27 с \"интернет на нещата\", в 56 с \"умни градове\", в 76 с оптични кабели. Високотехнологични системи за наблюдение се изнасят в поне 18 държави и с тях могат както да се разпознават заплахи за обществения ред, така и да се потисне свободата на словото. В Лусака, попитани за това, властите аргументират работата си с Китай, като противопоставят приятелството с Пекин на експлоатацията, дошла от Запада. Междувременно дългът на Зимбабве към Китай вече е 3.1 млрд. долара - една трета от целия външен дълг на страната. Министърът на транспорта и комуникациите, завършил висшето си образование в САЩ и женен за американка, казва, че \"Китай служи за модел, който си струва да се копира\". Позовава се на същия модел при заплахите си за блокиране на \"Гугъл\" и \"Фейсбук\" за целите на борбата с \"фалшивите новини\" и при подкрепата за закон, с който специална агенция ще наблюдава разпространяваната онлайн информация. Критици се опасяват, че това може да се използва за атака срещу медиите. Според някои правозащитни организации, за да се справи с информация от 4 сайта (блокирани през 2013 и 2014 г.), правителството на Замбия може да е използвало технологии за наблюдение на интернет от \"Хуауей\" и ZTE, защото разполага с такива. \"Медийните институции работят в страх от правителството с помощта на китайците\", казва главният изпълнителен директор на критичния към правителството в. Mast, чийто брат е създател на друга публикация, закрита от Лусака през 2016 г. \"Сменяш ключалките\" Технологичната компания ZTE работи по проект за \"безопасен град\" в Лусака за 210 млн., включващ поставянето на камери за наблюдение - веднъж отменен (през 2013 г.) и върнат след две години в страна, смятана за една от най-безопасните африкански. В Китай лицевото разпознаване се използва не само за действия срещу престъпници, а и за работа с политически инакомислещите. Властите в Замбия казват, че лицевото разпознаване няма да се използва за политически цели, а страната знае как да защити интересите си. \"Хуауей\" са и зад проект за център, който да съхранява цялата информация на правителството. Управляващите в Лусака не се притесняват, че китайското разузнаване може да използва информацията, а мениджърът на центъра Зеко Мбумвае обяснява: \"Когато ти построят дом, сменяш ключалките. Това и направихме.\" Говорител на друга водеща китайска компания, \"Хуауей\", пък изтъква и плана Smart Zambia за свързване с интернет на отдалечени места без покритие и създаване на онлайн платформа за правителствени услуги. По думите му \"Хуауей\" само предоставя услугата във вид на технологично решение, но на Замбия се полага да я използва и поддържа. И цифровизацията на телевизията се извършва с проект, финансиран от \"Топстар\", компания с 60% китайско участие. Опозицията критикува разходите (282 млн. долара в страна с население 17 млн., или с 46% по-скъпо, отколкото в съседна Южна Африка). Китайската Ексим банк е източник на почти всички средства. При това частните телевизионни станции твърдят, че \"Топстар\" иска от тях 72 хил. долара месечно за разпространение на каналите им, а това би ги изхвърлило от бизнеса. Според правителството дигиталната миграция е скъпа, защото проектът включва технологии и пътувания на стотици журналисти до Китай. Не бива винаги да се мисли за корупция, казва министърът на информацията. Следващата графика показва страните, в които Китай е инвестирал най-много в проекти за цифрова инстраструктура от 2012 г. насам, без да се включват сделки за сливане и придобиване (в млрд. долара). В списъка има три държави от Европейския съюз. Не е само Замбия Според САЩ Замбия е \"особено изложена на риск\" заради китайската политика в Африка, нито пък китайските проекти за цифрова инфраструктура се ограничават до контитента. В Зимбабве компанията от Гуанджоу CloudWalk Technology Co. спечели миналата година първия проект за изкуствен интелект в Африка. Консултант, уредил сделката, разказва, че тя пропаднала, когато китайската компания поискала данните от лицевото разпознаване да се изпращат в Китай, за да може компанията да усъвършенства технологията си (а в замяна от Зимбабве дошло искане за отстъпка). Междувременно Hikvision, китайска компания, която вече е инсталирала камери в столицата Хараре, предлага по-добра оферта. \"Хуауей\" междувременно инсталира 4000 камери в Марвиций, а опозията обяви, че това ще доведе до репресивно наблюдение. В столицата на Етиопия централата на Африканския съюз е предавала данни към Китай години наред всяка нощ, показа  разследване на в. \"Монд\"  миналата година, а самата централа за 200 млн. долара е построена от китайска компания. Във Виетнам хакери пробиха защитата на две от големите летища в страната и излъчваха на екраните им пропаганда, утвърждаваща правата на Пекин в Южнокитайско море. Проектите на Китай, свързани с дигиталната инфраструктура, както показва графиката горе, струват няколко десетки милиарда евро за последните поне шест години. Още $60 млрд., но от САЩ САЩ все още не биха могли да се сравнят с графиката по-горе - те набират сили в надпреварата едва отскоро и то го правят основно чрез опити за противодействие. Около напрежението с \"Хуауей\" Австралия, Нова Зеландия и Япония взеха мерки, като се съобразиха с кампанията на Вашингтон и ограничиха достъпа на компанията до изграждането на бъдещата ѝ комуникационна мрежа. Заедно с Канбера и Токио Вашингтон се противопостави и на планове за подводен кабел, свързващ Австралия с Папуа Нова Гвинея и Соломоновите острови, но въпреки усилията на тези страни проектът продължава, макар и само като инфраструктура, свързваща територията на Папуа Нова Гвинея. \"Всичко това създава много напрегната среда и нараства чувството, че вървим към начина на мислене \"ние срещу тях\",\" казва Джонатан Прайк, който ръководи тихоокеанската програма на института \"Лоуи\" в Сидни. \"Рисковано е да се връщаме към Първата световна война.\" Реактивните мерки обаче изглежда вече не са достатъчни за САЩ: страната увеличи с 60 млрд. долара средствата за проекти в развиващите се страни, за да противостои на Китай. Новата стратегия за Африка пък - \"ЛИНК!\", бе обявена на 13 декември; тогава съветникът на Тръмп Джон Болтън каза, че континентът е изложен на риск заради Китай, припомня \"Блумбърг\". Агенцията отбелязва, че повечето от средствата, заделяни от страната, отиват за здравеопазване, земеделие и проекти за чиста вода, но сега според уверенията на Болтън ще се увеличат разходите и в други области.", "date": "2019.01.24", "title": "Как Китай и САЩ създават \"цифрова желязна завеса\" (графика)"}
{"url": "https://www.dnevnik.bg/sviat/2019/01/24/3378998_gruckite_deputati_glasuvat_dogovora_s_makedoniia/", "text": "Историческо гласуване и протести се очакват днес в Атина, когато гръцкият парламент трябва да гласува текста за споразумението със Скопие, задължаващо северозападната гръцка съседка да смени името си на Северна Македония. Парламентът в Скопие  одобри поправките в конституцията , изисквани от договора и сложили край на 28-годишен спор, преди почти две седмици. Вчера бяха пленарните дебати, които би трябвало да завършат днес, преди да се пристъпи към гласуване. Очаква се Преспанският договор да бъде гласуван с мнозинство от поне 151 депутати, каквото според \"Камитерини\" премиерът Алексис Ципрас е договорил. Споразумението обаче  изправи едни срещу други  партньорите в управляващата коалиция - лявата СИРИЗА и националистическата \"Независими гърци\", като последната напусна управлението. Няколко министри обаче останаха в кабинета и ще подкрепят документа като депутати. От тях и от настоящи и бивши представители на опозиционната центристка \"Реката\" се очаква да дойдат най-малко шестте гласа, които са нужни на СИРИЗА, разполагаща със 145 от 300 места в парламента. На теория ратификацията на Преспанския договор може да е успешна и при гласуване с просто мнозинство. Ципрас обаче обеща, че ще търси мнозинство от най-много 151 депутати, за да му се придаде пълна \"легитимност\". Игра на заплахи Противниците на споразумението обаче казват, че то разделя гръцкия народ и нанася непоправими щети на националната идентичност. Опозицията и националистически организации настояват, че така Македония получава право да \"присвоява\" идентичност. Проучванията обикновено сочат, че между две трети и три четвърти от гърците отхвърлят договора. В последното, публикувано от в. \"Прото тема\" на 20 януари, се казва, e 66% от респондентите са против. Тази позиция изразиха и протестиращи в неделя, когато се събраха на многохиляден (макар и по-малък от очакванията) митинг в центъра на Атина. Опозиционната \"Нова демокрация\" - втората най-голяма партия в парламента, която според проучванията се очаква да спечели следващите избори - обмисля според в. \"Катимерини\" вот на недоверие, за да отложи ратификацията. Тогава гласуването би било или в края на тази, или другата седмица. Лидерът ѝ Кирякос Мицотакис обещава да предоговори сделката, ако стане премиер. Междувременно специалният пратеник на ООН за името Матю Нимиц предупреди в интервю за гръцката държавна агенция АНА-МПА, че \"и двете страни\" ще трябва да се изправят пред последствия, ако вотът се провали, а алтернативно споразумение би отнело \"години\", а и би се случило при \"друга политическа динамика и в двете страни, както и при промени в регионалата и глобалната обстановка\". Недоволство Междувременно Комитетът за борба за гръцкия характер на Македония призовава гърците да се включат в четвъртък в нов масов митинг срещу Преспанското споразумение, съобщава агенция ТАСС, като цитира в. \"Елефтерос типос\", предаде БТА. В изявление на комитета се посочва, че евентуалната днешна ратификация \"ще стане против волята на по-голямата част от гръцкия народ\". \"От конституционна гледна точка всяко подобно решение на парламента е недействително, доколкото е невъзможно с каквото и да е мнозинство да се предават названието, националността, езикът и културата на друга нация\", посочва Комитетът за борба за гръцкия характер на Македония. Тази и още няколко организации призовават гръцкия народ да положи максимални усилия, за да попречи на ратификацията на \"позорното споразумение, което ще доведе до извършването на две престъпления - унижаване на демокрацията на мястото, където се е родила, и предаване на национални ценности на чужденци\". Комитетът и съюзът на преселниците от гръцка Македония призоваха всички гърци да не ходят на работа вчера и днес, а също и през следващите дни, ако вотът бъде отложен. \"Магазините, предприятията и училищата трябва да бъдат затворени, държавните служители не трябва да ходят на работа...\", посочват организаторите на акцията. Според тях тази мобилизация може да вразуми в последния момент онези, които се готвят да подпишат \"позорното предаване на неподлежащите на предаване национални ценности на Гърция\". \"В деня на гласуването в 19.00 ч. на площад \"Синтагма\" ще се състои всенароден протестен митинг. Призоваваме гръцкия народ да дойде и да изрази своето несъгласие с престъплението, което се готви да извърши парламентът\", се казва още в изявлението на организаторите на протеста.", "date": "2019.01.24", "title": "Гръцките депутати гласуват договора с Македония, Ципрас твърди, че има мнозинство"}
{"url": "https://www.dnevnik.bg/evropa/2019/01/24/3379257_edin_makdonalds_edin_otkrit_basein_i_15_banki/", "text": "Коя е страната, която е голяма колкото Манхатън, но населението й не е 1.6 милиона, а само 38 хил. души? В коя страна има само един епископ, един тунел, един открит басейн, един затвор и само един \"Макдоналдс\", но в същото време има 15 банки? Отговорът е: Лихтенщайн. Разположеното между Австрия и Швейцария княжество е шестата най-малка страна в света по брой на населението. Днес то отбелязва своята 300-годишнина, но до голяма степен от него не се интересува никой освен съседите му. Има обаче някои подробности, които подсказват, че на тази страна трябва да се отделя по-голямо внимание. Аристокрацията В тази микродържава княжеското семейство има значителен глас, но онези 25 хил. жители, които се самоопределят като лихтенщайнци, не възразяват особено срещу това. През 2012 г. те отхвърлиха инициатива да се сложи край на правото на вето на княза върху решения, приети от парламента или с референдуми. Те по-скоро подкрепят неговия свръхконсервативен политически подход. Когато князът заплаши, че ще наложи вето на облекчаване на забраната за аборти, на референдум през 2011 г. електоратът отхвърли тази мярка. Девизът на Лихтенщайн казва всичко - \"За Бог, за княза и за отечеството\". Данъчен рай Най-високата данъчна ставка е 8 процента, а най-високи са общинските данъци. Освен 25 хил. лихтенщайнци в княжеството живеят и 13 хил. чужденци, които са получили така желаното право на жителство. Годишно се предоставят само няколко десетки такива разрешения за пребиваване. Около 20 хил. души - над половината от работещите в княжеството - са принудени да живеят в Швейцария или Австрия. Банки Петнайсетте банки, притежаващи лиценз да работят в Лихтенщайн, се занимават най-вече с управление на активи. За 2017 г. те са обслужвали активи на свои клиенти в общ размер на около 300 милиарда долара - на глава от населението това са по около 8 милиона долара на жител. В по-голямата си част тези пари са притежание на чуждестранни клиенти. Най-голямата банка ЛГТ е собственост на княжеското семейство. Пране на пари Лихтенщайн дълго време беше смятан за данъчен рай. Съмнителни фондации предлагаха благоприятни условия за чужденци, които искат да укрият от данъчните власти в своите страни активи с неплатени върху тях данъци. Но поверителни сведения за клиенти бяха откраднати и продадени в Германия. Заради скандала, който избухна през 2008 г., беше осъден шефът на \"Дойче пост\" (германските пощи) Клаус Цумвинкел, който беше принуден да подаде оставка. Властите в княжеството сега настояват, че блатото вече е пресушено, а миналата есен ЕС извади Лихтенщайн от черния си списък на данъчни убежища под наблюдение. Индустрия Макар и банковият сектор да дава 25 процента от брутния вътрешен продукт, промишленият сектор всъщност е по-голям от банковия. Няма друга страна, в която на глава от населението да има толкова много компании - 4600, или иначе казано, по една компания на осем жители. Те включват световноизвестни марки като компанията за производство на строително оборудване \"Хилти\", компанията за букси за аудио- и видеотехника \"Нойтрик\" и \"Ивоклар вивадент\", която държи две трети от световния пазар на керамични зъбни коронки.", "date": "2019.01.24", "title": "Един \"Макдоналдс\", един открит басейн и 15 банки: Лихтенщайн, който става на 300 години"}
{"url": "https://www.dnevnik.bg/bulgaria/2019/01/24/3379603_vutreshniiat_ministur_svikva_speshno_zasedanie_zaradi/", "text": "Министърът на вътрешните работи Младен Маринов свиква спешно работно съвещание заради очакваните обилни валежи в някои области на страната, съобщиха от МВР. В срещата ще участват представители на всички институции, които се грижат за водоемите в България. На съвещанието ще бъде направен преглед на готовността за реакция при усложняване на метеорологичната обстановка. Още вчера от ГД \"Пожарна безопасност и защита на населението\" изпратиха предупреждение и указания за мерки до областните управители и кметовете на общини, както и до всички областни дирекции на МВР. Синоптикът от метеорологичния институт Анастасия Стойчева заяви пред БНТ, че е обявен оранжев код за опасно време в 5 области на страната. Очакват се обилни валежи от дъжд в Благоевград, Пловдив, Пазарджик, Смолян и Кърджали. По високите части на планините пък ще вали сняг. \"Количествата на валежите са под 10 литра на кв. метър все още, но обстановката предстои. Предстои и застудяване от Северозапад. Всъщност по-тежкият ден ще е утрешният - петък, в който количеството на валежите в Югозападна България ще достигнат и надхвърлят 50 литра на кв. метър. При това снежната покривка, която ще се образува в Западната и Южната част на Родопите, ще е най-значителна. Там са възможни количества на валежа до стотина литра\", каза Стойчева.", "date": "2019.01.24", "title": "Вътрешният министър свиква спешно заседание заради очакваните обилни валежи"}
{"url": "https://www.dnevnik.bg/sport/2019/01/24/3379602_kontuziia_na_neimar_donese_pritesneniia_za_psj/", "text": "Звездата на ПСЖ Неймар донесе притеснения за клуба с контузията, която получи по време на мача със \"Страсбург\" за Купата на Франция. Бразилецът беше сменен принудително в 62-ата минута заради проблем в глезена на десния крак. Парижани спечелиха с 2:0 с головете на Единсон Кавани и Анхел ди Мария и достигнаха осминафиналите в надпреварата. Притесненията за клуба идват в момент, в който наближават важните мачове в осминафиналите на Шампионската лига. Там съперник на френския първенец ще е възроденият \"Манчестър юнайтед\", като първият мач е на \"Олд Трафорд\" след три седмици. ПСЖ вече има проблем с контузия на основен играч - полузащитникът Марко Верати е с травма на глезена. Кръгът за Купата на Франция донесе вълнуващ мач, в който \"Дижон\" спечели с 6:3 гостуването си на \"Сен Етиен\".", "date": "2019.01.24", "title": "Контузия на Неймар донесе притеснения за ПСЖ"}
{"url": "https://www.dnevnik.bg/zdrave/2019/01/24/3379627_lekari_ot_vma_shte_preglejdat_bezplatno_za_grip/", "text": "Специалисти от Военномедицинска академия (ВМА) ще преглеждат безплатно за грип и остри респираторни заболявания при лица над 12-годишна възраст, съобщиха от лечебното заведение. Прегледите ще се проведат на 29 и 30 януари (вторник и сряда) от 9 до 14 ч. Консултациите ще стават в кабинет 108 на Катедрата по инфекциозни болести. От ВМА напомнят, че е необходимо да бъде направено предварително записване на тел. 02/92 25 989 и 02/ 92 26 125. Не се изисква направление от личния лекар. В момента грипна епидемия е обявена в Софийска област, но не и в самия град. От днес в епидемия са нови две области - Видин и Кърджали, с което повече от половината страна вече е обхваната от епидемия.", "date": "2019.01.24", "title": "Лекари от ВМА ще преглеждат безплатно за грип"}
{"url": "https://www.dnevnik.bg/evropa/2019/01/24/3379628_mogerini_prizova_za_svobodni_izbori_vuv_venecuela/", "text": "Върховният представител на ЕС за външната политика и политиката за сигурност Федерика Могерини призова в изявление за \"незабавното започване на политически процес във Венецуела, който да доведе до свободни и надеждни избори в съответствие с конституционния ред\". \"Насилието и несъразмерната употреба на сила от силите за сигурност са напълно недопустими и няма да решат кризата. Венецуелският народ има правото да демонстрира мирно, да избира свободно ръководителите си и да определя съдбата си\", добави Могерини, след като  председателят на венецуелския парламент Хуан Гуайдо се самообяви  за временен президент и положи клетва, а минути по-късно получи признание от Съединените щати и поне десет американски държави, сред които всички големи в Южна Америка. Председателят на Европейския съвет Доналд Туск  изрази надежда , че \"цяла Европа ще е единна в подкрепата си за демократичните сили във Венецуела\", предаде \"Франс прес\". \"За разлика от Мадуро парламентът, включително (председателят му) Хуан Гуайдо, имат демократичен мандат от венецуелските граждани\", написа Туск в \"Туитър\". Малко преди Туск говорител на Европейската комисия заяви, че комисията следи внимателно развитията във Венецуела и е в контакт със страните от ЕС и партньорите им. Подобно на Туск, председателят на Европейския парламент Антонио Таяни заяви: \"За разлика от Мадуро, Гуайдо има демократична легитимност\". Френското президентство заяви, че Франция се консултира с европейските си партньори, преди да обяви позицията си. Германският външен министър Хайко Маас призова страните по конфликта във Венецуела да запазят спокойствие и да се въздържат от насилие. До момента подкрепа за Гуайдо като временен президент на Венецуела са изразили Аржентина, Бразилия, Гватемала, Еквадор, Канада, Колумбия, Коста Рика, Панама, Парагвай, Перу, САЩ, Хондурас, Чили и Организацията на американските държави. Мадуро е подкрепян на президентския пост от Боливия, Куба и Мексико.", "date": "2019.01.24", "title": "Могерини призова за свободни избори във Венецуела"}
{"url": "https://www.dnevnik.bg/na_put/2019/01/24/3379223_hotelut_v_koito_robotite_nosiat_hrana_i_chisti_kurpi/", "text": "Тихо плъзгайки се, черни дисковидни роботи, високи около метър, разнасят храна и чисти кърпи във футуристичния хотел на китайския конгломерат \"Алибаба\" (Alibaba). Роботите са част от високотехнологичните устройства в хотел \"ФлайЗу\" (FlyZoo), които според \"Алибаба\" силно ще намалят разходите за човешки труд и ще освободят гостите от необходимостта да общуват с други хора, информира \"Ройтерс\". Хотелът с 290 стаи, който бе официално открит преди месец, е инкубатор за технологии, които конгломератът иска да продава на хотелиерския сектор, и възможност да покаже постиженията си в областта на изкуствения интелект. Той е и експеримент, който тества доколко потребителите се чувстват комфортно с роботизираната търговия в Китай. Става дума за ефективността на услугата, тъй като роботите не са смущавани от човешки настроения. Понякога ние казваме, че не сме в настроение, но роботът винаги ще е в настроение, отбелязва Анди Вън, главен изпълнителен директор на \"Алибаба Фючър хотел мениджмънт\" (Alibaba Future Hotel Management) - подразделението, ръководещо хотелския проект. В хотела бели панелни стени с меко осветление напомнят леко на интериора на космическите кораби, показвани от Холивуд. Гостите се регистрират на платформи, където се сканират лицата, паспортите и другите им документи за самоличност. Посетителите с китайски документи дори могат да се регистрират предварително, като сканират лицата си със собствените си смартфони. Асансьорите отново използват лицево разпознаване, за да потвърдят до кой етаж гостът има достъп, от лицев скенер се отварят и вратите на стаите. В стаите технология на \"Алибаба\" за гласови команди се използва за регулиране на температурата, затваряне на завесите, контрол на осветлението и поръчки за румсървис. В ресторанта на хотела по-високи роботи с капсуловидна форма разнасят храна, която клиентите са поръчали през специално мобилно приложение, а на отделен бар голяма роботизирана ръка може да смесва над 20 различни вида коктейли. Напитките се таксуват автоматично по сметката на стаите отново чрез лицево разпознаване. За да регистрират заминаването си, гостите отново използват мобилното приложение, чрез което стаята се заключва и сметката автоматично се плаща от електронния им портфейл на \"Алибаба\". След това данните от лицевото сканиране незабавно се изтриват от системата, казва Вън. Експерименталният хотел в град Ханджоу, на 170 км югозападно от Шанхай, е разположен на пешеходно разстояние от централата на \"Алибаба\". Цените започват от 1390 юана (205 долара) на вечер. В хотела все пак работят хора, макар компанията да не уточнява колко. Сред тях са готвачи и чистачи, както и служители на рецепцията, които да помагат с традиционна регистрация за тези от пристигащите, които не искат лицата им да бъдат сканирани или предпочитат да използват електронна карта за ключ. \"Алибаба\" планира да построи още няколко хотела, които обаче първоначално ще се използват от служители на компанията в командировка до централните офиси в Пекин и Шанхай. Вън признава, че \"ФлайЗу\" все още трябва да поработи по доста проблеми. Някои услуги например са достъпни само за гости с китайска лична карта. По думите му обаче първоначалните реакции на гостите са окуражаващи.", "date": "2019.01.24", "title": "Хотелът, в който роботите носят храна и чисти кърпи (видео)"}
{"url": "https://www.dnevnik.bg/bulgaria/2019/01/24/3379315_sedem_medii_iskat_pari_ot_bjudjeta_na_varna_za_da/", "text": "Община Варна се готви да спази традицията си от последните години и отново да раздаде на избрани медии близо 200 хил. лв. без регламент и ясни критерии. Това показва съдържанието на няколко писма, изпратени до кмета на Варна и председателя на Общинския съвет. Редовните кандидати за общинско финансиране и този път са местната медийна група \"Черно море\", свързана със собствениците на \"Химимпорт\" и Централна кооперативна банка, \"Дарик радио\", \"Радио Варна\" (от веригата на БНР) и в. \"Труд\". Тази година обаче има и три нови кандидата за субсидия от местния бюджет. Това са \"Медиа груп 24\", издател на сайта varna24, електронното издание \"Брат.бг\", публикуващо съдържание на български и руски, и сайтът BGtourism, част от групата \"Роял комюникейшън\", представен като информационна агенция. Данни за финансиране на частни и обществени медии със средства от местния бюджет  могат да бъдат открити в сайта на община Варна от изборната 2011 г. година досега. Началото на тази практика бе сложено от бившия кмет на града Кирил Йорданов и тогавашния председател на Общинския съвет Борислав Гуцанов. По-късно местата им бяха заети съответно от Иван Портних и Тодор Балабанов, но разпределянето на публичен ресурс за медии, избрани и без анализ за ефекта от услугите им, бе продължено. Документите, публикувани до момента в сайта на Общинския съвет във Варна , показват, че единственото усилие, което частни и обществени медии трябва да направят, за да бъдат финансирани с публични средства, е да изпратят до местната администрация писма с остойностено предложение за медийно партньорство. Парите, които тази година бюджетът на Варна ще отдели за медии, са с около  50 хил. лв. повече, отколкото през миналата , но и броят на претендентите за разпределението им е вече по-голям. Най-голямата сума \"за съвместна работа\" с община Варна - 51.7 хил. лв. без ДДС, е поискана от Парите са разпределени в две отделни писма - едно за финансиране на предаването \"Зала пленарна\" и второ - за отразяване на събитията, свързани с проекта \"Варна - европейски град на спорта 2019 г.\". Според приложенията към писмото, подписано от директора на \"Дарик Варна\" Наталия Господинова, с тези пари трябва да бъдат покрити само половината от разходите за продуциране, промотиране и излъчване на 45-минутното седмично предаване \"Зала пленарна\" в продължение на 11 месеца (без август) и за медийната подкрепа на общинския проект \"Варна- европейски град на спорта 2019\". В офертата са включени и двата сайта – darikradio.bg и dariknews.bg. Писмото на Господинова съдържа цели параграфи, които са напълно идентични с тези от миналогодишното й искане за пари от бюджета на Варна. В него например отново е записано: \"Необходимо е да се създава и утвърждава положително отношение у гражданите на Варна към работата на Общинския съвет и общинската администрация.\" От искането за финансиране на \"Дарик Варна\" през м.г. е познат и друг пасаж. Според него \"гражданите на Варна не познават достатъчно добре местните избраници и тяхната работа в услуга на обществото\". Използването на подобна констатация като мотив за отпускане на обществен ресурс за подпомагане на частната медия звучи неубедително, тъй като 2019 г. е последната от мандата на Общинския съвет и местната администрация. По тази причина \"запознаването\" им с гражданите в оставащите десетина месеца до изборите няма особен смисъл. Офертата на \"Дарик Варна\" съдържа и описание на някои конкретни разходи, които трябва да бъдат покрити с пари от общинския бюджет. В нея, както и в миналогодишния й вариант, е записано например, че хонорарът на водещия на предаването \"Зала пленарна\" е 80 лв., на репортера - 30 лв., а на редактора – 40 лв. За \"продължаване на сътрудничеството\" си с местната власт във Варна е поискала 43.2 хил. лв. с ДДС (точно толкова, колкото и през м.г.). Срещу тези пари едноименната местна телевизия предлага да запази в програмата си 45-минутното седмично предаване \"Европейска Варна\". Предложението включва и едно 20-минутно седмично участие в блока \"Утро в нашия град\". Съдържанието на двете предавания ще бъде повтаряно и ще се мултиплицира през сайтовете, печатното издание и страниците на медийната група в социалните мрежи. Точно както и миналата година, управителят на телевизията Нася Атанасова е мотивирала искането си за общинско финансиране с факта, че благодарение на сътрудничеството си с местната администрация предаването \"Европейска Варна\" няколко години подред е било номинирано и е получавало дипломи от \"националния конкурс за телевизионна журналистика \"Св. Влас\". Според Атанасова \"това е единственото предаване на регионална телевизия, получавало подобно признание\". Тазгодишното писмо, с което Атанасова иска финансиране от местния бюджет, съдържа и други параграфи, копирани дословно от миналогодишното. Сред тях е например този: \"В посочения период (става дума за м.г.) Медийна група \"Черно море\" контролираше основната сценарна идея, около която се гради предаването и нейното конкретно проявление, като се съобразяваше с препоръки от страна на община Варна и приемаше предложения за теми на предаването, свързани с основната цел на предаването\". В искането за пари от общинския бюджет са описани някои \"необходими ресурси\", които трябва да бъдат покрити с финансовата подкрепа на общината. Става дума за \"камера, статив, микрофон, нелинеен монтаж, компютър, монтажист, оператори, режисьор, режисура и сценарии, водещ, касети, батерии\" и т.н. Третата по обем субсидия е поискана от Директорът му Наталия Чешмеджиева също е поискала от общинския бюджет толкова, колкото и миналата година - приблизително 31 хил. лв. с ДДС. С тях трябва да бъде постигната \"информираност на слушателите в детайл, създавайки у тях усещане за значимост на инициативата и градация на съпричастността към нея\". Всичко това трябва да бъде постигнато \"със средствата на стандартната радиореклама\", тематични рубрики и гостувания в предавания. \"Сериозната финансова рамка за обезпечаването на тези дейности\" според предложението на Чешмеджиева следва да бъде поделена в съотношение 60:40 съответно между \"Радио Варна\" и местния бюджет. \"Специалната оферта за медийно партньорство\" на е също на стойност 30 хил. лв. с ДДС, или с 6 хил. повече от миналата година. Тя включва публикации в обем на 20 страници във в. \"Труд\" (срещу 15 през м.г.), които според текста на писмото ще са посветени на проекта \"Варна - европейски град на спорта 2019\", бюджета на града за т.г., стратегията \"Варна – дестинация за 4 сезона\", 100-годишнината на драматичния театър (която предстои да бъде отбелязана през 2021 г.) и др. Пак на 30 хил. лв., но без с ДДС са оценени и услугите, които е предложила на кмета на Варна Иван Портних и председателя на Общинския съвет Тодор Балабанов. Срещу тази сума офертата на дружеството включва \"партньорство и сътрудничество\", изразяващо се в неограничен брой публикации. С тях трябва да бъде постигнато \"цялостно отразяване на дейността\" на местната власт, както и \"да бъде дадена гласност на идеи и дейности, разкриващи екипната работа на отделите и дирекциите на община Варна, Общинския съвет и комисиите към него\". Последните две оферти са най-скромни. Те са на сайтовете \"Брат-BG\" и представения като \"информационна агенция\" BGtourism. Срещу 7 хил. лв. издатeлят на Невяна Троянска предлага на местната администрация \"подкрепа за популяризиране на инициативите и добрите практики на органите на местното самоуправление\". Писмото с искане за общинско финансиране съдържа уговорката, че \"за разлика от повечето съвременни интернет медии изданието не публикува апокалиптична и негативна информация\". Направено е и уточнението, че \"Брат-BG.com\" е обявен за \"Онлайн медия на 2017 г.\" през м.г. от Министерството на туризма, а през миналата е бил в челната тройка на специализираните сайтове за туристическа информация. Според информацията, публикувана в сайта, негов издател е едноличното дружество \"Венис Груп\",  специализирано в дейности като \"журналистика, пъблик рилейшънс, реклама и консултантски услуги в сферата на публичните комуникации и рекламата\". Според същата информация \"Брат-BG\" е първата информационна медия на \"Венис Груп\", създадена с финансовата подкрепа на Европейския съюз\". На най-ниска цена медийното си партньорство с община Варна са оценили от \"Роял комюникейшън\", издатели на регистрирания едва в средата на м.г. сайт От дружеството са изпратили офертата си само до председателя на Общинския съвет във Варна, и то в последния момент - на 14 ануари. Предложението два възможност за публикации на рекламен банер в продължение на 12 месеца, 40 информации или съобщения и едно видео срещу 8 хил. лв. От тази сума е направена отстъпка от 50%, а като допълнителен бонус е предложено \"неограничен брой информационно присъствие\" в сайта. Справка в Търговския регистър показва, че \"Роял комюникейшън\" е регистрирана в Добрич едва през юни м.г. с капитал от 100 лв. и широк предмет на дейност - от сделки с интелектуална собственост, рекламни, импресарски и информационни услуги през реклама, външнотърговска дейност, спедиционни и превозни сделки, туризъм, ресторантьорство и т.н. Първото за тази година заседание на Общинския съвет във Варна все още не е насрочено, но ако се има предвид досегашната практика, финансирането, поискано от медии, най-вероятно ще бъде одобрено без проблем. То обаче не включва други три солидни пера. Става дума за сумите, с които се покриват разходи за платени публикации на местната администрация, както и за  бюджетите за публичност по общински проекти с европейско финансиране . Друг канал за паралелно финансиране на медии е през реклама на общинските дружества - монополисти като ВиК, \"Градски транспорт\", \"Ученическо и столово хранене\" и др.", "date": "2019.01.24", "title": "Седем медии искат 200 хил. лв. от бюджета на Варна за положителния имидж на местната власт"}
{"url": "https://www.dnevnik.bg/evropa/evropeiski_parlament/2019/01/24/3379634_frenskite_julti_jiletki_shte_predstaviat_lista_ot/", "text": "Френските \"жълти жилетки\" обявиха намерението си да се явят със своя листа от кандидати на изборите за Европейски парламент, която ще бъде водена от 31-годишната санитарка Ингрид Льовавасьор, предадоха \"Франс прес\" и \"Ройтерс\". Останалите девет кандидати са на възраст от 29 до 53 години и с професии като ръководител на малко предприятие, юрист, електрокарист или чиновник. Движението за гражданска инициатива на \"жълтите жилетки\" обяви списък от десет имена, като целта е до средата на февруари да се състави списък от 79 кандидати за вота на 26 май. За другите места в листата ще се проведе вътрешно гласуване между вече обявените кандидати. Представител на \"жълтите жилетки\" увери, че всички граждани на Франция могат да предлагат имена на кандидати. \"Гражданското движение показа, че е необходимо гневът да се преобрази в политически проект, който може да даде отговори на подкрепящите го французи\", се казва в изявление на движението. Според публикувано вчера допитване на института \"Елаб\" листа на \"жълтите жилетки\" може да получи 13 процента подкрепа на европейските избори, на трето място след партията на президента Макрон \"Република, напред\" с 22.5 процента и крайнодесния Национален фронт на Марин льо Пен със 17.5 процента. Анкетата е извършена, преди да бъдат обявени първите десет кандидати на \"жълтите жилетки\".", "date": "2019.01.24", "title": "Френските \"жълти жилетки\" ще представят листа с кандидати за евроизборите"}
{"url": "https://www.dnevnik.bg/politika/2019/01/24/3379637_asociaciiata_na_evropeiskite_jurnalisti_poiska_ot/", "text": "Асоциацията на европейските журналисти (АЕЖ) в България изрази притеснение и отправи критика към решението на парламента да приеме окончателно промените в Закона за защита на личните данни, с който се отваря врата за проверки на медийни публикации, журналисти, за академични проучвания, документални материали и др., както и за откази за достъп до информация. От асоциацията призоваха президента Румен Радев да наложи вето и да върне закона за допълнително обсъждане в Народното събрание. Вчера  депутатите приеха законопроекта без дебати и без гласове против.  Според приетите текстове ще се преценява дали журналистите законово имат достъп до данните, дали имат право да ги обработват и да ги изнасят, без да нарушават баланса със защитата на личните данни, в зависимост от естеството на личните данни и обстоятелствата, при които те са станали известни. В същото време се казва, че когато Комисията за защита на личните данни упражнява правомощията си, не може да стига до разкриване на тайната на източника на информация. Как ще се спази този принцип, след като ще се дава информация за естеството на личните данни и как те са придобити, не се разбира. От АЕЖ припомнят, че още по време на обществените консултации при внасянето на законопроекта от правителството са изразили своята позиция, че вместо да гарантира правото на изразяване, както изисква европейският регламент за защитата на данните, законопроектът прави точно обратното. \"Така приетият законопроект противоречи на основни принципи и права, предвидени в конституцията. Той не отговаря на духа и принципа на регламента на ЕС, според който обработването на лични данни следва да е предназначено да служи на човечеството. Правото на защита на личните данни не е абсолютно право, а трябва да бъде в равновесие с другите основни права съгласно принципа на пропорционалност\", подчертават от органзиацията. \"С предложения законопроект се предвижда въвеждане на толкова широки и неясни ограничения на правото на ползване на лични данни за художествени, научни и журналистически цели, че реално се налага цензура и възможност за широк произвол от страна на изпълнителната власт в директно противоречие с чл. 40 от Конституцията на Република България. Считаме, че регламентът се тълкува повратно и не е спазено изискването на чл. 85, като освен това се ограничава неправомерно достъпът до публични регистри като Имотния и Търговския чрез ЕГН\", пише в позицията на АЕЖ, разпратена до медиите.", "date": "2019.01.24", "title": "Асоциацията на европейските журналисти поиска от Радев да наложи вето на закона на личните данни"}
{"url": "https://www.dnevnik.bg/sport/2019/01/24/3379638_osaka_predotvrati_cheshkiia_final_v_australian_open_i/", "text": "Шампионката от US Open Наоми Осака и Петра Квитова ще играят във финала на Australian Open. Японката попречи на възможността да се стигне до изцяло чешки финал. Тя победи с 6:2, 4:6, 6:4 Каролина Плишкова. По-рано Квитова спечели със 7:6 (2), 6:0 и сложи край на приказката на американката Даниел Колинс. Мачът беше вълнуващ и съпътстван от напрегнати моменти и затваряне на покрива на корта заради непоносимата горещина. Квитова става първата чехкиня във финала в Мелбърн след Яна Новотна, която през 1991 г. загуби от Моника Селеш. Двубоят между Осака и Плишкова също се игра при затворен покрив. \"Бях малко тъжна, защото обичам жегата\", каза победителката след двубоя. На 21 години японката ще се бори за втора поредна титла от Големия шлем. Преди по-малко от половин година тя триумфира срещу Серена Уилямс в US Open  във финал, засенчен от изблика на американката срещу съдията Карлос Рамос . Осака игра силно и зряло по пътя към успеха си срещу Плишкова. Тя няколко пъти се измъкна от много тежки моменти. Японката записа 15 аса, както и 56 печеливши удара (срещу 20 за съперничката ѝ), за да спечели. В първия сет взе преднина с ранен пробив, а успоредно с това беше стабилна в сервис геймовете си. Вторият ѝ пробив в седмия гейм я отведе до успеха в сета. Двете започнаха много вълнуващо втората част, като си размениха по един пробив. В третия гейм Осака можеше отново да пробие, като поведе с 40:0, но Плишкова се спаси. Чехкинята съумя да излезе победител в оспорвания сет, след като постигна пробив на нула в последния гейм. Това ѝ даде увереност и във втория гейм на третия сет тя имаше няколко възможности да пробие. Вместо това с много усилия Осака се защити и отговори с пробив на нула. Последваха няколко бързи гейма, а до края Плишкова стигна само до една възможност за връщане на пробива, която японката отрази. Мачът приключи с 15-ата директна точка от начален удар на Осака. Квитова и Колинс имаха оспорван първи сет. В него никоя от двете не успяваше да вземе убедително сервис гейма си. Американката взе преднина в петия гейм с пробив, но не успя да го затвърди заради бързия отговор на съперничката си. При 4:4 се получи прекъсване, за да бъде спуснат покривът заради жегата. След подновяването на играта се стигна до тайбрек, в който Квитова беше убедителна и стигна до успеха след 7:2. В началото на втория сет съдията Карлос Рамос беше поставен под напрежение заради проблем със системата, отчитаща докосването на топката в мрежата при сервис. Квитова започна с пробив, а след това влезе в силна серия и до края на мача не даде гейм на Колинс.", "date": "2019.01.24", "title": "Осака предотврати чешки финал на Australian Open и ще играе с Квитова"}
{"url": "https://www.dnevnik.bg/intervju/2019/01/24/3379098_alek_popov_pisatelite_ne_triabva_da_se_durjat_kato/", "text": "\"Дневник\" разговаря с Алек Попов за есето като жанр, публицистиката, за необходимостта от по-свободен поглед към миналото и за ролите на писателя.  - От гледна точка на еволюцията – нищо. Но от гледна точка на краткия ни живот, доста неща... Котаракът ми например достигна пределна възраст. И това беше причината да включа в книгата едно есе, посветено на тази забележителна котка. Междувременно текстът стана доста популярен в мрежата, което ме навежда на мисълта, че е докоснал доста хора. Но може би става дума за някаква обща тенденция, като се има предвид котешката инвазия във фейсбук. Това ме подсеща, че по онова време социалните мрежи още плетяха първите си брънки... Имах ли профил тогава, нямах ли? Интересно. И смартфон нямах. Като че ли животът беше по-спокоен. Пак си бяхме в преход. И сега сме в преход. Влязохме в Европа, ама ние и преди си бяхме там. Написах и няколко книги. По една от тях направиха филм. Как да ви кажа, не обичам равносметките. Карат ме да се чувствам като на събиране на випуска, а аз избягвам такива мероприятия. - Каквото съм имал да кажа, съм го казал в книгата. Преходът предполага някаква крайна цел. Преди беше комунизъм, сега – пазарна икономика или както там го наричат. Ние все нещо чакаме, пък животът си върви. Набиха ни я тази идея в главите, сякаш за да не мислим за настоящето, което единствено има значение. Историята обаче няма цел. По-скоро се търкаля като колелото на Боеций. Редуват се цикли. Понякога животът е по-лесен и безгрижен, друг път, когато човешката проклетия вземе връх - по-труден. С течение на времето се простих с илюзията за прогреса – не може да се каже накъде точно отива светът. Техническият напредък не е свързан непременно с човешкия. Понякога може да бъде и обратното: технологията да те върне в едно много по-примитивно състояние на духа. И все пак, признавам си, че не бих искал да живея във вековете, когато упойките и ваксините още не са били измислени. - Преди всичко имаше някои нови, неизлизали досега текстове, които исках да стигнат до българския читател. Такъв например е есето \"Хотелите на Историята: от Ватикана до Брюксел\", което беше написано за една немска антология, а сега излиза за пръв път на български. Есето разказ за котарака Тигър, за което вече споменах. Включил съм и една доста революционна лекция по творческо писане, в която съм обобщил опита си от работата ми върху преработеното издание на романа \"Черната кутия\". Както и още няколко по-неизвестни текста. Тематично книгата e разделена на четири части: \"Наблюдения от покрива на Вавилонската кула\", \"Наблюдения от кухнята на занаята\", \"Наблюдения върху действителността и сънищата\" и \"Наблюдения по пътя\". Но истината е, че текстовете са толкова разнообразни, че, събрани накуп, напомнят на лексиконите от ученическите ми години - има дори един тест! Съзнателно устоявах на изкушението да ги актуализирам, за да останат като документи на времето, в което са били писани. Ще ви цитирам откъс от предисловието, която предава есенцията на тази книга:  - В книгата имаше много неща, които не ме удовлетворяваха, и търсех по-добро решение. Както за отделни детайли, така и като цяло. Това беше най-същественото и аз отдавна възнамерявах да го направя. Конкретният повод обаче беше издаването на книгата на английски. Сега тя ще излезе в същия вид и на други езици. Оказа се, че от практическа гледна точка нямаше особен смисъл. Но беше повод да науча много неща. Романът еволюира по доста интересен начин. Не бих казал, че става дума за две различни книги, но това беше голям творчески експеримент. Нещо като професура по творческо писане. - Зависи преди всичко от възможности на автора. Есето, както се досещате, не се пише само. То си има съответната жанрова специфика, която не трябва да се пренебрегва. Иначе е доста свободен жанр. В него могат да бъдат вплетени и елементи от други жанрове: разказ, пътепис, репортаж, диалог, дори сънища... Повечето от есетата ми са конструирани именно около някаква история, през която се опитвам да осмисля даден феномен, който ме е развълнувал. Избягам дългите умозрителни разсъждения, защото от това текстът не става по-умен, а просто по-досаден. - Ами нямам такъв порив, честно казано. Освен това аз харесвам печатните медии, а те вече не са това, което бяха. Израснал съм с тях и там съм направил първите си стъпки като писател. Тогава хората още имаха навика да плащат за съдържание, а текстът – своето материално тяло, което живееше свой живот. Не следиш във всеки момент как реагират форумите, какви са отзивите за това, което си написал. Нещо, присъщо за онлайн публикациите. Ритъмът на четенето беше по-различен. Това ми допадаше, защото за мен като автор най-важното е да си свърша работата колкото се може по-добре, а не да следя непрекъснато кой ме е харесал и кой – не. Това те разсейва и в един момент изкривява и собствените ти творчески критерии, защото започваш да обръщаш твърде много внимание на външни фактори. Превръщаш се в рекламист на собствената си персона, което ама хич не ми е интересно и няма общо с изкуството. В момента се занимавам предимно с проза и сценарии, където се чувствам по-свободен от злобата на деня, а и качеството на текста все още има някакво значение. - Изследвах миналото във връзка с историята, която разказвам. Не съм си поставял за цел да пиша исторически роман, но ми се наложи да направя много детайлни проучвания. Темата за близкото минало е изключително травматична, това е браздата, която разделя цялото ни общество по един твърде болезнен начин. Въпреки че романите имаха успех сред читателите, а първата книга дори беше качена на сцена, осъзнах, че тази линия на разделението няма скоро да бъде преодоляна. Нашето общество все още не е готово да погледне на този период от един по-ироничен ъгъл. Споменът за тези събития явно още е твърде жив и хората се притесняват да говорят свободно за това. Миналото трябва да се помни. Но има много голяма разлика от това да го помниш, да го познаваш, да работиш с него и да живееш в него. Аз съм противник на живеенето в миналото, защото по този начин човек става негов роб, огражда се с призраци, които му нашепват отровни мисли и го оплитат в мрежите си. Тези романи са написани с поглед към бъдещето. Целта им е не да затягат, а да отпускат примката на историята. Защото смехът лекува и най-дълбоките рани. - В \"Спътник на радикалния мислител\" има доста текстове, които изследват този въпрос или по-скоро го проиграват чрез различни сюжети. Писателят като шпионин, писателят като съвест, писателят като пърформър... Като всеки артист, мисля си, писателят трябва да умее и да не се бои да се превъплъщава, да влиза в кожата на собствените си герои. Да не свири, така да се каже, само на една струна. Да развива другостта в себе си и да може да се дистанцира от собствените си възгледи, за да разбере как мислят неговите герои. Целта е историята да се разкаже по най-добрия начин. А това става само чрез героите. Те са свидетелите на времето. Когато писателят си е свършил добре работата, неговите произведения се превръщат в ключ към разбирането на цели епохи. А това никак не е малко. В този смисъл той не може да избяга от политическото, което е част от тъканта на всяка епоха, но не трябва да попада в капана му, превръщайки се самият той в политик. Писателите не трябва да се държат като политици. - Както вече казах, писателят работи с политическото, но когато се намеси директно в политическите игри, неговите валенции се променят, освен ако нарочно не е влязъл в тях с цел да ги изучи отвътре и после да се оттегли, за да ги опише. Иначе той изпада под влияние на политическите си пристрастия и започва да служи на тях вместо на призванието си. Започва да се съобразява с фактори, нямащи нищо общо с изкуството, и най-лошото – тръгва да проповядва. Но изкуството по своята същност е противоречиво, предизвикателно, неприлично и дори анархистично. Рамката на артиста е много по-широка от рамката на активиста. Тези неща не бива да се смесват. - Засега не. И не знам дали някога ще се върна към тази история отново, макар и да съм си оставил вратичка. В момента започнах нов роман, който като стил и тематика се доближава до \"Мисия Лондон\". За любителите на този жанр ще бъде приятна изненада.", "date": "2019.01.24", "title": "Алек Попов: Писателите не трябва да се държат като политици"}
{"url": "https://www.dnevnik.bg/evropa/2019/01/24/3379641_specialniiat_mehanizum_za_turgoviia_mejdu_es_i_iran/", "text": "Инструментът със специално предназначение\" (Special purpose vehicle - SPV), подготвен от ЕС, за да може да продължи да търгува с Иран въпреки налагането на американските санкции, ще бъде обявен през следващите дни. Това каза днес министърът по въпросите на Европа и външните работи на Франция Жан-Ив льо Дриан, цитиран от \"Ройтерс\". Този механизъм \"трябва да бъде обявен през следващите дни\", посочи Льо Дриан пред комисията по външни работи пред Националното събрание на Франция. От дипломатически източници \"Ройтерс\" научи миналата седмица, че ЕС трябва да обяви началото на механизма до края на януари, но че той няма да бъде ефективен до няколко месеца, докато се уредят техническите подробности. Регистриран във Франция и ръководен от германец, механизмът би трябвало да включва трите европейски страни, които са го подписали, сред които и Великобритания, като акционери, уточниха дипломати пред \"Ройтерс\". Съгласно споразумението от 2015 година Иран ограничи гражданската си ядрена програма, смятана от западните страни за прикритие за разработката на ядрени оръжия, в замяна на вдигане на санкциите. За да заобиколи възстановяването на американските санкции, \"инструментът със специално предназначение\" трябва да запази износа на ирански петрол и газ за Европа, както и износа на европейски стоки за Ислямската република. Според някои дипломати този амбициозен механизъм би могъл да има по-малък капацитет и да покрива по-скромен обмен, толериран и без това от администрацията на президента на САЩ Доналд Тръмп, като този на земеделски и хуманитарни продукти, отбелязва \"Ройтерс\".", "date": "2019.01.24", "title": "Специалният механизъм за търговия между ЕС и Иран ще бъде обявен до дни"}
{"url": "https://www.dnevnik.bg/zelen/2019/01/24/3379645_vakancionno_selishte_alepu_shte_ukrepi_svlachishteto/", "text": "Ваканционно селище, което се строи на плажната ивица до блатото Алепу, ще укрепи свлачището в района с тежестта си. Това заяви пред \"Нова телевизия\" изпълнителният директор на фирмата строител \"ГБС Турс\" и управител на близкия комплекс \"Свети Тома\" Радослав Корталов. \" Строежът започна през октомври . В момента изпълняваме укрепване на свлачището, което е първи етап от ваканционния комплекс \"Алепу вилидж\". Пътят до плажа пропадна и решихме да действаме, преди да има нещастен инцидент, защото минават много коли, автобуси и пешеходци\", каза той. По думите му имотът е частен и нито държавата, нито общината могат до го укрепят, защото е много сложно и скъпо. Първоначално мястото на новия комплекс е трябвало да бъде 20 метра по-навътре от сегашното му местоположение и така нямало да е разположен до самия плаж. Заради свлачището обаче проектът е бил променен. Именно и това е въпросът, който поставят природозащитниците – къде е изчезнал общинският парцел между плажа и частния имот, който в момента не фигурира в документите. Според тях точно на него се намира новият терен на бъдещия комплекс. \"Височината ще е между 2 и 3 етажа до 10 метра\", каза архитектът на проекта Веселин Колев. Параметрите на сградите се одобряват от общината, но тя все още не е излязла със становище по казуса. Корталов добави, че ваканционното селище ще използва пречиствателната станция от близкия комплекс \"Св. Тома\". Достъпът до самия плаж ще бъде свободен. \"Ние сме най-загрижени за природата, защото все пак някои от посетителите идват заради нея. Няма да има опасност за птиците, защото те гнездят на различни места всяка година\", добави архитектът. Думите му идват в отговор на твърдението на председателя на Асоциацията на парковете в България Тома Белев, който коментира темата пред \"Дневник\". Според него строежът на  ваканционно селище до блатото Алепу край Созопол  унищожава местообитанията на черен щъркел и пчелояд. По думите му територията, върху която се строи, попада в две защитени зони от \"Натура\" 2000, сред които Рамсарско място Ропотамо. Белев каза, че в едната част на бъдещия ваканционен комплекс се унищожават 10 дка местообитания на черния щъркел, който е в Червената книга на България и е защитен и от международни документи. В защитената зона са териториите на гнездене и хранене на голям брой птици. В един от четирите имота е било разположено едно от най-големите гнездилища на пчелояд. На територията на свлачището, което сега се укрепва, попада гнезденето на 90% от популацията на пчелояда. Позицията на екоинспекцията в Бургас е, че строежът е законен, въпреки че мястото попада в две зони от \"Натура 2000\", но има одобрен доклад за въздействие върху околната среда и са преминати всички законови процедури. ", "date": "2019.01.24", "title": "Ваканционното селище край Алепу щяло да укрепи свлачището в района, твърди строителят"}
{"url": "https://www.dnevnik.bg/evropa/2019/01/24/3379643_nad_250_kompanii_obmisliat_da_se_premestiat_ot/", "text": "Холандските власти съобщиха, че са във връзка с над 250 чуждестранни компании, които искат да се преместят от Великобритания в Холандия заради Брекзит, както вече обяви японският гигант в електрониката \"Сони\" (Sony), предаде \"Франс прес\". \"Всяко пристигане на нова компания, голяма или малка, е успех\", изтъкна говорителят на Холандската агенция за чуждестранни инвестиции (NFIA) Мишил Банхажен. Агенцията е под прякото ръководство на министерството на икономиката. Миналата година друга японска група, \"Панасоник\" (Panasonic), взе такова решение поради безпокойства във фискалната сфера. \"Броят на компаниите, с които сме във връзка, се увеличава съществено. В началото на 2017 година те бяха 80, в началото на 2018 - 150, а сега са над 250\", посочи говорителят на агенцията. По думите му това увеличение ще продължи, той като в момента във Великобритания цари голяма неяснота. \"А ако има нещо вредно за едно предприятие, това е неяснотата\", допълни той.", "date": "2019.01.24", "title": "Над 250 компании обмислят да се преместят от Великобритания в Холандия заради Брекзит"}
{"url": "https://www.dnevnik.bg/razvlechenie/2019/01/24/3379221_video_filmite_koito_shte_si_osporvat_oskar_prez_2019_g/", "text": "Преди ден бяха обявени  заглавията, които ще си оспорват статуетката през 2019 г. . Кой ще си тръгне с тях ще разберем на 24 февруари, а преди това \"Дневник\" ви предлага да се запознаете с филмите чрез техните трейлъри и малко повече информация за екипа им и историите, които разказват. Редът на показване не следва никаква друга логика освен тази от реда на обявяването на номинациите. Заглавията са посочени на български или на английски според това дали имат официален превод за местния пазар.  \"Черната пантера\" Във филма на Marvel Studios и режисьора Райън Куглър \"Черната пантера\" участват носителката на \"Оскар\" Лупита Ньонго, Майкъл Б. Джордан и Майкъл Фрийман. Той проследява живота на Тчала, който трябва да поеме трона след смъртта на баща си - краля на Уаканда - в изолираната, но високотехнологична африканска нация от бъдещето. Това е първият филм за супергерои в историята на наградите \"Оскар\", номиниран за голямото отличие на Академията. Той има шансове в общо седем категории, сред които за оригинална филмова музика, както и за песента All the Stars, сред чиито автори са Кендрик Ламар и SZA. Филмът ще се състезава и за най-добри костюми, дизайн на продукцията, звуков монтаж и смесване на звук. BlacKkKlansman Спайк Лий e име, което говори само за себе си, но едва сега, когато е на 61 години, той получава голямото признание от Американската филмова академия и за първи път има номинация за режисьор и за най-добър игрален филм. През 2016 г. получава почетна награда \"Оскар\" след близо 20-годишна пауза, в която името му стои далеч от отличията. Първата му номинация е за сценария на Do The Right Thing през 1990 г., a след това през 1998 г. за документалния филм 4 Little Girls. Сега BlacKkKlansman има шансове в общо шест категории. Филмът се базира на истинска история и разказва за полицая от афроамерикански произход Рон Сталуорт в Колорадо Спрингс, който успешно успява да се внедри в местния клон на \"Ку Клукс Клан\" с помощта на евреин, който накрая става водач на организацията. \"Бохемска рапсодия\" Историята за покойния Фреди Меркюри, вокал на британската група \"Куин\", вече се превърна в своеобразен кинохит по света, а и в България. Въпреки мненията на критиката и множеството коментари в медиите по повод някои чисто фактологически неточности в сюжета, музиката на групата, ореола на Меркюри и брилянтното изпълнение на Рами Малек в главната роля накараха публиката да излиза от киносалоните, припявайки си песните на \"Куин\". Вероятно такъв е бил ефектът и върху членовете на Академията, които са пропуснали историческите детайли и са се фокусирали върху въздействието на произведението. Малек вече получи \"Златен глобус\" за изпълнението си, а сега е в надпреварата и за \"Оскар\" за главна мъжка роля. \"Бохемска рапсодия\" се бори за статуетката в общо пет категории. Останалите три са за филмов монтаж, звуков монтаж и смесване на звука. \"Фаворитката\" Британската продукция с най-много номинации за \"Оскар\", наред с \"Рома\" на Алфонсо Куарон, е наричана от критика и публика с всякакви превъзнасящи го определяния като \"екстравагантно великолепен и неимоверно забавен\" (Financial Times), a ролите са определяни като \"ненадминати превъплъщения\" (BBC). Освен за най-добър филм, комедията с елементи на биографична драма се бори и в категориите за главна женска роля (Оливия Колман), за две поддържащи женски роли (Ема Стоун и Рейчъл Уайз), за оригинален сценарий, дизайн на костюми, на продукция, за режисурата на гърка Йоргос Лантимос, за операторското мяйсторство на Роби Райън и за филмов монтаж. Събитията в него се развиват в началото на XVIII век - в епохата на управлението на кралица Анна, която е последната представителка на династията на Стюартите на английския престол. Историята се завърта около лейди Сара и придворната дама Абигейл, които правят всичко възможно в борбата си да спечелят симпатиите на кралицата.  Green Book Филмът вече получи три от големите отличия \"Златен глобус\", а сега се бори за \"Оскар\" в пет категории - за най-добър филм, за актьор в главна роля (Виго Мортенсен), за актьор в поддържаща роля (Махершала Али), за най-добър оригинален сценарий и филмов монтаж.  Лентата на режисьора Питър Фарели връща зрителя през 60-те години на миналия век, когато Тони Лип, италианско-американски охранител, е нает да вози и охранява Дон Шърли, известен афроамерикански джаз пианист по време на турнето му в силно консервативния американски Юг, където законите на Джим Кроу за сегрегацията все още се прилагат. Двамата трябва да използват пътеводител, известен като \"Зелената книга на негро пътешественика\". Години наред той е списван от цветнокожия пощальон от Ню Йорк Виктор Грийн и представя местата, в които се приемат цветнокожи пътници. Наръчникът е известен като Библията на цветнокожия пътник. \"Рома\" Поредният шедьовър на Алфонсо Куарон е черно-бяло \"великолепие\" (по определението на \"Гардиън\"). Семейната драма, чието действие се развива през 70-те години в Мексико, вече спечели редица отличия по пътя си до десетте номинации за \"Оскар\", сред които две \"Златен глобус\", 6 номинации за БАФТА, две \"Златна палма\" във Венеция, както и още десетки други номинации и награди от всевъзможни фестивали и асоциации по света. След космическия \"Гравитация\" Куарон се отдава на привидно нерентабилен проект, в който \"Нетфликс\" обаче съзира потенциала на идеята му да направи личен филм с тотално неизвестни актьори и да разкаже една откровено интимна история за спомените от своето детство като режисьор, оператор и сценарист, превръщайки \"Рома\" в \"триумфална смесица от трагедия, комедия и абсурд\". Разказът се базира на три основни опорни точки: Историята на главната героиня Клео, изпълнена от началната учителка Ялица Апарасио, чиято първа роля в киното може да й донесе и \"Оскар\"; Спомените на Куарон за места, хора и събития; Черно-бялата образност като цветови код на спомените от детството. Клео всъщност олицетворява любимата бавачка на Куарон, която днес е на 74 години и на която той посвещава филма. С ролята на София (Марина де Тавира, също номинирана за \"Оскар\"), господарката на къщата, той описва майка си - вечно нервна, избухлива и в непрестанно напрегнато очакване на своя отсъстващ мъж - бащата, който напуска Куарон още в ранна детска възраст. Въпреки големите социални различия двете жени изграждат силен съюз, базиран на човечността, разбирането и съчувствието, и успяват да съхранят дома на едно разпадащо се семейство. \"Роди се звезда\" Макар да е четвърти (ако се брои и боливудската версия) римейк на филм от 1937 г., правен след това с Джуди Гарланд през 1954 и с Барбара Стрейзанд през 1976 г., и макар често подобни повторни опити да използват безславно славата на нещо вече успешно в миналото, \"Роди се звезда\" е филм, който успява да изненада по няколко параграфа. Единият е Брадли Купър, който освен като талантлив актьор за първи път се представя и като режисьор с голям потенциал. Другият е Лейди Гага, която досега бе световноизвестна поп певица, а отсега нататък може би и световноизвестна актриса и носителка на \"Оскар\"? \"Роди се звезда\" има общо осем номинации - за филм, за песен, за актьор и актриса в главните роли, за актьор в поддържа роля, адаптиран сценарий, операторско майсторство и смесване на звук. Филмът разказва историята на Джаксън Мейн - вечно пиян, нещастен и оглушаващ кънтри-рок певец, който среща любовта на живота си случайно. Али пее La Vie en Rose на Едит Пиаф в караоке бар за травестити. Двамата започват да пишат песни заедно и в обичта си той пробива пътя й в музикалната индустрия, а тя му помага да пребори множеството си лични проблеми. Vice Продуцираният от компанията на Брад Пит филм за възхода и превръщането на бившия вицепрезидент на САЩ Дик Чейни в един от най-властните и могъщи хора в света, преобразил страната си по начин, който все още се чувства и днес, вече донесе над 20 отличия на своите създатели. Едно от последните бе \"Златен глобус\" за Крисчън Бейл в главната роля, който сега вероятно си стиска палци и за \"Оскар\" в същата категория заедно с колегите си в поддържащите образи Ейми Адамс като съпругата Лин Чейни и Сам Рокуел, който играе президента Джордж Буш-младши. Освен за най-добър филм Vice има шансове за статуетка в категории за грим, оригинален сценарий и режисура на Адам Маккей, както и монтаж. Репликата на Бейл от сцената на \"Златен глобус\", който благодари на Сатаната за това, че го е вдъхновил за образа на Чейни, обиколи световните медии, и то неслучайно. \"Ню Йорк таймс\" писа, че ако това е филм за чудовище, то той е избрал един изненадващо симпатичен подход към своя основен демон. \"Варайъти\" пък отбеляза, че Маккей \"успява да превърне историята в шумен цирк за либералите и ни кани да се насладим на най-големите хитове на позора Чейни\".", "date": "2019.01.24", "title": "Видео: Филмите, които ще си оспорват \"Оскар\" през 2019 г."}
{"url": "https://www.dnevnik.bg/evropa/2019/01/24/3379669_karlos_gon_podade_ostavka_ot_predsedatelskiia_post_v/", "text": "Карлос Гон подаде оставка тази нощ от председателския пост във френския автомобилостроител \"Рено\" (Renault), съобщи френският министър на икономиката и финансите Брюно льо Мер в интервю за \"Блумбърг\" на Световния икономически форум в Давос, предаде \"Ройтерс\". \"Сега е време да се избере ново ръководство, тъй като най-важното днес е да се подготви бъдещето на \"Рено\" и на обединението\" с \"Нисан\" (Nissan), допълни министърът. Льо Мер каза това няколко часа преди началото на заседание на управителния съвет на автомобилната компания, посветено на смяната на Гон, който от два месеца е  в японски затвор  по обвинения във финансови злоупотреби. Тази стъпка може да намали напрежението в обединението с \"Нисан\" (Nissan) след ареста на Гон в Япония. Заседанието ще започне в 9 часа по Гринуич (11 часа бълг. време). Ще бъде обсъдено предложението да се назначи шефът на \"Мишлен\" (Michelin) Жан-Доминик Сенар на поста председател и да бъде повишен заместникът на Гон, Тиери Болоре, до главен изпълнителен директор, съобщиха източници. Решението, идващо два месеца след ареста на Гон на 19 ноември и бързото му освобождаване от поста председател на съвета на директорите на \"Нисан\", обръща страница в неговото 20-годишно ръководство на партньорството между двете компании. Гон превърна \"Рено-Нисан\" в световен гигант в автомобилостроенето, след като френската компания придоби почти фалиралия \"Нисан\" през 1999 година. Гон  е обвинен, че не е декларирал  над 80 милиона долара допълнителни приходи от \"Нисан\" за периода 2010-2018 година, които той е уредил да му бъдат изплатени по-късно. Бившият член на съвета на директорите на \"Нисан\" Грег Кели, както и самата компания, също са обвинени.", "date": "2019.01.24", "title": "Карлос Гон подаде оставка от председателския пост в \"Рено\""}
{"url": "https://www.dnevnik.bg/citat_na_deniia/2019/01/24/3379674_citat_na_denia_kogato_golemite_ikonomiki_kihnat/", "text": "Това заяви президентът на Световната банка Кристалина Георгиева в ефира на \"Нова телевизия\". \"Ние сме с малък дълг и с голям излишък, но трябва да мислим за бъдещето. Да обърнем повече внимание на инвестиционния климат. Стоим на едно място. Българите сме бързо адаптивни и трябва да използваме това\", допълни тя. Георгиева коментира и процесите в световната икономика. Според нея 2019 г. няма да е толкова добра, колкото предходната. \"Растежът е стабилен, но е по-малък, отколкото прогнозирахме преди 6 месеца\", добави тя. Тя каза още, че най-големият проблем е напрежението между Китай и САЩ. \"Вече има признаци на финансов стрес - лихвите вървят нагоре. Заради това вярвам, че големите сили ще направят всичко възможно да се разберат\", добави Георгиева.", "date": "2019.01.24", "title": "Цитат на деня: Когато големите икономики кихнат, малките хващат пневмония, България е имунизирана"}
{"url": "https://www.dnevnik.bg/bulgaria/2019/01/24/3379680_kratki_novini_vlak_blusna_13-godishno_dete_krai_sofiia/", "text": "БНБ спира от обращение възпоменателни монети Те са емитирани през 2013 г. и престават да бъдат законно платежно средство от 08.02.2019 г., съобщи централната банка. След тази дата те ще се обменят на касите на БНБ по номинална стойност, без ограничение на количеството, без такса и със срок на обмяна до 31.12.2020 г. \"Евромъни Трансфер\" ООД прекратява дейността си Считано от 1 февруари 2019 г., \"Евромъни Трансфер\" ООД, с ЕИК 201959985, прекратява дейността си като платежна институция, а издаденият на дружеството лиценз за налични парични преводи, се обезсилва, съобщи БНБ. Прекратяването е след заявление от компанията за прекратяване на дейността й. Жители на Драгичево ще протестират срещу мантинела  Агенция \"Пътна инфраструктура\" е поставила мантинела, която затваря северния изход на Драгичево, в резултат на което голяма част от жителите са принудени да карат допълнителни 8 км., за да излязат на пътя за София. В съобщение до медиите жителите съобщават, че се готвят за протест, с който да се блокира Е-79 и настояват за среща с представители на пътната агенция и КАТ. Борисов разпореди проверка на обект за аварийно водоснабдяване в Хасково Проектът предвижда строеж на дублиращи кладенци за питейна вода, който да гарантират безопасността на здравето на жителите в региона и решаване на проблема с питейната вода, съобщава правителствената пресслужба. През май 2017 г. Министерският съвет отпусна 1.93 млн. лв на община Хасково за финансирането на обекта. Проверката ще обхване всички аспекти на строителните дейности на обекта, цялата налична документация, както и сроковете, заложени в сключеното между Министерството на регионалното развитие и община Хасково.  Шофьорските книжки на хората с увреждания вече ще важат 10 години Парламентът прие на второ четене промени в Закона за българските лични документи, които предвиждат срокът на валидност на свидетелствата за управление на МПС на хората с увреждания да бъде удължен от 5 на 10 години. Десет години е валидността на книжките на всички останали шофьори. В доклада на парламентарната вътрешна комисия се посочва, че в България има около 170 хиляди водачи на превозни средства с различна степен на увреждане. БНБ предупреди за опит за измама Във връзка с установени опити за фишинг атака, която се състои в получаване на електронни съобщения от името на Българската народна банка, Централната банка заявява, че не поддържа сметки на физически лица и онлайн банкиране за тях, става известно от съобщение. Компетентните органи са уведомени за предприемане на съответните действия срещу опита за измама. Влак блъсна 13-годишно дете край София Момичето е откарано в \"Пирогов\" и е без опасност за живота, съобщава \"Фокус\". Инцидентът е станал край гара Кумарица, когато 13-годишното дете е пресичало. Все още не е известно каква е причината за случилото се. Възможно е и детето да е било до релсите, но въздушната струя да го е повлякла.", "date": "2019.01.24", "title": "Кратки новини: БНБ спира от обращение възпоменателни монети"}
{"url": "https://www.dnevnik.bg/sviat/2019/01/24/3379672_putin_i_erdogan_dogovoriha_nova_sreshta_s_rohani_v/", "text": "Руският президент Владимир Путин съобщи, че се е съгласил да е домакин на нова среща с колегите си от Турция и Иран Реджеп Тайип Ердоган и Хасан Рохани в ново търсене на решение за Сирия, предадоха \"Ройтерс\" и ТАСС. Новите разговори на върха бяха обявени след среща на Путин и Ердоган в Москва вчера, посветена основно на енергетиката и на ситуацията в Сирия. Срещата ще е в \"най-скоро време\" и се прави \"подготовка за организация\" на събитието в Русия, казаха двамата, но не споменаха дати. Срещите в този формат зачестиха през есента на 2017 г. Тогава Путин, Ердоган и Рохани  свикаха в Сочи  специален конгрес за Сирия за решаване на конфликта като \"гаранти\" на опитите за примирие в страната. Според двамата държавни глави водеща тема е била ситуацията в Идлиб - последната провинция, контролирана предимно от радикални бунтовници, в която двамата договориха нова \"демилитаризирана зона\", за да предотвратят сблъсъци между тях и силите на президента Башар ал Асад. \"За съжаление има много проблеми там и ги виждаме\", каза Путин по време на пресконференцията. Президентът изрази и разочарованието си, че е трудно да се създаде конституционна комисия за Сирия под егидата на ООН, като обвини Франция, Германия и Великобритания, че са блокирали създаването на комисията през декември и са изненадали Русия. Обсъдено е било и решението на американския президент Доналд Тръмп за изтегляне от Сирия, което Москва оценява като \"положителна\" стъпка. След него Турция смята да продължи операцията си срещу кюрдските бойци, които досега бяха основни съюзници на САЩ в борбата срещу \"Ислямска държава\". Според Путин обаче е желателно те да водят диалог за бъдещето си с Дамаск. Срещи между техни представители и Сирия имаше и миналата година, по времето около операция \"Маслинова клонка\" в Северозападна Сирия, в която турски сили и бунтовници, подкрепяни от тях, изтласкаха кюрдите от района на град Африн. Руският държавен глава освен това каза, че се надява АЕЦ \"Акую\", която се строи в Турция с руска помощ, да бъде  пусната през 2023 г.  \"Реализацията на мащабен проект за строителство на първата в Турция атомна електроцентрала \"Акую\" върви по план, продължава строителството на първия енергоблок, който планираме да пуснем през 2023 г.\", каза руският държавен глава на пресконференция след руско-турските разговори. Путин подчерта, че 2023 г. е била избрана от президента Ердоган, защото тогава ще се чества 100-годишнината от създаването на Република Турция.", "date": "2019.01.24", "title": "Путин и Ердоган договориха нова среща с Рохани в Сирия"}
{"url": "https://www.dnevnik.bg/sviat/2019/01/24/3379683_trump_otloji_rechta_si_za_sustoianieto_na_sujuza/", "text": "Президентът на САЩ Доналд Тръмп заяви, че ще отложи изнасянето на годишната си реч \"За състоянието на съюза\", докато не приключи продължаващата вече повече от месец частична парализа на държавната администрация, предадоха \"Асошиейтед прес\" и ТАСС. Тръмп заяви това в \"Туитър\", след като председателката на Камарата на представителите Нанси Пелоси му отказа достъп до залата на Камарата за произнасянето на речта, докато администрацията не възобнови изцяло работата си. Тръмп заяви в два туита, че не търси друго място за речта си, защото \"никое друго място не може да се сравни с историята, традицията и значението на залата на Камарата на представителите\". Тръмп туитна, че очаква с нетърпение да изнесе \"страхотна реч в близко бъдеще\". Малко преди това Тръмп беше заявил в разговор с журналисти, че ще намери \"алтернативно място\" за изнасяне на речта \"За състоянието на съюза\", в която президентът излага вижданията си за положението в страната и обявява насоките на действие на администрацията си, отбелязва ТАСС. Пелоси по-рано помоли Тръмп да отложи речта си, докато не приключи парализата на администрацията, но Белият дом се опита да пренебрегне молбата й, като обяви, че Тръмп ще произнесе речта си на 29 януари, както е планирано. След това обаче Пелоси уведоми Тръмп, че контролираната от демократите Камара на представителите няма да приеме необходимата резолюция, която позволява на президента да вземе думата на съвместно заседание на двете камари на Конгреса. /БТА", "date": "2019.01.24", "title": "Тръмп отложи речта си \"За състоянието на съюза\" заради блокажа на правителството"}
{"url": "https://www.dnevnik.bg/sport/2019/01/24/3379702_ivelin_popov_produljava_karierata_si_v_ruskiia_rostov/", "text": "Капитанът на националния отбор Ивелин Попов подписа с руския \"Ростов\", обявиха от клуба. Съставът от Премиер лигата привлича атакуващия халф като свободен агент, след като в  началото на 2019 г. Попов разтрогна договора си със \"Спартак\" (Москва) . \"Приветстваме Ивелин с добре дошъл и му желаем много успехи с жълто-синята фланелка\", написаха на официалния си сайт от \"Ростов\". Договорът на българския национал е за две години и половина. Той ще се присъедини към новите си съотборници за подготвителен лагер в катарската столица Доха. \"Ростов\" заема седмо място в Премиер лигата по време на зимната пауза след 17 кръга. Тимът има 24 точки, като се намира на четири от зона Лига Европа. Треньор на състава е Валерий Карпин. Попов е второто ново име за зимата, след като наскоро с \"Ростов\" подписа и финландецът Роман Ерьоменко. За българския футболист това е четвърти клуб в Русия. Той премина в страната през 2012 г., когато беше купен от \"Кубан\" (Краснодар). През 2015 г. \"Спартак\" го привлече, а през 2018 г. игра за кратко под наем в \"Рубин\" (Казан). Със \"Спартак\" Попов спечели титлата и Суперкупата на Русия. За отбора Попов има 97 мача и девет гола. Той също коментира трансфера си във \"Фейсбук\": \"Много съм щастлив, че избрах \"Ростов\"! Вярвам, че ще имаме много щастливи мигове.\"", "date": "2019.01.24", "title": "Ивелин Попов продължава кариерата си в руския \"Ростов\""}
{"url": "https://www.dnevnik.bg/photos/2019/01/24/3379624_fotogaleriia_podgotovka_za_nai-goliamoto_sustezanie_s/", "text": "На 26 и 27 януари ще се проведе най-голямото състезание за кучешки впрягове Aviemore Sled Dog Rally във Фешибридж, Шотландия. Тази година е 36-ото му издание. Организирано е от Клуба на сибирското хъски във Великобритания съвместно с Комисията по горите в Шотландия и спонсорирано от производители на кучешки храни.", "date": "2019.01.24", "title": "Фотогалерия: Кой е най-бързият кучешки впряг"}
{"url": "https://www.dnevnik.bg/zdrave/2019/01/24/3379711_parlamentut_napravi_purvata_stupka_za_transformirane/", "text": "Парламентът направи първата крачка към изваждане на болница \"Лозенец\" от управление на Министерски съвет и трансформирането й в търговско дружество, което да бъде прехвърлено към Софийския университет \"Св. Климент Охридски\". Депутатите приеха на първо четене промените, с които болницата ще отпадне от списъка с дружества, управлявани от правителството. Между първо и второ четене на промените ще се опише как ще се трансформира и прехвърли болницата, коментира по време на дебатите здравният министър Кирил Ананиев. Той отбеляза, че болницата ще остане държавна собственост, но ще бъде прехвърлена за управление към университета. Ананиев посочи, че през годините държавата е инвестирала милиони в техника, оборудване, ремонти, персонал и е редно този потенциал да се запази и да остане достъпен за хората. Измененията ще дадат възможност на правителството да приеме необходимите решения за преобразуването на болницата, което се очаква да стане веднага след приемането им на второ четене. Първоначалната идея за болница \"Лозенец\" беше тя да спре да е специализираното лечебно заведение на властта и да стане първата многопрофилна болница за комплексно лечение на деца. Тогава от Софийския университет  възразиха остро  и заявиха, че това ще попречи на студентите им да се обучават в болницата, както и ще отнеме акредитацията на Медицинския факултет на университета. Заради критиките премиерът Бойко Борисов  отмени стъпката, но поиска \"Лозенец\" да не е към Министерския съвет . Беше решено, че тя няма да бъде преструктурирана в детска, а ще бъде дадена за управление на университета. Освен това Борисов обяви, че правителството ще погаси дълговете на болница \"Лозенец\" с 23 млн. лева. Преди това здравният министър Кирил Ананиев съобщи, че задълженията на  болницата са над 30 млн. лв.  и ще има проверка на държавната финансова инспекция. А ако скоро \"Лозенец\" не бъде трансформирана, \"може да е късно\". И днес управляващите отбелязаха, че досега болницата не се е управлявала добре, за да бъдат натрупани толкова много задължения. Кабинетът обещава да не изостави и намерението си за  създаване на детска многопрофилна болница , която ще бъде създадена в стара 13-етажната сграда - в момента е на груб строеж на територията на Александровска болница в София. Днес здравният министър Кирил Ананиев отново декларира, че тази година ще започнат строителството и ремонтът.", "date": "2019.01.24", "title": "Парламентът направи първата стъпка за трансформиране на болница \"Лозенец\""}
{"url": "https://www.dnevnik.bg/sviat/2019/01/24/3379708_kim_chen-un_naredi_da_zapochne_podgotovka_za_vtorata/", "text": "Севернокорейският лидер Ким Чен-Ун нареди да започне подготовка за втората му среща на върха с президента на САЩ Доналд Тръмп, предаде ДПА. Ким изрази огромно задоволство, след като  получи писмо от Тръмп , и похвали необикновената решимост на американския президент за нова среща, на която да бъде обсъден въпросът за денуклеаризацията на Корейския полуостров, предаде севернокорейската информационна агенция КЦТА. Доналд Тръмп заяви в неделя след разговор със севернокорейския представител Ким Йон-Чол във Вашингтон, че втората среща с Ким Чен-Ун ще бъде най-вероятно в края на февруари. Вече е избрана страна домакин на срещата, но името ѝ ще бъде съобщено по-късно. Твърди се, че това е Виетнам. Тръмп и Ким се срещнаха за първи път през юни 2018 г. в Сингапур, където Ким изрази готовност за пълна денуклеаризация. Двете страни обаче не поеха конкретни ангажименти за това как КНДР ще се освободи от ядрения си арсенал и какво САЩ предлагат в замяна. Ким Чен-Ун заяви, че е уверен в позитивното мислене на президента Тръмп и че търпеливо, добросъвестно и стъпка по стъпка ще върви заедно със Съединените щати по пътя към поставената цел.", "date": "2019.01.24", "title": "Ким Чен-Ун нареди да започне подготовка за втората среща с Тръмп"}
{"url": "https://www.dnevnik.bg/evropa/evropeiski_parlament/2019/01/24/3379709_shte_uspee_li_razdrobenata_polska_opoziciia_da_se/", "text": "От регионалните избори в Полша през есента социологическите проучвания редовно поставят начело управляващата партия \"Право и справедливост\", давайки й подкрепа между 30 и 40 процента в зависимост от методологията. Най-голямата опозиционна партия, \"Гражданска платформа\", водена от Гжегож Схетина, получава одобрение от 22%. Според последния вот и социологическите проучвания от тогава \"Гражданска платформа\" е най-голямата опозиционна сила, но не е единствената. Ако се яви сама на изборите за Европейски парламент през май, може да загуби, пише Пьотр Качински, бивш анализатор в Центъра за европейски политически изследвания в блога си  2019EUelectionsPoland.com , където обяснява полския политически живот, отбелязва EurActiv. Партия \"Новочесна\" (\"Съвременна\"), която преди време се представяше по-добре от \"Гражданска платформа\", днес почти не съществува. Все още има либерални депутати в Сейма, но ако действа сама, няма бъдеще. Тя все пак представлява важна \"добавена стойност\" за \"Гражданска платформа\". Двайсет и двата процента на \"Гражданска платформа\" заедно с двата на \"Новочесна\" са малко под двайсет и шестте процента, които коалицията между двете партии обикновено събира в проучванията. Те обаче са в конфликт, след като седем депутати на \"Новочесна\" преминаха към \"Гражданска платформа\". Има и две някога могъщи партии – селската Полска народна партия и Съюзът на демократичната левица. През есента на 2018 г. \"Право и справедливост\" проведе мащабна кампания за изкореняване на подкрепата за народната партия в селските райони. Въпреки че усилията й се провалиха, народната партия все още е отслабена. През 2014 г. тя имаше почти 24% от всички членове на регионалните съвети. През 2018 г. те са 12 на сто. Лидерът на народната партия Владислав Кошиняк-Камеш продължава да държи ключа за съдбата на бъдещата коалиция за евроизборите. Партията трябва да вземе решение през следващите дни или седмици, а през декември той каза: \"Готови сме да се явим сами\", но остави вратата отворена за разговори с други партньори. Кошиняк-Камеш е най-популярният лидер на опозицията според скорошно проучване – 26% от хората го одобряват за бъдещ премиер, а едва 10% подкрепят Схетина. Заедно с народната партия съюз на \"Гражданска платформа\" и \"Новочесна\" може да оспори лидерската позиция на \"Право и справедливост\". А ако към тях се присъедини и Съюзът на демократичната левица, опозицията може да стане победител. Различават ли се Това, което ги обединява, е убеждението, че правителството на \"Право и справедливост\" е имало разрушително въздействие за страната. Това, което ги разделя, е всичко останало. \"Гражданска платформа\" е дясноцентристка партия, която подкрепя свободния пазар и уважава връзката между държавата и католическата църква. Популярна е сред по-заможните хора, градското и добре образованото население. \"Новочесна\" е либерална партия, сходна с \"Гражданска платформа\", но с повече фокус върху въпросите за равенството. Полската народна партия е партията на фермерите, а Съюзът на демократичната левица представлява определени части от обществото, близки до военните и бившите членове на комунистическата партия. Непознатият Когато  Роберт Биедрон , бивш депутат (2011-2014 г.) и бивш гей активист, се кандидатира за кмет на Слупск, експерти и политически партии не му даваха особен шанс. Когато през 2014 г. той победи, си спечели уважение сред поддръжниците на левицата. Когато преди две години социолозите започнаха да правят анкети за това кой може да бъде следващият държавен глава през 2020 г., Биедрон получи 26-33%. Днес той казва, че иска да бъде премиер. Биедрон няма да тръгне с опозицията. Той първо иса да провери колко е силен, а европейските избори ще са показателни за това. Той обича да цитира френския президент Еманюел Макрон и е еднакво критичен към \"Право и справедливост\", \"Гражданска платформа\" и католическата църква. Структурата, парите и шумът около него са налице. Но скоршният опит с партии, създадени на основата на популярността на техните лидери, показва, че съществуването им е кратко. Отсъстващият... ...е Доналд Туск, председател на Европейския съвет. Неговият мандат свършва през декември. Популярността му сред опозицията е голяма, но той не може да се кандидатира или да води опозицията заради европейския си пост. През декември обаче във Варшава се носеха слухове за тайна сделка между него и Схетина. Изглежда, една от опциите е Туск да проключи мандата си в Европейския съвет три месеца по-рано, навреме за парламентарните избори наесен.", "date": "2019.01.24", "title": "Ще успее ли раздробената полска опозиция да се обедини за евроизборите"}
{"url": "https://www.dnevnik.bg/sport/2019/01/24/3379722_hardun_produlji_rekordnata_si_seriia_s_61_tochki/", "text": "Джеймс Хардън продължава с невероятното си представяне през сезона в НБА, след като реализира 30 или повече точки в 21-и пореден мач. Звездата на \"Хюстън рокетс\" отбеляза рекордните в кариерата си 61 при успеха със 114:110 над \"Ню Йорк никс\". Гардът изпревари Кобе Брайънт наскоро, а серията му е четвъртата най-дълга в цялата история на НБА. Повече поредни мачове с 30 или повече точки има единствено легендарният Уилт Чембърлейн. Той реализира в 25 срещи през сезон 1960-1961, 31 през 1961-1962 и 1962-1963, както и 65 през сезон 1961-1962. Освен това 61 точки е най-доброто постижение дотук през сезона. Преди това Кемба Уокър от \"Шарлът хорнетс\" беше вкарал 60 на 17 ноември. Хардън изравнява Брайънт по друг показател – той става вторият, вкарал 61 точки на \"Никс\", след като бившият гард на \"Лос Анджелис лейкърс\" го направи през 2009 г. Хардън реализира 19 точки още в първата четвърт, а на почивката беше с актив 36. Той прекара на паркета точно 40 минути, като реализира 17 от 38 стрелби, включително пет от 20 от тройката. Хардън застана на наказателната линия 25 пъти и вкара 22 от тях. Звездата на \"ракетите\" завърши с дабъл-дабъл, като овладя 15 борби. Ерик Гордън добави 20 точки, но вкара много важна тройка само девет секунди преди края на срещата. За \"Никс\" Алонзо Трир вкара 31 точки, а Тим Хардуей-младши – 21. \"Хюстън\" заема пето място в Западната конференция с 27 победи и 20 загуби. \"Ню Йорк\" е без шанс за плейофите на Изток, като е 14-и с едва 10 победи и 36 поражения. В друг много интересен мач \"Филаделфия 76\" победи в своята зала \"Уелс фарго сентър\" гостуващия \"Сан Антонио спърс\" със 122:120. Джоел Ембийд отново направи много силен мач, като вкара 33 точки и овладя 19 борби. Камерунският център записа 40-и мач с дабъл-дабъл през сезона от изиграни общо 45. На висота се представи и Бен Симънс, който реализира своя осми трипъл-дабъл през сезона – 21 точки, 15 асистенции и 10 борби. Джей Джей Редик добави 19 точки, а Ландри Шамет – 14. Във втори пореден мач \"Филаделфия\" беше без Джими Бътлър. За \"шпорите\" Демар Дероузън вкара 26 точки и добави девет борби, а Руди Гей се отчете със 17 точки. Загубата е 22-а за \"Сан Антонио в 49 мача, като тимът е седми на Запад. \"Филаделфия\" е четвърти в Източната конференция с 32 победи и 17 поражения. В Мемфис местният тим \"Мемфис гризлис\" загуби от \"Шарлът хорнетс\" със 107:118 в ден, белязан от много събития. Още преди мача ръководството на \"гризлитата\" обяви, че двете звезди Майк Конли и Марк Гасол са поставени в листата на играчите, гласени за трансфери. Малко по-късно в съблекалнята на \"Мемфис\" избухна пожар, който доведе до евакуация на залата за малко. Все пак срещата се проведе, а Конли и Гасол бяха най-добрите за домакините. Гардът завърши с 31 точки, а Гасол реализира трипъл-дабъл - 22 точки, 10 асистенции и 17 борби. За победителите от \"Шарлът\" Кемба Уокър вкара 22, а Никола Батум 18.", "date": "2019.01.24", "title": "Хардън впечатли с рекордните 61 точки срещу \"Ню Йорк никс\" (видео)"}
{"url": "https://www.dnevnik.bg/bulgaria/2019/01/24/3379726_antikorupcionniiat_fond_otkril_nerednosti_v_tol_sistema/", "text": "Изменения в договора за тол-системата и електронната винетка предвиждат отпадане на редица съществени дейности от проекта на обща стойност близо 180 млн. лева, но без промяна на стойността за данъкоплатците. Този и други факти, свързани с ключовата обществена поръчка, администрирана от Агенция \"Пътна инфраструктура\" (АПИ), са обосновали решението на фондация \"Антикорупционен фонд\" (АКФ) да провери цялата налична документация по случая. Това съобщи фондът, който е установил съмнения за нередности и подал сигнал до Агенцията за държавна финансова инспекция (АДФИ). Първите съмнения за нередности са свързани със сключването на  допълнително споразумение от 28 ноември 2018 г., с което са въведени редица изменения на договора . Налице са и съмнения дали договорът за милиони е изменен в съответствие със законовия ред, отбелязват от АФП. С анекса част от първоначално предвидените дейности отпадат, други са изменени, променят се и сроковете на изпълнение, като някои от тях се удължават. Единствено непроменена е цената - 150 млн. лв., но начинът на плащане е коригиран в полза на изпълнителя - 50% през май тази година вместо 100% изцяло, след като системата заработи, се вижда от документа. Сключеният анекс предвижда промяна в 18 от дейностите, като някои от основните - с голяма финансова тежест, отпадат. Между тях е отказът на държавата от преоборудването на 125 рамки за контрол в населени места, прокарването на 200 км оптични кабели до десетте най-натоварени гранични пункта, 7 вместо 30 офиса за плащане на граничните пунктове. Всичко по темата четете  тук. АПИ обосновава отпадането на изискването за изграждане на оптични връзки с писмо от Държавна агенция \"Електронно управление\", в което се твърди, че съществуващата вече комуникационна инфраструктура е напълно достатъчна и нe e необходимо изграждане на оптична мрежа. Пред АКФ от агенцията са отрекли твърдението на АПИ. Липсата на промяна в цената АПИ обосновава и с доклади на независими оценители, които обаче не са публикувани на интернет страницата на агенцията. Антикорупционният фонд е поискал докладите по реда на Закона за достъп до обществена информация и очаква отговор от компетентните институции. Поискани от АКФ са били и други документи, цитирани в допълнителното споразумение. \"Голяма част от тях следва да са приложени към анекса и да са неразделна част от него, но и към настоящия момент не са публикувани на интернет страницата на АПИ\", отбелязва съобщението. Съмненията дали договорът е законно изменен са породени и заради изисквания на Закона за обществените поръчки, които не са спазени. Според разпоредбата договорите за обществени поръчки могат да се изменят само при едновременното наличие на две предпоставки: 1) измененията се дължат на обстоятелства, които са били непредвидими от възложителя при полагане на дължимата грижа, и 2) измененията не водят до промяна на предмета на договора. Като причини за изменението на договора АПИ посочва и нужда от защита от неблагоприятни метеорологични влияния и срещу вандализъм. \"Няма обаче никакви аргументи в подкрепа на твърдението, че описаните изменения на договора са резултат от обстоятелства, които не са могли да бъдат предвидени от възложителя на поръчката - АПИ\", отбелязва екипът на антикорупционния фонд.", "date": "2019.01.24", "title": "Антикорупционният фонд открил нередности в договора за тол-системата"}
{"url": "https://www.dnevnik.bg/photos/2019/01/24/3379703_fotogaleriia_godishnina_ot_diktaturata_vuv_venecuela/", "text": "Стотици хиляди венецуелци протестираха вчера срещу президента Николас Мадуро в Каракас и други градове.", "date": "2019.01.24", "title": "Фотогалерия: Годишнина от диктатурата във Венецуела прерасна в протест срещу Мадуро"}
{"url": "https://www.dnevnik.bg/sviat/2019/01/24/3379710_malaiziia_izbra_nov_kral/", "text": "Султанът на щата Паханг Тенгку Абдула беше избран за нов крал на Малайзия, предаде ТАСС, като се позовава на в. \"Стрейтс таймс\", пише БТА. Тайното гласуване на Съвета на султаните, в който влизат наследствените султани на 9 от 13-те щата, се състоя днес в двореца Истана Негара, официалната кралска резиденция в столицата Куала Лумпур. Очаква се до края на месеца новият държавен глава да положи клетва. Според \"Асошиейтед прес\" вероятната дата е 31 януари. Досегашният крал  се оттегли изненадващо  на фона на информация за напрежение между него и премиера.", "date": "2019.01.24", "title": "Малайзия избра нов крал"}
{"url": "https://www.dnevnik.bg/politika/2019/01/24/3379723_mareshki_shte_vodi_evrodeputatska_lista_v_koaliciia_s/", "text": "Лидерът на \"Воля\" Веселин Марешки ще води кандидатската листа за европейските избори през май на коалиция, в която влизат още Народната партия за свобода и достойнство (НПСД) на Орхан Исмаилов, Земеделският съюз \"Александър Стамболийски\" на Спас Панчев и партия \"Обединена социалдемокрация\" на Петър Дертлиев. Новата формация, която носи работното име \"Воля - българските родолюбци\", бе представена днес на пресконференция в Народното събрание. Партията на Орхан Исмаилов е бивш коалиционен партньор на ДОСТ на Лютви Местан, а земеделците на Спас Панчев бяха изключени от коалиция \"БСП за България\" миналото лято след заявено желание за компромиси с опозиционната политика на левицата и общи действия с ГЕРБ. Днес Веселин Марешки отрече коалицията да е безпринципна и обяви, че четирите партии са обединени от родолюбие. Подобна бе тезата и на Орхан Исмаилов. От думите на Спас Панчев обаче се разбра, че с коалиция по-лесно се преодолява прагът от 5.8% за влизане в Европейския парламент (ЕП). Сред основните послания в предизборната кампания на коалицията са европейски доходи, образование и здравеопазване, етническа и религиозна толерантност и ликвидиране на монополите и картелите. Желанието на партньорите, които по свои сметки имат един сигурен представител в ЕП, било да работят за двама евродепутати. В отговор на въпрос на \"Дневник\" Марешки каза, че оглавяването на листата не е опит за бягство в Брюксел, тъй като след изборите щяло да се реши кои ще са представителите на коалицията там. По думите му обаче било важно те да са част от очакваната бъдеща група около  френската крайна десница на Марин льо Пен . Коалиция \"Воля - българските родолюбци\" била отворена за други партии, но по думите на Марешки сред тях не може да е ДОСТ на Лютви Местан. Той не отговори категорично дали ще преговаря за партньорство с \"Атака\", но предположи, че Волен Сидеров щял да бъде водач на евролистата на коалиция \"Обединени патриоти\", а конкурентът му Ангел Джамбазки - да се бори за преференции.", "date": "2019.01.24", "title": "Марешки ще води евродепутатска листа в коалиция с бивш партньор на Местан"}
{"url": "https://www.dnevnik.bg/sviat/2019/01/24/3379716_oceliavaneto_na_maduro_zavisi_ot_armiiata_i_drugi/", "text": "Президентът на Венецуела Николас Мадуро се сблъска вчера с най-директното предизвикателство срещу оставането си на власт, когато  опозиционният лидер Хуан Гуайдо  се обяви за легитимен държавен глава и бе признат за такъв не само от хилядите си поддръжници по улиците на венецуелската столица Каракас, но и от няколко правителства, включително това на САЩ, пише вестник \"Ню Йорк таймс\". \"Аз съм единственият президент на Венецуела. Не желаем да се връщаме в ХХ век, който бе век на американски интервенции и организирани от САЩ държавни преврати\", заяви Николас Мадуро в отговор на решението на Тръмп да признае Гуайдо за временно изпълняващ длъжността президент на Венецуела. Поставянето под въпрос на властта на Мадуро от Гуайдо създава опасност от конфронтация с употреба на насилие, хаос и объркване през идните дни, отбелязва \"Ню Йорк таймс\". Според изданието признаването на Гуайдо от САЩ за легитимен президент е много повече от символичен жест и създава нови усложнения за Мадуро. Бързо развиващите се събития във Венецуела изненадаха голям брой наблюдатели, пише вестник \"Вашингтон пост\". До неотдавна те разглеждаха Мадуро като здраво вкопчил се във властта. Осъждането от страна на международната общност и свежата енергия на противниците му обаче разкриха една нова и доста променлива динамика. Според някои експерти режимът на Мадуро може да падне бързо като Берлинската стена, а други са на мнение, че той ще се задържи на власт с помощта на досегашните си съюзници - Русия, Китай и Куба. Експерти от дълго време твърдят, че оцеляването на Мадуро зависи от това дали армията ще продължава да го подкрепя, пише вестник \"Гардиън\". Не е ясно обаче дали той ще получи тази подкрепа на фона на опитите на Гуайдо и контролираното от опозицията Национално събрание да привлекат военните на своя страна, обещавайки амнистия на тези от тях, които помогнат за връщането на демокрацията във Венецуела, посочва британското издание. Решението на Белия дом да признае Хуан Гуайдо за президент на Венецуела поставя САЩ в конфронтация със социалистическия лидер на страната Николас Мадуро, изтъква вестник \"Дейли телеграф\". Според британското издание самопровъзгласяването на Гуайдо за президент на Венецуела може да го превърне в мишена за венецуелските сили за сигурност, които е възможно да се опитат да го арестуват. Гуайдо вече бе задържан за кратко и освободен на 13 януари, припомня \"Дейли телеграф\". Вчерашният 23 януари бе повратен за Венецуела, пише френският вестник \"Фигаро\". Председателят на Националното събрание Хуан Гуайдо направи деня исторически, след като се самопровъзгласи за временно изпълняващ длъжността президент, отбелязва вестникът. /БТА", "date": "2019.01.24", "title": "\"Оцеляването на Мадуро зависи от армията\" и други западни коментари за Венецуела"}
{"url": "https://www.dnevnik.bg/razvlechenie/2019/01/24/3379713_plastmasata_zajiviava_vtori_jivot_v_proizvedeniiata_na/", "text": "Лемур, направен от изкривени брони на коли и капаци на кошчета за боклук. Бухал, изработен от отпадъци от пластмаса. Цветни животни се появиха в Париж като част от нова изложба на португалския стрийт арт артист Bordalo II. Неговата цел е да подчертае ефекта на отпадъците върху околната среда, пише \"Ройтерс\". Артистът, чието истинско име е Артур Бордало, идва в Париж с произведенията си за изложбата Accord de Paris (\"Парижкото споразумение\") - препратка към Парижкото споразумение за борбата с изменението на климата от 2016 г. В изложбата са показани скулптури в ярки цветове и произведения на изкуството, които изобразяват животни, направени от отпадъци от пластмаса, които Бордало намира в центрове за рециклиране, бунища и на улицата.  \"Идеята не е да се направи нещо красиво от отпадъци, а хората да се спрат, да погледнат и да разберат каква е историята зад тях\", казва пред \"Ройтерс\" артистът. Той представя природата чрез скулптури на животни, а не чрез растения, защото според него животните са по-сходни с хората. \"Ние унищожаваме света с навиците си\", завършва Бордало.", "date": "2019.01.24", "title": "Пластмасата заживява втори живот в произведенията на португалски артист"}
{"url": "https://www.dnevnik.bg/sport/2019/01/24/3379747_pochetino_poiska_vuvejdaneto_na_videopovtoreniiata_da/", "text": "Мениджърът на \"Тотнъм\" Маурисио Почетино смята, че Висшата лига не е готова за въвеждането на  системата за видеоповторения (VAR)  от следващия сезон. Английският шампионат трябва да стане поредното голямо първенство, което да се възползва от системата, но дотук пробите, които бяха направени, водят до разнопосочни мнения. Според Почетино е нужно време \"нещата да се изгладят\". Аржентинецът смята, че забавянето на решенията на съдиите изнервят феновете. През настоящия сезон системата беше използвана в мачовете за Купата на Лигата и някои срещи от Купата на Футболната асоциация (ФА къп). \"Мисля, че е добра идея да забавим малко въвеждането на VAR, поне докато не съберем цялата информация и не се направят нужните анализи. По-добре е да спрем за година или повече, но всичко да бъде нормално\", каза Почетино. В мача на \"Тотнъм\" с \"Челси\" от  полуфиналите в Купата на лигата  имаше спорен момент при отбелязването на единствения гол. В началото на атаката имаше съмнение за засада на Хари Кейн, което VAR показа като редовна ситуация. По-късно обаче от  \"Челси\" доказаха, че нападателят е в засада . \"Това, което ме притеснява, е, че ще има момент, когато футболът започва да изнервя феновете. Ако спреш за няколко минути, за да вземеш решение, не знаеш как ще реагират хората на стадиона\", добави Почетино. \"Гледайки всеки мач в Европа сега, не мисля, че хората са щастливи.\"", "date": "2019.01.24", "title": "Почетино поиска въвеждането на видеоповторенията да се отложи с година"}
{"url": "https://www.dnevnik.bg/bulgaria/2019/01/24/3379760_parlamentut_prie_okonchatelno_sporniia_zakon_za/", "text": "Парламентът прие окончателно и единодушно промените в Закона за личните данни, предаде агенция \"Фокус\". Законопроектът с вносител Министерският съвет беше приет на първо четене на 19 септември 2018 г. \"Това е един от малкото закони, в който всички политически формации гласуваха единодушно, без да има възражения. Благодаря на всички колеги, в това число и на опозицията\", заяви след приемането на закона председателят на парламентарната група на ГЕРБ Цветан Цветанов. В срок до 1 година след влизането в сила на закона Комисията за защита на личните данни трябва да приеме наредбите за акредитация по европейската директива за защита на личните данни. Вчера депутатите  приеха най-спорните текстове , които дават възможност за проверки на медийни публикации, журналисти, за академични проучвания, документални материали и др., както и за откази за достъп до информация. Те вече  дадоха повод  на Асоциацията на европейските журналисти да призоват президента да наложи вето на закона. Днес депутатите гласуваха обработването на данни на ненавършили 14 години да може да става само след съгласие на родителя. Работодателите няма да могат да държат лични данни на участници в процедура за избор на персонал за срок по-дълъг от 6 месеца, освен ако не им е дадено съгласие за по-дълъг срок. Гражданите ще могат да сезират Комисията за защита на личните данни, ако правата им са били нарушени, като в тримесечен срок трябва да получат информация за напредъка по жалбите. По закона за МВР се разрешава обработването на лични данни, разкриващи расов или етнически произход, политически възгледи или религиозни убеждения. Митническите служители ще могат да обработват лични данни, получени от други органи. При обработване на данни по отношение на задължения за ДДС от внос и акцизи митническите служители могат да не искат съгласието на физическото лице и да не го информират преди и по време на обработването на личните му данни. По закона за ДАНС субектите на данни могат да поискат да им се предостави информация за обработваните за тях лични данни. Това искане може да се ограничи, да се забави или да не се предостави, ако би засегнало разкриването на терористични или тежки престъпления. Обработването на лични данни за превенция на изпирането на пари и финансирането на тероризма ще се смята за въпрос от обществен интерес.", "date": "2019.01.24", "title": "Парламентът прие окончателно спорния Закон за личните данни"}
{"url": "https://www.dnevnik.bg/sviat/2019/01/24/3379730_rusiia_predupredi_sasht_da_se_vuzdurjat_ot_voenna/", "text": "Военна намеса на Съединените щати след решението на шефа на парламента  да се самообяви за президент  би предизвикала катастрофални последици във Венецуела. Това предупреждение отправи заместник-министърът на въъншните работи работи на Русия Сергей Рябков, предаде \"Интерфакс\". \"Предупреждаваме. Считаме, че това би било катастрофален сценарий, който ще разтресе изоснови този модел на развитие, който наблюдаваме в региона на Латинска Америка\", казва Рябков в интервю за сп. \"Международен живот\" в отговор на въпрос възможна ли е американска военна намеса. Позицията на Русия последва думите на американския президент Доналд Тръмп, че в момента всички възможности са на масата. Държавният секретар Майк Помпео пък призова армията на Венецуела да се намеси в подкрепа на демокрацията (чийто представител според САЩ в момента е обявилият се за президент  Хуан Гуайдо ). Венецуелското министерство на отбраната обаче обяви, че застава зад Мадуро и няма да признае Гуайдо. \"Да завземе властта\" \"Един от концептуалните елементи на самовъзприемане, самоидентификация на тези много братски близки страни в обширен регион в Латинска Америка е единството в многообразието\", каза Рябков. Малко след него прессекретарят на Кремъл Дмитрий Песков каза, че Венецуела все още не е искала помощ от Русия за справяне със ситуацията. Песков също така обвини САЩ, че чрез събитията от последните дни се опитват да \"завземат властта\" във Венецуела. Парламентът, оглавяван от Гуайдо, прие миналата седмица резолюция, с която  счита Мадуро за узурпатор . Върховният съд на Венецуела обаче обяви Гуадйо и останалите в ръководството за нелегитимни представители на венецуелските депутати. Според правозащитни организации най-малко 16 души са загинали при вчерашните протести, последвали решението на Гуайдо. Разделени  обяви още снощи, че стои зад Мадуро, след като САЩ,  над десет латиноамерикански държави  и   признаха Гуайдо (и отказаха да го направят Мексико и Боливия). Москва счита случилото се в страната за опит за държавен преврат. Тази сутрин външното министерство каза, че събитията във Венецуела достигат опасна точка, и призова опозицията да не става \"пионка в чужда игра\". Институцията заклейми американското поведение във Венецуела като нова демонстрация на \"пълно незачитане на нормите и принципите на международното право\". Сходна позиция споделя и  , която определи като \"странен\" опита за сваляне на \"демократично избрани управляващи\" (опозицията твърди, че изборите на 20 май миналата година, на които Мадуро получи нов мандат, не са били такива). Управляващата Партия на справедливостта и развитието (ПСР) каза, че \"назначаването\" на президент, каквото според нея е решението на САЩ да признаят Гуайдо, е обида за венецуелския народ. Според аржентинското издание  \"Кларин\"  Мадуро се поддържа още от   и  .  все още не е приела категорична позиция, макар председателят на Европейския съвет Доналд Туск да изрази надежда, че лидерите ще застанат на страната на \"демократични институции, включително парламента\". Дания изрази сходна позиция, но каза, че ще работи за общо становище на ЕС, а върховният представител във външната политика и сигурността  призова за свободни избори . По-късно в изявление  държавите - членки на Европейския съюз , казаха, че протестиращите във Венецуела не могат да бъдат игнорирани.  не призна изрично Гуайдо за временен президент, но поиска \"нови избори\" в страната. \"Целта ни е да се съсредеточим върху събитията на терен във Венецуела... подкрепяме Националното събрание (парламента), искаме политически процес, който трябва да доведе до избори.\" Сходна е позицията на  , според която парламентът има \"специална роля\". Правителственият говорител Щефен Зайберт написа в \"Туитър\", че ситуацията \"изисква политически процес, който да доведе до свободни и честни избори.\"   пък каза, че \"подкрепя (парламента) с Хуан Гуайдо като негов президент\" и приема, че \"изборите през 2018 г. не са били нито честни, нито справедливи\". След телефонен разговор с Гуайдо премиерът на   Педро Санчес поиска избори като \"най-добро решение\". Междувременно  и   станаха първите балкански страни, признала Гуайдо за президент на Венецуела.", "date": "2019.01.24", "title": "Русия предупреди САЩ да се въздържат от военна намеса във Венецуела"}
{"url": "https://www.dnevnik.bg/sport/2019/01/24/3379704_real_madrid_i_barselona_oglaviha_klasaciiata_na/", "text": "Реал\" (Мадрид) и \"Барселона\" са клубовете с най-големи приходи в света на футбола, показва 22-ото издание на годишния доклад на \"Делойт\" - Money League. Европейският клубен шампион се завръща на върха, където е за рекорден 12-и път. Водачът в класацията  за последните две години \"Манчестър юнайтед\"  се смъква на третото място. Общите приходи на 20-те клуба в класацията за 2017-2018 бележат рекорд, като преминават границата от 8 млрд. евро. Постигнатите 8.3 млрд. евро са с 6% повече спрямо предходното издание на доклада, уточняват авторите му. Първите три клуба генерират общо 2.1 млрд. евро. Това е само с 5% по-малко от общите приходи на първите 20 клуба в класацията през 1999-2000 г. Кралете на футбола \"Реал\" става първият клуб в историята, преминал границата от 700 млн. евро приходи за една година. Белите, които през май спечелиха третата поредна титла в Шампионската лига, са начело със 750.9 млн. евро. \"Реал\" постига втората най-голяма преднина в историята на класацията, като завършва с 60.5 млн. евро по-високи приходи от втория \"Барселона\" (690.4 млн. евро). Клубът от \"Сантяго Бернабеу\" е увеличил приходите си със 75 млн. евро за година. От \"Делойт\" обясняват, че това се дължи основно на ръста на търговските приходи с 54.8 млн. евро, като в това число влиза скокът в парите от спонсорски сделки, мърчандайзинг и от по-добрите финансови резултати от мачовете в предсезонната подготовка. \"Невероятното финансово представяне на \"Реал\" (Мадрид) през 2017-2018 г. е изградено върху натрупването на спортни успехи, най-скорошните от които са трите поредни титли в Шампионската лига. Това позволи на клуба да продължи да развива търговските си проходи, като апетитът да се партнира с най-успешния клуб в Европа е по-силен от всякога\", посочва експертът от \"Делойт\" Дан Джоунс. Водачът от последните две години \"Манчестър юнайтед\" отчита спад в приходите си от 10.3 млн. евро и записва 666 милиона. Специалистът от Университета в Шефийлд Роб Уилсън заяви пред \"Ройтерс\", че спадът при \"Юнайтед\" е очакван. По думите му в основата е времето на подписване на нови търговски и спонсорски сделки. Той обясни, че в \"Юнайтед\" скоро не се задават преговори в тази насока и затова очакванията му са клубът да остане под върха още поне няколко години. Допълнително предизвикателство ще е, ако отборът не се класира за следващия сезон в Шампионската лига, което ще доведе със себе си спад в приходите в деня на мача. \"Манчестър юнайтед\" е оценяван от KPMG като най-ценната футболна марка, докато \"Форбс\" го поставя начело в класацията си за най-скъпите клубове в света. Най-висшата лига Висшата лига записва рекорд, като има шест отбора в челната десетка. След \"Манчестър юнайтед\" влизат \"Манчестър сити\", \"Ливърпул\", \"Челси\", \"Арсенал\" и \"Тотнъм\". \"Шпорите\" попадат в топ 10 за втори път след 2006 г. От десетката изпада хегемонът в италианския футбол за последните години \"Ювентус\". Така Серия А остава без представител в топ 10. Това е и първата промяна на състава на първите десет от 2012-2013 г. Бундеслигата и Лига 1 имат по един представител - \"Байерн\" и ПСЖ. Парите от телевизионните права са основният източник на средства за клубовете в класацията, осигурявайки 43% от общия дял на приходите. След това са парите от търговска дейност (40%) и приходите в деня на мача (17%). Авторите на доклада отчитат и важната роля на участието и представянето на клубовете в евротурнирите. За следващото издание на Money League те очакват това перо дори да увеличи значението си, тъй като УЕФА ще разпредели повече пари сред клубовете участници в евротурнирите - 2.55 млрд. евро спрямо 1.84 милиард за 2017-2018. Отчита се и фактът, че големите клубове ще получат превъзходство заради промените в Шампионската лига, които вече гарантират участие в групите на първите четири в четирите първенства с най-висок коефициент (в момента са Испания, Англия, Италия и Германия).", "date": "2019.01.24", "title": "\"Реал\" (Мадрид) и \"Барселона\" оглавиха класацията на най-богатите футболни клубове"}
{"url": "https://www.dnevnik.bg/analizi/2019/01/24/3379745_az_mulchah/", "text": "Историята продължава. Тя може да се разкаже и така: Когато уволниха колеги, защото бяха несъгласни с началството, аз мълчах; не бях несъгласен с началството. Когато издевателстваха над една жена заради някаква история с подкуп, аз мълчах; не бях имал когато и да било история с подкуп. Когато се гавриха с родителите на деца с увреждания, аз мълчах; не бях родител на дете с увреждания. Когато унищожаваха с хиляди домашни животни, аз мълчах; нямах нито едно домашно животно. Когато отнемаха завода на един бизнесмен, аз мълчах; нямах завод и дори не съм започвал собствен бизнес. Когато обвиниха Елена Йончева, аз мълчах; не бях социалист и никога няма да бъда. Когато спряха телевизионно предаване, аз мълчах; отдавна съм спрял да участвам в телевизионни предавания. Когато арестуваха журналисти, аз мълчах; не бях журналист. Когато хвърлиха в затвора опозиционери, аз мълчах; не бях опозиционер и изобщо нямам повече политически амбиции. Когато се захванаха с мен - вече не бяха останали хора, които да ме защитят.", "date": "2019.01.24", "title": "Аз мълчах..."}
{"url": "https://www.dnevnik.bg/razvlechenie/2019/01/24/3379758_chetirdeset_hudojnika_presuzdavat_nevijdaniia_vesteros/", "text": "Концентрацията на почитатели на сериала \"Игра на тронове\" в Берлин през следващите дни ще се увеличи, тъй като в градът се открива първата по рода си изложба с картини, показващи невиждани досега части от фантастичния свят Вестерос, създаден от писателя Джордж Р.Р. Мартин. Изложбата \"Невижданият Вестерос\" е съставена от дигитално създадени творби на 40 художници, работили по рисуването на декорите за сериала на HBO. Тя ще посреща посетители до 29 януари в изоставена електропреработвателна станция в предградието Райникендорф. Сградата също подхожда тематично на събитието, тъй като е построена през 1926 г. по проект на архитекта Ханс Хайнрих Мюлер, черпил вдъхновение от средновековни крепости. Експозицията се базира на допълнително издадена книга, която описва произхода на фантастичния континент в поредицата от романи на Мартин \"Песен за огън и лед\". \"Толкова се радваме, че ги има тези луди хора, тези талантливи хора, вдъхновени от нашата работа. Това е голяма чест\", допълва Елио Гарсия, един от авторите на въпросната книга, озаглавена \"Светът от огън и лед\". Инициаторът на изложбата Свен Зауер разказва, че си помислил как изданието има голям потенциал и започнал да прозвънява художниците от сериала в цял свят, за да ги пита дали искат да представят книгата визуално. Резултатът представя замъци, пейзажи и животни от локации, които никога не са показвани в телевизионната поредица, чийто  осми сезон започва през април . За откриващото събитие в сряда са пристигнали почтитатели от Боливия и Испания, пише \"Ройтерс\". \"Това е невероятно събиране на фенове\", казва британецът Маркъс Робъртс, дошъл специално, и допълва: \"Не става дума само за основните битки или страхотни дракони, или удивителните политически сюжети и обрати. Става дума за героите и богатството на историята.\" Изложбата е реализирана с помощта на Мартин, който настоял да е безплатна, за да може всички фенове да й се насладят, допълва Mashable. Разходите са поети от кампания в Kickstarter, в която възнагражденията варират от безплатно сваляне на музика до обиколка на експозицията в компанията на някой от авторите. Пропуски за посещение могат да се запазват  тук .", "date": "2019.01.24", "title": "Четиридесет художници пресъздават \"Невиждания Вестерос\" от \"Игра на тронове\" в Берлин"}
{"url": "https://www.dnevnik.bg/bulgaria/2019/01/24/3379782_v_105_uchilishta_niama_da_se_uchi_dnes/", "text": "В 1015 училища не се провеждат учебни занятия днес, съобщи пресцентърът на министерството на образованието. От днес в грипна ваканция са учениците от 72 училища в област Кърджали и от 32 училища в област Видин. Продължават да не учат учениците от 71 училища в Сливенска област и от 80 училища в област Хасково. В 194 училища в област Пловдив, в 122 училища в област Варна, и в 69 училища в област Добрич не се провежда учебен процес, както и в 97 училища в София-област. Удължена е грипната ваканция за учениците от 122 училища в област Пазарджик до 25 януари и в 43 училища в област Ямбол до 28 януари, включително. В 60 училища в област Смолян и в 40 училища в област Перник учениците са в грипна ваканция и днес. Три училища в област Кюстендил също не провеждат занятия по предписание на районната здравна инспекция. Това са СУ \"Св. Кл. Охридски\", Професионалната гимназия по облекло и стопанско управление и ОУ \"Хр. Павлович\" в гр. Дупница. В област Бургас в 5 училища продължава да не се провежда учебен процес, а в област Враца няма занятия в ОУ \"Христо Ботев\" в с. Крушовица. В област Силистра в Професионалната гимназия по селско стопанство в гр. Ситово и в три училища в област Разград - ОУ \"Христо Ботев\" в с. Острово, ОУ \"Христо Ботев\" в с. Веслец и в ОУ \" Васил Левски\" в с. Сушево, община Завет, няма учебни занятия поради висока заболеваемост.", "date": "2019.01.24", "title": "В 1015 училища няма да се учи днес"}
{"url": "https://www.dnevnik.bg/evropa/2019/01/24/3379776_protestite_vuv_venecuela_ne_moje_da_budat_ignorirani/", "text": "Европейският съюз призова властите във Венецуела да зачитат \"гражданските права, свободата и сигурността\" на председателя на парламента  Хуан Гуайдо , но не последва примера на Вашингтон,  който го призна  за временен президент, предаде \"Ройтерс\". \"На 23 януари народът на Венецуела призова за демокрация и за възможност свободно да определя собствената си съдба. Тези гласове не може да бъдат игнорирани\", се посочва в изявление на държавите членки. \"Народът на Венецуела има правото да провежда мирни демонстрации, свободно да избира лидерите си и да определя бъдещето си\", се казва още в изявлението. Малко по-рано върховният представител на ЕС за външната политика и политиката за сигурност Федерика Могерини  призова за  \"незабавното започване на политически процес във Венецуела, който да доведе до свободни и надеждни избори в съответствие с конституционния ред\". Председателят на Европейския съвет Доналд Туск  изрази надежда , че \"цяла Европа ще е единна в подкрепата си за демократичните сили във Венецуела\", предаде \"Франс прес\". \"За разлика от Мадуро парламентът, включително (председателят му) Хуан Гуайдо, имат демократичен мандат от венецуелските граждани\", написа Туск в \"Туитър\". Малко преди Туск говорител на Европейската комисия заяви, че комисията следи внимателно развитията във Венецуела и е в контакт със страните от ЕС и партньорите им. Подобно на Туск, председателят на Европейския парламент Антонио Таяни заяви: \"За разлика от Мадуро, Гуайдо има демократична легитимност.\" Снощи председателят на венецуелския парламент Хуан Гуайдо се самообяви за временен президент и положи клетва, а минути по-късно получи признание от Съединените щати и поне десет американски държави, сред които всички големи в Южна Америка.", "date": "2019.01.24", "title": "Протестите във Венецуела не може да бъдат игнорирани, заяви ЕС"}
{"url": "https://www.dnevnik.bg/sport/2019/01/24/3379780_kiril_despodov_e_bil_predlojen_na_milan/", "text": "Най-добрият български футболист за 2018 г.  Кирил Десподов  е бил предложен на \"Милан\", съобщава tuttomercatoweb.com. Според информацията ръководство на \"росонерите\" ще оцени възможността за евентуалното привличане на играча на ЦСКА в оставащото време преди затварянето на трансферния прозорец, Италианският сайт не посочва откъде е дошло предложението за Десподов в \"Милан\". Самият  Десподов няколко пъти каза, че има желание да заиграе в чужбина . Той посочи и че италианското първенство му допада. \"Харесвам Серия А и въобще Италия. Не държа точно това да е дестинацията ми за трансфер. Имам доверие в ръководството на ЦСКА, че ще избере най-добрата опция за мен\", каза футболистът. Специализираният сайт transfermarkt.de го оценява на 2 млн. евро.", "date": "2019.01.24", "title": "Кирил Десподов е бил предложен на \"Милан\""}
{"url": "https://www.dnevnik.bg/evropa/2019/01/24/3379761_velikobritaniia_otpuska_nai-mnogo_subsidii_za/", "text": "Великобритания е на първо място в ЕС по размер на субсидиите за изкопаеми горива, показа  доклад  на Европейската комисия. Според него годишната подкрепа за изкопаемите горива в Обединеното кралство е 12 милиарда евро, значително повече от харчените за възобновяема енергия 8.3 милиарда. В доклада на комисията се предупреждава, че общите субсидии за въглища, нефт и газ в ЕС остават на същото ниво, както през 2008 г., въпреки обещанието на ЕС и Г-20 за премахването на тези субсидии, които пречат на бързия преход към чиста енергия, необходим за борбата с климатичните промени. Според данните България ( тук  на стр. 404) дава 300 милиона евро субсидии за изкопаеми горива (спрямо 80 милиона през 2008 г.) и 450 милиона евро за възобновяеми енергийни системи (в сравнение с 20 милиона през 2008 г.). Наред с Великобритания, Франция, Холандия, Швеция и Ирландия също отделят повече за изкопаеми горива. Докладът се основава на данни от Евростат за 2016 г., които са последните налични. Според него в ЕС възобновяемата енергия е получила 45% от субсидиите, а изкопаемите горива – 33%. Общите субсидии за изкопаеми горива в ЕС са били 55 милиарда евро през 2016 г. Най-големи субсидии за възобновяема енергия дава Германия (27.4 милиарда евро), следвана от Италия (11.95 милиарда), Испания (8.31 милиарда) и Франция (6.89 милиарда).", "date": "2019.01.24", "title": "Великобритания отпуска най-много субсидии за изкопаеми горива в ЕС"}
{"url": "https://www.dnevnik.bg/sport/2019/01/24/3379736_nadal_prizemi_tejko_visoko_letiashtiia_cicipas_i/", "text": "Носителят на 17 титли от Големия шлем Рафаел Надал прекърши по безмилостен начин  устрема на високо летящия Стефанос Циципас . Световният №2 показа изключителен тенис и спечели най-бързата си и убедителна победа в турнира - 6:2, 6:4, 6:0 за 106 минути. Надал се класира за петия си финал в Мелбърн, но за пръв път в кариерата си стигна до мача за титлата без загубен сет. 32-годишният испанец даде само 46 гейма на шестимата си съперници по пътя към битката за трофея. Шампионът в Австралия от 2009 г. достигна до 25-ия си финал в турнирите от Големия шлем. Той ще се изправи срещу победителя от мача между  Новак Джокович и Лука Пуи  в опит да стане първият тенисист в историята, спечелил поне по два пъти четирите състезания от Шлема. Надал се намира в серия от три поредни загубени финала в Мелбърн. Той вдигна трофея при първия си финал, когато спечели петсетов дуел с Роджър Федерер, но отстъпи при следващите си три - в епични битки срещу Джокович (2011 г.) и Федерер (2017 г.), в които изпусна пробив аванс в петия сет, и след физически проблеми срещу Стан Вавринка през 2014 г. Испанският тенисист обаче излезе победител във всеки от последните си три финала в Големия шлем - срещу Вавринка и Доминик Тийм на \"Ролан Гарос\" през 2017 и 2018 г. и срещу Кевин Андерсън на US Open през 2017 г. Надал разби по безапелационен начин прогнозите за по-оспорван мач срещу Циципас. Гъркът даде заявка, че може да затрудни световния №2, след като в осминафиналите  детронира Федерер по впечатляващ начин , а в четвъртфиналите  пречупи борбения испанец Роберто Баутиста Агут , който нямаше загуба от началото на сезона. Циципас започна днешния мач със самочувствие. Той спечели с лекота първото си подаване, след което поведе с 30;15 в първия сервис гейм на Надал. От този момент натам обаче испанският тенисист пое пълен контрол върху случващото се на корта. Надал реализира пробив за 2:1 и успя да го затвърди с безупречен гейм на нула. Той продължи да бъде много агресивен от основната линия, взимаше ранно предимство в разиграванията, правеше и чести излизания на мрежата, като не даваше на съперника да намери ритъма си. При 2:4 Циципас поведе с 40:15, но допусна две поредни грешки. Надал се възползва от ситуацията и с две отлично проведени разигравания стигна до втори пробив. Последва ново безпроблемно подаване за световния №2, което сложи край на сета. В тази първа част носителят на 17 титли от Големия шлем спечели всяка от 11-те точки, в които вкара първи сервис, и загуби едва три точки в четирите си подавания. Той излезе победител при шест от седемте си излизания на мрежата, пласира 11 уинъра срещу четири на Циципас и допусна по-малко непредизвикани грешки - шест срещу осем. Циципас оказа по-голяма съпротива във втория сет, след като се измъкна от една критична ситуация в началото. При 2:2 той изостана с 0:40 при свой сервис, но отговори по страхотен начин. Гъркът заложи на атаката и обърна гейма, печелейки пет поредни точки. Това донесе импулс в играта на шампиона от младежките финали на АТП, който за кратко даде надежди, че може да завърже мача. В този втори сет той вкарваше много по-висок процент първи сервис (85%), направи повече завършващи удари (13), излизаше по-често на мрежата (7/11). Въпреки по-агресивната си игра обаче Циципас не получи никакви шансове в сервис геймовете на Надал. При 4:4 испанецът окончателно прекърши съпротивата на 20-годишния грък. Надал реализира пробив, който сложи началото на серия от десет поредни спечелени гейма. При 5:0, когато той сервираше за победата, се стигна до първата и оказала се единствена точка за пробив пред Циципас. Надал обаче я отрази с лекота и приключи двубоя със сет на нула. \"Надявам се, че да\", заяви Надал след мача, попитан дали е способен да играе още по-добър тенис. \"Беше страхотен мач и страхотен турнир досега. Доста месеци не бях играл тенис (от US Open през септември - бел. ред.). Трудно е да си представя къде съм днес след (отказването от) Бризбейн. Искам да благодаря на моя отбор, на хората от целия свят, които ми изпращаха подкрепата си в лошите ми моменти, и на публиката тук, която ми дава невероятна енергия\", каза още испанецът. Той беше попитан и за посланието, което отправя към новото поколение, след като по-рано в турнира победи категорично други две изгряващи звезди - Алекс де Минор и Франсис Тиафо. \"Те не се нуждаят от никакви послания. Те са много добри и се подобряват с всеки изминал месец. Винаги е голямо предизвикателство да се изправиш срещу тях. Срещите на поколенията са едно от прекрасните неща в нашия спорт. Младите наистина са тук и пожелавам на всеки един от тях много успешна кариера\", завърши носителят на 17 титли от Големия шлем. Съперникът му във финала в Мелбърн ще бъде излъчен в петък, а битката за трофея е в неделя.", "date": "2019.01.24", "title": "Надал приземи тежко високо летящия Циципас и стигна финала без загубен сет"}
{"url": "https://www.dnevnik.bg/bulgaria/2019/01/24/3379731_zaplatite_v_sudebnata_vlast_se_uvelichavat_poravno_za/", "text": "Bъзнaгpaждeниятa нa вcичĸи cъдии, пpoĸypopи и cлeдoвaтeли дa ce yвeличaт c 10 процента, cчитaнo oт 1 янyapи 2019 г. Cъщoтo yвeличeниe се отнася и за служителите в съдебната власт. Това гласува с единодушие пленумът на Висшия съдебен съвет, отсъстваше само председателят на ВКС Лозан Панов. Увеличава се и добавката за ранг с по 100 лв. Така за първи ранг на магистрата той ще получава 200 лв., за втори - 300, и за трети - 350 лв. към заплатата. Решението не взема предвид различното качество на работата - дали един съдия има повече или по-малко отменени актове от горната инстанция, дали един прокурор има повече или по-малко доказани обвинения пред съда. Не бе подложено на гласуване алтернативното предложение, внесено по-рано от 9 членове на съвета, което предвиждаше увеличението с 10 процента да се отнася само за младшите магистрати и служителите, а за всички останали на районно, апелативно и върховно да се добави една и съща равна сума от 204 лв. Целта на това предложение е да се върви към намаляване на ножицата между най-високите и най-ниските възнаграждения в съдебната система. Вчера обаче на работно заседание членовете на ВСС решили да се обединят около решението, което гласуваха днес. Членът на прокурорската колегия Гергана Мутафова потвърди, че е била сред предложителите на алтернативния вариант, но и тя гласува за решението за 10-те процента увеличение на всички заплати. Представляващият ВСС Боян Магдалинчев определи решението като междинно и временно, тъй като предстои да се търси \"нов алгоритъм\" в съотношението между заплатите съобразно с нивата в системата. В момента заплатата на най-високото върховно ниво е малко над 4 хил. лв., а на най-ниското районно ниво е малко над 2 хил. лв.", "date": "2019.01.24", "title": "Заплатите в съдебната власт се увеличават поравно за всички с 10 процента"}
{"url": "https://www.dnevnik.bg/detski_dnevnik/2019/01/24/3376525_koi_specheli_bezplatnite_bileti_za_krali_marko/", "text": "Читателят на  \"Детски Дневник\"  с потребителско име  спечели безплатния семеен билет за  концерта \"Крали Марко\"  на 27 януари (неделя) от 11.30 ч. Победителят, с който редакцията ще се свърже за получаването на наградата, беше сред участниците в играта на \"Детски Дневник\" и организаторите на концерта - \"Фортисимо Фамилия\". Въпросът този път беше свързан с авторите на три творби от българската симфонична класика - \"Тракийски танци\", рапсодия \"Варвар\" и балета \"Нестинарка\", а верният отговор гласи, че техни автори са Петко Стайнов, Панчо Владигеров и Марин Големинов. В неделя Софийската филхармония под диригентството на Павел Златаров ще изпълни произведения на Панчо Владигеров, Марин Големинов и Любомир Пипков. Музикантите Теодосий Спасов и Георги Андреев пък ще изпълнят свои авторски композиции. Актьорите Деян и Дарин Ангелови ще разкажат на младите почитатели на класическата музика приказки за Крали Марко. Концертът е част поредицата \"Фортисимо Фамилия\", която събира някои от най-популярните музиканти и актьори в България в опит да привлекат вниманието на младата публика към красотата на класическата музика. Билети се продават  онлайн  и на касата на зала \"България\".", "date": "2019.01.24", "title": "Кой спечели безплатните билети за \"Крали Марко\""}
{"url": "https://www.dnevnik.bg/biznes/2019/01/24/3379779_imotika_kupuvachite_na_jilishta_izbirat_po-dulgo_a/", "text": "Минималистичните апартаменти с дневна и кухненски бокс вече не са на мода, купувачите изискват допълнителни помещения, например килер, а задължителното им условие е гараж или паркомясто. Това коментира пред медиите изпълнителният директор на \"Имотека\" Люба Атанасова в обобщение на тенденциите на имотния пазар през 2018 г. \"Липсата на гаражи и и сервизни помещения, склад, наличието единствено на стаи за обитаване може да откаже купувачите от даден имот. Купувачите са активни хора - карат ски, велосипед и не искат да си създават битови неудобства\", добави тя. Пазарът в София - една трета от сделките са за над 100 хил. евро По думите й пикът на цените е преминат, продавачите са разумни и по-склонни на компромис, а новите проекти се развиват активно и задоволяват натрупалия се през годините глад за качествени жилища. Очакванията са цените да останат стабилни, след ръст през 2018 г. с около 9.5%, но със затягането на кредитирането, което се очаква през втората половина на годината, и забавянето на европейската икономика не е изключен лек спад. \"Средният\" клиент на компанията през 2018 г. е младо семейство с добри доходи (IT сектор, лекари), с малко дете с бюджет за покупка около 100-120 хил. евро, търсещо тристайно жилище в район с изградена инфраструктура, удобен градски транспорт, парк, училище, каза Атанасова. Обикновено купувачите разполагат с 50-80 хил. евро в брой, спестени или от семейството, а за останалото теглят ипотечен кредит. Делът на сделките в брой намалява от 53% през 2017 г. до 44%. Всяка пета сделка е сключена с между 81 и 90% ипотечен кредит. Покупките на имоти на цени над 100 хил. евро през 2018 г. нараснаха до 35% от всички сделки в София. Все още най-голям е делът на продажбите между 70 и 100 хил. евро - 38%, между 30 и 50 хил. евро е около 5 на сто. Най-голямата сделка на компанията е за тристаен апартамент в \"Лозенец\" за 350 хил. евро, а най-евтината - едностаен в \"Люлин\" за 30 хил. евро. Атанасова коментира, че ако предприемачите искат да разпродадат бързо построените от тях жилища, трябва да се ориентират към цена от около 900 евро на кв. м. Увеличава се периодът, в който купувачите избират. През 2017 г. 21% от клиентите са намерили желания от тях имот за период между 1 и 3 месеца, а през 2018 г. делът им вече е 28 на сто. С пет процентни пункта - от 40% на 35% намалява делът на хората, намерили жилище за две седмици. Едновременно с това продавачите са по-склонни на компромис. Около 40% от сделките са сключени без отстъпка, което означава, че цената \"продава\" е била разумна. Над 10% от имотите пък се продадоха с отстъпка от над 10 хил. евро, коментира Атанасова. Около 60% от сделките са покупка на имот за живеене, а 40 на сто - с инвестиционна цел. Интересът на купувачите - инвеститори е главно към двустайни апартаменти в централната градска част близо до пешеходните зони или до метрото, които се отдават краткосрочно на туристи чрез платформи от рода на Airbnb. По думите на Атанасова тази тенденция е много благоприятна за обновяването на жилищния фонд в старата градска част, където все още изобилстват \"тъмните прозорци\". В Пловдив ръстът на наемите стимулира покупките \"Имотека\" обяви, че открива офис в Пловдив заради развитието на имотния пазар там, увеличеното търсене и скока на наемите. Цените на новото строителство варират между 800 и 1000 евро на кв. м докато панелните жилища струват средно 660 - 750 евро на кв. м. Интерес за покупка има както от работещите в многото индустриални компании в града, така и от инвестиционно настроени чуждестранни купувачи, каза регионалният мениджър Мариета Гаргова. \"купувачите често продават по-големи жилища и дори къщи в по-малките населени места около Пловдив, за да се нанесат в по-добре развитата градска зона, макар и на по-малка площ. Пазарът във Варна - много и бързи сделки Над 50% е ръстът на сключените сделки във Варна през 2018 г. при 7% за София, сочат данните на \"Имотека\". Средната цена в центъра е 1000 - 1050 евро на кв. м , в \"Бриз\" и \"Чайка\" - между 900 и 990 евро на кв. м, във \"Възраждане\" - около 660 евро, а в \"Левски\" - между 800 и 820 евро. В града сделки се сключват бързо - над 40% за две седмици.", "date": "2019.01.24", "title": "\"Имотека\": Купувачите на жилища избират по-дълго, а продавачите са склонни на отстъпки"}
{"url": "https://www.dnevnik.bg/sport/2019/01/24/3379806_fenove_na_ludogorec_poluchiha_zabrana_da_poseshtavat/", "text": "Районният съд в Разград наложи санкции на двама фенове на \"Лудогорец\" за футболно хулиганство, съобщава Областната дирекция на МВР. Те са на 24 и 35 години и заради противообществени прояви са наказани да не посещават футболни мачове в страната и чужбина за период от две години и шест месеца. Нарушението е извършено на 11 ноември 2018 г. в мач от 15-ия кръг на Първа лига между  \"Лудогорец\" и \"Берое\" (1:0) . Запалянковците на шампионите са използвали факла, която е отделяла зелен огън и гъст дим. Освен забраната да не присъстват на мачове на двамата мъже е наложен и 60 часа общественополезен труд, допълват от Областната дирекция на МВР.", "date": "2019.01.24", "title": "Фенове на \"Лудогорец\" получиха забрана да посещават мачове за 2.5 години"}
{"url": "https://www.dnevnik.bg/zelen/2019/01/24/3379854_izsecheni_sa_desetki_durveta_v_gorata_krai_kumping/", "text": "Изсечени са десетки дървета в гората край къмпинг \"Арапя\" заради строеж на 6 двуетажни вили, съобщава БНР. Собственик на имота и възложител на строителството е фирма \"Арапя билд\", която го е купила от софийската агенция за недвижими имоти \"Бългериан пропертис\" (Bulgarian Properties), допълва медията. Според обява на сайта на агенцията, която се цитира от БНР, парцелът е в борова гора с обща площ 632 кв. метра и цена 23.4 хил. евро. Според становище на Държавното горско стопанство в Царево имотът, който е на първа линия до морето, не попада в горска територия. От Регионалната екоинспекция в Бургас и община Царево пък уточниха, че строителството е законно. По думите на директора на екоинспекцията в Бургас Тонка Атанасов за имота са проведени всички процедури по екологичното законодателство. \"Това е урегулиран поземлен имот, предвиден за строителство още в Териториалния устройствен план на общината от 1997 г. Това е частен имот, който отговаря на всички стандарти, за който има издадено разрешение за строеж, спазени са съответните изисквания на институциите. Просто се строи. Да, на морето е, но ние сме най-морската община, всичко ни е морето\", заяви кметът на Царево Георги Лапчев, цитиран от БНР.", "date": "2019.01.24", "title": "Изсечени са десетки дървета в гората край къмпинг \"Арапя\" заради строеж на ваканционни вили"}
{"url": "https://www.dnevnik.bg/kultura/2019/01/24/3379786_filmut_ne_me_dokosvai_s_irmena_chichikova_trugva_po/", "text": "Филмът \"Не ме докосвай\" на румънската режисьорка Адина Питилие с участието на Ирмена Чичикова ще бъде разпространен по българските арт кина през февруари, съобщават копродуцентите на филма \"Агитпроп\". През 2018 г.  лентата беше отличена със \"Златна мечка\" на кинофестивала \"Берлинале\". Филмът вече беше разпространен в почти цяла Европа, а наскоро се състоя и американската му премиера в \"Музея на модерното изкуство\" (Museum of Modern Art) в Ню Йорк. За тръгването на \"Не ме докосвай\" по българските кина специален гост ще бъде режисьорката на филма - Адина Питилие. Подготвени са специални прожекции на филма, на които зрителите ще могат да се срещнат с нея и с българския екип на филма. \"Безмилостна и завладяваща творба. Проникновен поглед към човешката сексуалност, поразяващ със своята интелигентност, самоувереност и оригиналност\", пише за филма \"Холивуд рипортър\". А \"Индиуайър\" отбелязва: \"Радикално човечен, смел трактат за странната (и често белязана от отчуждение) връзка, която човешките същества имат със собствените си тела.\" Филмът се вглежда в това как можем да открием интимност по най-неочаквани начини и как да обичаме другия, без да изгубим себе си. На границата между реалност и фикция \"Не ме докосвай\" следва емоционалното пътуване на Лаура, Томас и Кристиан с дълбок поглед към личния им живот. Жадуващи интимност и същевременно дълбоко уплашени от нея, те се опитват да преодолеят старите модели на поведение, защитните механизми и табута, за да се почувстват свободни. Питилие определя \"Не ме докосвай\" като \"художествено изследване на човешкия копнеж и (не)способността ни да докосваме и да бъдем докосвани, да установяваме контакт\". Лентата е копродукция на Румъния, Германия, Чехия, България и Франция. Българското участие във филма е на продуцента Мартичка Божилова (\"Агитпроп\"), с музиката на Иво Паунов, при звука в името на Веселин Зографов и специалистите по кастинга Магделена Илиева и Иван Колев. Консултант по монтажа е операторът и режисьор Георги Богданов. Участват и двама български актьори – Ирмена Чичикова и Георги Налджиев. Потвърдените специални прожекции до момента са: 29 януари, 20:00, Кино \"Одеон\" (предпремиера и среща с българския екип) 02 февруари, 17:00, Дом на киното (среща с българския екип и режисьора Адина Пинтилие) 02 февруари, 20:00, Културен център \"Г8\" (среща с българския екип и режисьора Адина Пинтилие) 03 февруари, 18:00, Кино \"Одеон\" 03 февруари, 17:00, Лъки Дом на киното (среща с българския екип и режисьора Адина Пинтилие) 05 февруари, 19:00, Лъки Дом на киното (среща с българския екип) 31 януари, 18:30, ФКЦ Варна, Зала 5 (среща и представяне с Елица Матеева) 03 февруари, 18:30, ФКЦ Варна, Зала 5 (среща и представяне с Елица Матеева) 30 януари, 19:00, CINEMAX (среща с българския екип и преподаватели и студенти от АУБГ)", "date": "2019.01.24", "title": "Филмът \"Не ме докосвай\" с Ирмена Чичикова тръгва по кината през февруари"}
{"url": "https://www.dnevnik.bg/evropa/2019/01/24/3379879_evrokomisiiata_zaplashi_bulgariia_sus_sud_zashtoto_12/", "text": "Европейската комисия даде на властите в България 2 седмици да отговорят на започналия преди година спор за това, че би трябвало да отмени Закона за марките и географските означения от 1 септември 1999 г. Причината е, че след влизането в ЕС тази закрила не е съвместима с правото на ЕС относно схемите за качество на селскостопанските продукти и храни, се казва в днешното съобщение. Ако след две седмици комисията на получи отговор, тя може да реши да сезира Съда на ЕС срещу България. От 2008 г. България поддържа национален регистър на географските означения за селскостопански продукти и храни, но според решенията по няколко съдебни дела, последното от които е от 2017 г., правната уредба на ЕС предвижда единна и изчерпателна система на закрила на географските означения, попадащи в нейното приложно поле. \"България е трябвало да сложи край на тази национална система за регистрация от датата на присъединяване към ЕС през 2007 г. и е можела да защитава съществуващите национални географски означения само за срок от 12 месеца след датата на присъединяване, ако през този ограничен период е било подадено заявление на ниво ЕС\", се казва още в съобщението. Решение на правителството София  да отпадне националната закрила  на географските означения на земеделски продукти има още от 2017 г. Към тогавашния момент национална закрила бяха получили вина – общо 48, 14 бяха за минерални води, и 10 - за тютюн. По международен ред бяха регистрирани 51 български наименования за произход, като най-много бяха за тютюн – общо 15. Правителственото решение от ноември 2017 г. предвиждаше промяна в закона, прекратяване на регистрацията на такива означения за храни и земеделски продукти, както и спиране на всички процедури по подадени в Патентното ведомство заявки за регистрация на географски означения. Това решение така и не е довело до резултати, удовлетворяващи Европейската комисия, поради което тя е започнала процедура срещу България два месеца по-късно и днес предупреждава, че може да поиска решение на съда.", "date": "2019.01.24", "title": "Еврокомисията заплаши България със съд, защото 12 години не отменя закон"}
{"url": "https://www.dnevnik.bg/biznes/2019/01/24/3379880_borisov_prie_valentin_zlatev_i_petrolno-gazovata/", "text": "Премиерът Бойко Борисов разговаря днес с представители на Българската петролно-газова асоциация, чийто председател е шефът на най-голямата българска компания \"Лукойл България\" Валентин Златев. Тема на разговора е бил законът за регулиране на пазара в сектора, който предизвика поредица протести, а това накара кабинета да предложи на Народното събрание да отложи влизането му в сила с половин година. Вчера Народното събрание гласува на първо четене законът да влезе в сила от 1 юли, а не на 28 януари. Депутатите приеха спорните изменения през лятото на 2018 г. като вносител беше депутатът от Обединените патриоти Емил Димитров - Ревизоро, а Българската петролно-газова асоциация застана зад промените, които според представители на дребния бизнес са изцяло в полза на големите производители и търговци на горива. Под натиска на малките дистрибутори част от разпоредбите бяха смегчени, но остана задължението да плащат банкова гаранция от 20 хил. лв. за всяка бензиностанция и още 20 хил. лв. за регистрация на фирмата си, а търговците на газ -  да имат поне 10 хил. бутилки на склад. Междувременно срещу приетите текстове възроптаха и строителните и минните компании, които видяха в тях пречки за зареждането на машините си. Стигна се дори до разделение в национално представителните работодателски организации. Предложението си за отлагане на влизането в сила на закона министър-председателят Борисов обоснова с нуждата от \"широко обсъждане на необходимите промени в закона с всички заинтересовани страни и за приемане на максимално ясни за прилагане законови текстове в условията на ненарушаване на конкурентната бизнес среда на пазара за горива\".  След срещата с представители на петролно-газовата асоциация предстои министърът на икономиката Емил Караниколов да се срещне и с асоциацията на дребните търговци. По думите му, цитирани от БНТ, регистрационният режим за тях трябва да остане, а гаранциите да отпаднат. Министърът информира, че ще има среща и със земеделските производители.  \"Договорихме с колегите от строителната камара и с колегите от минно-геоложката камара възможността в рамките на техните концесионни обекти, както и в рамките на строежите първа, втора и трета категория да могат да бъдат извършвани зареждания на техниката, която е там, за да не се създава този проблем, който беше нагнетяван, че ще трябва едва ли не големите машини да бъдат разглобявани и занасяни по различни видове бензиностанции\", добави Светослав Бечев от Българската петролно-газова асоциация. позицията на сдружението е, че целта на измененията са да се премахне сивият сектор. ", "date": "2019.01.24", "title": "Борисов прие Валентин Златев и петролно-газовата асоциация заради отложения закон"}
{"url": "https://www.dnevnik.bg/razvlechenie/2019/01/24/3379794_fotogaleriia_toaletite_na_katrin_denyov_ot_iv_sen_loran/", "text": "Обширната колекция от дрехи на френската актриса Катрин Деньов, създадени от покойния дизайнер Ив Сен Лоран, ще бъде продадена на търг в \"Кристис\" в Париж днес.", "date": "2019.01.24", "title": "Фотогалерия: Тоалетите на Катрин Деньов от Ив Сен Лоран"}
{"url": "https://www.dnevnik.bg/sviat/2019/01/24/3379912_arestuvan_e_bivshiiat_premier_na_shotlandiia/", "text": "Бившият премиер на Шотландия Алекс Салмънд е арестуван и са му повдигнати обвинения, чието естество не се съобщава, предадоха агенциите \"Ройтерс\" и \"Асошиейтед прес\", позовавайки се на шотландската полиция. \"Потвърждаваме, че 64-годишен мъж е арестуван и са му повдигнати обвинения\", съобщи полицията, без да разкрие името на задържания или други подробности преди явяването му пред съда, което се очаква по-късно днес. Според \"Франс прес\", която също се позовава на шотландската полиция, Салмънд е арестуван и подведен под отговорност за сексуален тормоз. Алекс Салмънд беше премиер от 2007 до 2014 г. През август миналата година той се оттегли от лидерския пост на управляващата Шотландската национална партия (ШНП) заради разследване по обвинения в сексуален тормоз, които той категорично отрича. ", "date": "2019.01.24", "title": "Арестуван е бившият премиер на Шотландия"}
{"url": "https://www.dnevnik.bg/evropa/2019/01/24/3379913_brjuksel_dade_na_bulgariia_srok_ot_2_meseca_da_spazi/", "text": "Европейската комисия отправи предупреждение към България, че не отговаря на изискванията в законодателството на Европейския съюз в осем области. Бе прекратено производството срещу България в областта на исковете за обезщетение за вреди при нарушаване на антитръстовите правила. Комисията призовава България, Италия и Германия да завършат  . Държавите членки трябва да определят териториите, включени в списъка на териториите от значение за общността, като специални защитени зони (СЗЗ). Те също така трябва да установят необходимите мерки за опазване с цел поддържане или възстановяване на защитените видове и местообитания в благоприятно състояние. Тези действия трябва да бъдат осъществени в срок от шест години от включването на тези територии в списъка на ЕС като територии от значение за общността (ТЗО). България е определила само 9 от 230 територии от значение за общността за специални защитени зони в рамките на изисквания срок и като цяло и трайно не е определила специфични за териториите подробни цели и мерки за опазване за всяка от тях. Държавите членки разполагат със срок от два месеца, за да отговорят на доводите на комисията. В противен случай тя може да реши да изпрати мотивирано становище. Комисията освен това настоятелно  призовава България  да отмени националната си правна уредба за  . Брюксел започна производството за установяване на нарушение с официално уведомително писмо, което бе изпратено на българските органи през януари 2018 г. България сега разполага с два месеца, за да отговори на доводите, изложени от комисията. В противен случай тя може да реши да сезира Съда на ЕС. От 2008 г. насам България поддържа национален регистър на географските означения за селскостопански продукти и храни. Комисията смята, че националната закрила на географските означения не е съвместима с правото на ЕС за схемите за качество на селскостопанските продукти и храни. България е трябвало да сложи край на тази национална система за регистрация от датата на присъединяване към ЕС през 2007 г. и е можела да защитава съществуващите национални географски означения само за срок от 12 месеца след датата на присъединяване, ако през този ограничен период е било подадено заявление на ниво ЕС. България е една от 15-те страни, които са призовани да се съобразят със законодателството на ЕС в областта на  Изпратено е официално уведомително писмо с искане за правилно транспониране на Директивата относно енергийната ефективност. Според нея всички държави от ЕС са длъжни да използват енергията по-ефикасно на всички етапи от енергийната верига - от производството до крайното потребление. Държавите членки разполагат със срок от два месеца, за да отговорят на доводите на комисията. Ако в рамките на този срок не предприемат действия, комисията може да изпрати мотивирано становище на техните органи. Комисията днес реши да изпрати официални уведомителни писма до 15 държави членки, сред които и България, за съответствието на тяхното национално законодателство с правилата на ЕС в областта на  . Държавите членки разполагат със срок от два месеца, за да отговорят на доводите й, или тя може да изпрати мотивирано становище. Еврокомисията също така изпрати  мотивирани становища  до България и още шест страни за това, че не са изпълнили Директивата за правоприлагането в областта на  .Тя защитава основното право на гражданите на защита на данните в случаите, когато органите за наказателно правоприлагане използват лични данни за целите на правоприлагането. Те разполагат със срок от два месеца, за да реагират и да предприемат съответните действия. В противен случай комисията може да сезира Съда на ЕС. Брюксел призова 10 държави от ЕС, включително и България, изцяло да транспонират законодателството на ЕС в борбата срещу  . Въпреки че тези държави членки са декларирали, че транспонирането е завършило, комисията, след като анализира мерките, за които е подадено уведомление, стигна до заключение, че някои разпоредби липсват. Имат два месеца, за да реагират и да предприемат съответните действия. В противен случай Европейската комисия може да предприеме следващи стъпки. Еврокомисията настоя България да спазва законодателството на ЕС за  . Брюксел  приканва България  да преразгледа своите правила за това как търговците могат да събират вземания от потребителите, така че тези правила да бъдат в съответствие с правото на ЕС за неравноправните клаузи в потребителските договори. Ако България не изпрати удовлетворителен отговор в рамките на следващите два месеца, Комисията може да издаде мотивирано становище по този въпрос. България и Холандия са призовани да изпълнят правилно рамковото решение за  С тези правила се гарантира взаимното признаване на съдебни решения по наказателни дела, с които се налагат присъди за лишаване от свобода. Правилата на ЕС имат за цел да улеснят социалната реинтеграция на осъдените лица. В България законодателният процес е на ранен етап и страната все още не е уведомила съвета и комисията за транспонирането. Ако България и Ирландия не предприемат необходимите действия в рамките на следващите два месеца, комисията може да изпрати мотивирано становище по този въпрос. Едно прекратено производство Еврокомисията реши да прекрати производствата за установяване на нарушение срещу България, Гърция и Португалия в областта на Директивата за исковете за обезщетение за вреди при нарушаване на антитръстовите правила. С тази директива се помага на гражданите и предприятията да искат обезщетение за вреди, когато са жертва на нарушения на антитръстовите правила на ЕС, като например картели или злоупотреби с господстващо положение на пазара. Благодарение на нея пострадалите също така получават по-лесен достъп до доказателствата, от които се нуждаят, за да докажат претърпените вреди, и повече време, за да предявят претенциите си. Как протичат наказателните процедури на Еврокомисията Процедурата протича на няколко етапа. - Комисията изпраща  с искане за допълнителна информация до съответната държава, която трябва да отговори подробно в рамките на определен срок, обикновено два месеца. - Ако комисията заключи, че държавата не изпълнява задълженията си според правото на ЕС, тя може да изпрати  - официално искане за спазване на правото на ЕС. В него се обяснява защо комисията смята, че държавата нарушава законодателството на ЕС. В него също така се отправя искане държавата от ЕС да информира комисията за предприетите мерки в рамките на определен срок, обикновено два месеца. - Ако държавата не изпълни изискванията, комисията може да отнесе въпроса до  . Повечето случаи се решават, преди да бъдат отнесени до съда. - Ако държава не съобщи навреме за мерките, с които се прилагат разпоредбите на дадена директива, комисията може да поиска от съда да наложи  . - Ако Съдът на Европейския съюз установи, че дадена държава е нарушила правото на ЕС, националните органи трябва да предприемат  , за да се съобразят с решението на съда. - Ако въпреки решението на съда държавата от ЕС не коригира ситуацията, комисията може  . - Когато въпросът бъде отнесен за втори път до съда, комисията предлага на съда да наложи  , които могат да бъдат под формата на еднократна сума и/или дневни плащания.", "date": "2019.01.24", "title": "Брюксел даде на България срок 2 месеца да спази изискванията на ЕС в 8 области"}
{"url": "https://www.dnevnik.bg/evropa/2019/01/24/3379952_evrokomisiiata_otkri_nakazatelna_procedura_sreshtu/", "text": "Европейската комисия съобщи, че започва наказателна процедура срещу Австрия заради новото законодателство, според което гражданите на ЕС, които работят в страната, подлежат на индексиране на семейните обезщетения и семейните данъчни облекчения, когато децата им пребивават в чужбина. От 1 януари  Австрия обвързва семейните обезщетения и семейните данъчни облекчения , предоставяни за деца, които пребивават в друга държава от ЕС, с разходите за издръжка на живота в тази държава. Това означава, че много граждани на ЕС, които работят в Австрия и допринасят за социалноосигурителната и данъчната система на държавата по същия начин като местните работници, ще получават по-малко обезщетения единствено защото децата им живеят в друга европейска държава. Правилата на ЕС за съгласуване на системите за социална сигурност не позволяват на държава да намалява паричните обезщетения, които се предоставят на осигурените по нейното законодателство, единствено заради това, че те или членове на техните семейства пребивават в друга държава от ЕС. Тези правила забраняват също дискриминацията на основание гражданство. Всяко намаление на семейните обезщетения единствено заради това, че децата пребивават в чужбина, нарушава правилата на ЕС за социалната сигурност, както и принципа за еднакво отношение към работниците от друга държава от Общността, що се отнася до социалните и данъчните предимства. Австрия разполага с два месеца, за да вземе отношение към опасенията на еврокомисията. Ако не направи това, комисията може да реши да продължи наказателната процедура, се посочва в съобщението.", "date": "2019.01.24", "title": "Еврокомисията откри наказателна процедура срещу Австрия заради семейните надбавки"}
{"url": "https://www.dnevnik.bg/sport/2019/01/24/3379924_goreshtoto_posreshtane_na_kaziiski_v_trento_video/", "text": "Българският волейболист Матей Казийски получи топло посрещане от феновете на \"Тренто\" преди двубоя от четвъртфиналите за Купата на Италия с неговия \"Верона\". Близо 3000 зрители аплодираха 34-годишния посрещач. През декември  Казийски се завърна в италианското първенство , където дойдоха най-големите му успехи с екипа на \"Тренто\". Българинът игра в тима в три периода (2007 - 2013 г., 2014-15, 2016-17), като спечели по четири пъти шампионата в Италия, Шампионската лига и световното клубно първенство и три пъти Купата на Италия. \"Верона\" загуби двубоя с 0:3 (20:25, 12:25, 21:25). Казийски завърши мача с осем точки и 39% ефективност в атака. В полуфиналите \"Тренто\" ще срещне победителя в днешния двубой между \"Монца\" и \"Лубе\", където играе българският диагонал Цветан Соколов.", "date": "2019.01.24", "title": "Видео: Горещото посрещане на Казийски в Тренто"}
{"url": "https://www.dnevnik.bg/sviat/2019/01/24/3379958_blagotvoritelnata_organizaciia_na_princ_charls_spira/", "text": "Благотворителна организация, основана от британския принц Чарлс, ще спре да приема дарения от китайския гигант \" Хуауей \". За в бъдеще те ще бъдат обект на оценка от етичния комитет на институцията. Най-големият производител на  телефони  в света е под подозрение на Запад заради връзките си с китайското правителство и притеснение, че машините му са използвани за шпионаж. Решението на Тръста на принца бе обявено седмица след като Оксфордският университет също се отказа от даренията на \" Хуауей \". Институцията бе основана през 1976 г. с идеята да помага на млади хора в неравностойно положение. От 2007 г. насам тя е получила над 490 хил. лири дарения от китайската компания. От \"Хуауей\" изразиха съжаление, че подобни решения се вземат без основание.", "date": "2019.01.24", "title": "Благотворителната организация на принц Чарлс спира да приема дарения от \"Хуауей\""}
{"url": "https://www.dnevnik.bg/evropa/2019/01/24/3379968_makron_obiavi_za_nelegitimno_preizbiraneto_na_maduro/", "text": "Френският президент Еманюел Макрон приветства днес \"смелостта на стотиците хиляди венецуелци, излезли на демонстрации за свободата си\", предаде \"Франс прес\", цитирана от БТА. Макрон определя преизбирането на Николас Мадуро за президент на Венецуела през май миналата година като нелегитимно. Френският държавен глава увери, че Европа подкрепя възстановяването на демокрацията във Венецуела. Португалският външен министър Аугущу Сантуш Силва призова венецуелския президент Николас Мадуро да \"разбере, че времето му е свършило\", предаде \"Асошиейтед прес\". Мадуро не може да игнорира волята на народа си, посочи Сантуш Силва пред португалската информационна агенция \"Луза\". Пред събрали се десетки хиляди привърженици в столицата Каракас снощи председателят на Националното събрание Хуан Гуайдо  се самопровъзгласи  за президент на Венецуела. Президентът на САЩ Доналд Тръмп обяви веднага, че официално признава Гуайдо за временно изпълняващ длъжността президент на Венецуела. Примерът на американското правителство бе последван от други държави, сред които Колумбия и Бразилия. Париж обяви вчера, че първо ще се консултира с европейските си партньори, преди да обяви своята позиция за кризата във Венецуела. Европейският съюз призова за  вслушване в гласа  на венецуелския народ и за  свободни и легитимни избори . Малко преди официалното изявление на ЕС председателите на Европейския съвет и на Европейския парламент Доналд Туск и Антонио Таяни излязоха с по-остри изявление, като Туск каза, че \"за разлика от Мадуро парламентът, включително (председателят му) Хуан Гуайдо, имат демократичен мандат от венецуелските граждани\". Таяни заяви: \"За разлика от Мадуро Гуайдо има демократична легитимност.\" Европейската комисия не призна изрично Гуайдо за временен президент, но поиска \"нови избори\" в страната. \"Целта ни е да се съсредеточим върху събитията на терен във Венецуела... подкрепяме Националното събрание (парламента), искаме политически процес, който трябва да доведе до избори\". Сходна е позицията на Германия, според която парламентът има \"специална роля\". Правителственият говорител Щефен Зайберт написа в \"Туитър\", че ситуацията \"изисква политически процес, който да доведе до свободни и честни избори\". Великобритания пък каза, че \"подкрепя (парламента) с Хуан Гуайдо като негов президент\" и приема, че \"изборите през 2018 г. не са били нито честни, нито справедливи\". След телефонен разговор с Гуайдо премиерът на Испания Педро Санчес поиска избори като \"най-добро решение\".", "date": "2019.01.24", "title": "Макрон обяви за нелегитимно преизбирането на Мадуро за президент миналата година"}
{"url": "https://www.dnevnik.bg/sviat/2019/01/24/3379975_bulgariia_moje_da_se_izpravi_pred_evropeiskiia_sud/", "text": "България е изправена пред опасността еврокомисията да я съди заради неспазване на директива за защита на личните данни. Това стана ясно от съобщение на ЕК, в което се обяснява, че страната не е изпълнила Директивата относно правоприлагането в областта на  защитата на данните , която трябваше да бъде транспонирана в националното законодателство до 6 май миналата година. (Тя се различава от  Общия регламент  за защита на данните  GDPR , който влезе в сила на 25 май.) Директивата засяга употребата на  лични данни  от наказателните  правоприлагащи органи . По-специално с нея се гарантира, че личните данни на жертвите, свидетелите и заподозрените при престъпление лица се защитават надлежно и същевременно се улеснява трансграничното сътрудничество в борбата с престъпността и тероризма. Още осем държави - Кипър, Гърция, Латвия, Нидерландия, Словения, Испания, Чехия и Португалия, или не са приложили директивата, или не са довършили процеса. На всички тях Брюксел изпраща мотивирани становища, което е втората стъпка от наказателната процедура. Третата е да бъде сезиран Съдът на ЕС.", "date": "2019.01.24", "title": "България може да се изправи пред Европейския съд заради защитата на личните данни"}
{"url": "https://www.dnevnik.bg/evropa/2019/01/24/3379953_evrokomisiiata_nastoiava_bulgariia_da_zashtiti/", "text": "До момента в България заповедите за изпълнение и заповедите за незабавно изпълнение се издават без съществени проверки от съдилищата. Потребителите могат да ги оспорват само при много строги условия. По-конкретно някои кредитори, като например банки, могат да получат заповеди за незабавно изпълнение почти автоматично, като потребителите разполагат с много ограничени възможности, за да предотвратят или да оспорят изпълнението, базиращо се на несправедливи договорни условия.\" Това се казва в днешното съобщение на Европейската комисия, която \"настоятелно приканва България да преразгледа своите правила за това как търговците могат да събират вземания от потребителите\". Целта е те да съответстветстват на правото на ЕС за неравноправните клаузи в потребителските договори. Ако България не изпрати удовлетворителен отговор в рамките на следващите два месеца, комисията може да продължи процедурата на следващ етап. В текста се напомня, че има съответна Директива за неравноправните клаузи в потребителските договори ( Директива 93/13/ЕИО ), която защитава потребителите срещу неравноправни клаузи в договори с търговци, включително доставчици на финансови услуги. Правилата на ЕС гарантират също така, че тези неравноправни клаузи не са обвързващи за потребителите и те разполагат с ефективни средства за правна защита срещу тях при разумни условия, казват от комисията. Напомня се също, че и българският съд има задължение - да прецени дали в предлагани договори има условия с неравноправен характер дори ако потребителят не повдигне въпроса. В директивата от 1993 г. се посочва още: \"В случаите, когато дадена договорна клауза не е индивидуално договорена, се счита за неравноправна, когато въпреки изискването за добросъвестност тя създава в ущърб на потребителя значителна неравнопоставеност между правата и задълженията, произтичащи от договора. Не се счита за индивидуално договорена клауза, която е съставена предварително и следователно потребителят не е имал възможност да влияе на нейното съдържание, по-специално във връзка с договори с общи условия. Фактът, че някои аспекти от дадена клауза или някоя отделна клауза са индивидуално договорени, не изключва приложението на настоящия член към останалата част на договора, ако общата преценка на договора сочи, че той е договор с общи условия. Когато продавач или доставчик твърди, че клауза от договор с общи условия е договорена индивидуално, той следва да докаже това с факти.\"", "date": "2019.01.24", "title": "Еврокомисията настоява България да защити по-добре потребителите от кредитори и търговци"}
{"url": "https://www.dnevnik.bg/sport/2019/01/24/3379998_cska_udulji_lagera_si_v_ispaniia_sus_sedmica/", "text": "ЦСКА обяви, че удължава лагера си в Испания. Подготовката в Марбея  ще бъде със седмица по-дълга от първоначално планираното  и ще е до 5 февруари. Спортно-техническото ръководство се надява с този ход да осигури максимално добри условия за футболистите в заключителната фаза от подготовката, се казва в сайта на клуба. \"Базата и терените, на които тренира тимът ни в Марбея, са перфектни, метеорологичните условия и климат също позволяват да се работи пълноценно\", посочват червените. Промяната ще доведе до организирането на още една или две приятелски срещи, като се уточняват съперниците. В сряда ЦСКА победи с 1:0 китайския \"Шанхай Шенхуа\" в третата си контрола. Успехът дойде след гол на Али Соу в 79-ата минута.", "date": "2019.01.24", "title": "ЦСКА удължи лагера си в Испания със седмица"}
{"url": "https://www.dnevnik.bg/razvlechenie/2019/01/24/3380002_na_130_godini_edni_ot_slunchogledite_na_van_gog_spirat/", "text": "На 130 години една от картините от известната серия със слънчогледи на Винсент ван Гог вече е толкова крехка за съхранение, че ще прекрати обиколките си по световните галерии и отсега нататък ще остане за постоянно в дома си в Амстердам, пише \"Ройтерс\". Това е едно от основните заключения на експерти, занимавали се в продължение на шест седмици с реставрацията на \"Слънчогледите\", рисувани от холандския майстор в Южна Франция през 1889 г. \"Основата и слоевете боя са стабилни, но чувствителни към вибрации и промени във влажността и температурата\", коментира директорът на музея на Ван Гог Аксел Ругер. Заради това се налага картината да се мести колкото се може по-малко, както и да бъде излагана в непроменлива и специфична за нея среда, допълва той. В допълнение към реставрацията екип от експерти е открил и детайли за конкретните материали, използвани от Ван Гог, както и от коя ролка плат точно е било изрязано платното за картината. След изследването си те са още по-убедени, че Ван Гог, който рисува картината през януари 1889 г., я прави на основата на по-ранните си слънчогледи, които рисува през лятото на 1888 г. и които сега са изложени в Националната галерия в Лондон. По време на реставрацията се премахва слой восък, но няколко лака, добавени през годините, а сега замърсени или обезцветяващи, не могат да бъдат премахнати, тъй като вече са се слели с боята под тях, допълват специалистите. \"Слънчогледите\" ще бъде отново на показ в музея Ван Гог в Амстердам от 22 февруари, но вече поставена под ново, по-нежно осветление.", "date": "2019.01.24", "title": "На 130 години едни от \"Слънчогледите\" на Ван Гог спират да обикалят света"}
{"url": "https://www.dnevnik.bg/biznes/2019/01/24/3379989_deputatite_urediha_zakonovo_prehvurlianeto_na_pari_ot/", "text": "Народното събрание прие днес на второ четене промени в Кодекса за социално осигуряване, с което се урежда възможността хората, осигурени в професионални схеми, да могат да прехвърлят натрупаното или част от него в друг такъв фонд,включително към чуждестранни институции. Измененията въвеждат в българското законодателство европейска директива, която трябваше да започне да се прилага от 13 януари 2019 г., тоест със седмица закъснение. В  срок до 17 май 2019 г. пенсионноосигурителните дружества и банките-попечители трябва да приведат дейността си в съответствие с изискванията на промените и с актовете по прилагането му, записаха депутатите. Прехвърлянето на професионална схема, съответно - на част от нея, се извършва след издаване на предварително одобрение за това от компетентния надзорен орган, в съответствие с разпоредбите на директивата и с цел защита на правата и интересите на осигурените лица и пенсионерите, е записано в кодекса. Професионалните схеми се въведоха в българското законодателство през 2006 г., като идеята е да се уговарят между работодател и работниците в колективен трудов договор. Осигуровките се внасят от компанията, а работещият може да доплаща, ако желае. Вноските се трупат в индивидуалната партида на осигурения.  Депутатите днес записаха, че дружествата, управляващи фондове за доброволно пенсионно осигуряване по професионални схеми, трябва да поддържат във всеки момент активи, съответстващи по размер на финансовите задължения. Този тип дружества не могат да покриват биометрични рискове, да гарантират минимално ниво на доходност или размер на пенсиите, гласят новите текстове. В съответствие с изискванията на Директива 2016/2341 е регламентиран процеса на надзорен преглед. На законово ниво се закрепва принципното изискване за осъществяване на надзор, основан на риска, и се въвежда извършването на стрес-тестове, което ще осигури навременно установяване на потенциални проблеми в сектора на допълнителното пенсионно осигуряване. Измененията забраняват управлението на инвестициите на пенсионните фондове да се възлага на външни изпълнители. Спазването на предвидените със законопроекта изисквания ще бъде контролирано от Комисията за финансов надзор. Измененията предвиждат и подобряване информираността на осигурените лица и пенсионерите, напр. чрез предоставяне на информация за прогнозния размер на пенсионните плащания.", "date": "2019.01.24", "title": "Депутатите уредиха законово прехвърлянето на пари от професионални пенсионни схеми"}
{"url": "https://www.dnevnik.bg/sviat/2019/01/24/3380008_ruskite_deputati_prieha_nakazaniia_za_falshivi_novini/", "text": "Държавната дума на Русия прие на първо четене четири законопроекта, които ще въведат наказания за неуважение на властите в интернет и за разпространяване на фалшиви новини. Законопроектите, внесени в края на миналата година, бяха остро критикувани от руската прокуратура (която после се отметна от думите си) и министерствата на правосъдието и комуникациите заради неточни формулировки и риск от \"неоправдано прилагане\", пише РБК. Срещу текстовете бе и председателят на Съвета по правата на човека Михаил Федотов, а според журналиста Владимир Познер целта е да се окаже натиск на всички медии, които не са верни на държавата. Ако законопроектите бъдат приети на следващо четене, с тях ще се забрани \"умишленото\" разпространение в медиите и социалните мрежи на \"недостоверна обществено значима информация, разпространявана във вида на достоверни съобщения.\" Ще има наказание, ако такава информация \"създава риск за живота и (или) здрането на гражданите, масово нарушаване на обществения ред и (или) обществената сигурност, (води до) прекратяване на работата на жизненоважни обекти, транспортна или социална инфраструктура.\" За физически лица ще има глоби. За физически лица те ще са едва от 3 до 5 хил. рубли (45 до 75 долара), за длъжностни ще са десет пъти по-големи (30-50 хил. рубли), а за юридически лица - между 6 и 15 хил. рубли. \"Би било неприлично и оскърбително\" С друг законопроект генералният прокурор и заместниците му ще могат да искат да се ограничи достъпът до издания и сайтове, които разпространяват материали, изразяващи в неприлична форма явно неуважение към обществото, държавата, официалните символи, конституцията и органите на властта. В такава ситуация комуникационният регулатор \"Роскомнадзор\" ще е длъжен незабавно да блокира съответния сайт, докато не уведоми, че е премахнал публикацията или публикациите, които нарушават закона, обяснява ТАСС. Макар финансовите санкции да са сходни (между хиляда и 5000 рубли), се предвижда като алтернатива административен арест до 15 дни. Критици изтъкват, че подобни промени само ще ограничат свободата на словото и ще дадат на държавата повече възможности за разправа с инакомислещите. Проблем е неяснотата на термини като \"недостоверни новини\" или \"обществено значима информация\". Според електронното издание \"Медуза\" дори на депутатите е трудно да дадат определение за оскърбление на властите - потърсен от сайта, Дмитрий Вяткин, един от авторите на законопроекта, отказал да даде пример, тъй като това \"би било неприлично и оскърбително\". Застъпниците на закона посочват към западни страни като Великобритания. Според депутата Павел Крашениников, председател на комисията по държавно строителство и законодателство, с помощта на такива новини \"се тероризира населението, всява се паника, а това води до много печални последствия\".", "date": "2019.01.24", "title": "Руските депутати приеха наказания за фалшиви новини и неуважение към властите"}
{"url": "https://www.dnevnik.bg/biznes/2019/01/24/3380053_regionalniiat_ministur_obeshta_magistrala_mejdu_vidim/", "text": "В участъка на международен път Е 79 от Видин до Монтана ще бъде изградена автомагистрала, а от Мездра до Ботевград - скоростен четирилентов път. Това съобщи министърът на регионалното развитие Петя Аврамова във Видин, където проведе съвещание с кметове, депутати от региона и представители на изпълнителната власт за напредъка на проекта за модернизация на пътя Видин - Ботевград. Проектът на път от Видин до Монтана е променен от първоначалните планове в автомагистрала, а участъкът от Мездра до Ботевград ще бъде скоростен четирилентов, заради релефа и трудните условия за неговото изграждане, съобщи БТА. Тази година трябва да приключат процедурите за избор на изпълнител на пътя между Видин и Ружинци, като успоредно с това ще бъдат извършени отчуждавания и в края на годината да започне реалното строителство, каза Дончо Атанасов от ръководството на пътната агенция.", "date": "2019.01.24", "title": "Регионалният министър обеща магистрала между Видин и Монтана"}
{"url": "https://www.dnevnik.bg/biznes/2019/01/24/3380091_tursko-germanska_mashinostroitelna_kompaniia_shte/", "text": "Турско-германската компания за производство на металообработващи машини с цифрово програмно управление \"Шпинер\" ще открие в пловдивската община Куклен производство със 100 работни места, съобщи Министерството на икономиката. Днес дружеството получи сертификат за инвестиция клас А по реда на Закона за насърчаване на инвестициите. Проектът предвижда строителството и оборудване на производствена сграда върху собствен терен, който се намира в Тракия икономическа зона, гр. Куклен, Община Куклен. Компанията предвижда да завърши", "date": "2019.01.24", "title": "Турско-германска машиностроителна компания ще инвестира в Пловдивско 10 млн. лв."}
{"url": "https://www.dnevnik.bg/bulgaria/2019/01/24/3380125_zapochvat_izvunredni_inspekcii_na_vodoemite_zaradi/", "text": "Държавната агенция за метрологичен и технически надзор (ДАМТН) засилва екипите, осъществяващи контрол на язовирните стени и съоръженията към тях, като в следващите дни ще провежда извънредни инспекции на проблемните водоеми, съобщиха от пресцентъра на агенцията. Мерките са превантивни предвид очакваните обилни валежи от дъжд и сняг в някои региони на страната. Заради тази прогноза днес в МВР се проведе и извънредно събиране на ръководителите на служби, които имат отношение към превенцията и оказването на помощ. До кметовете на общини и областни управители са били изпратени писма с апел да обърнат внимание на своите планове за защита при обилни снеговалежи и очаквани наводнения. Според директора на Главна дирекция \"Пожарна безопасност и защита на населението\" към момента ситуацията в страната е спокойна. Регистрирани инциденти има в Кърджали, Кюстендил, Благоевград и Смолян. Основно ставало дума за наводнения на приземни етажи в частни домове. Високият приток на язовир в Кърджали е залял един от мостовете към селата Песнопой и Русалско. Създадена е организация те да бъдат свързани с въжен мост. Пътните управления и енергетиката са готови Обезпечени са необходимите количества материали за справяне с пътната обстановка, като от вчера заседава и националния щаб на АПИ, съобщи зам.-министърът на регионалното развитие и благоустройството Николай Нанков. Той допълни, че в момента утежнени ситуации има в Смолянска област. По отношение на енергийната система на България в тази ситуация за усложняване на метеорологичната обстановка са предприети всички необходими действия, беше мнението на министъра на енергетиката Теменужка Петкова. \"Чисто превантивно ние поддържаме определени нормативи, които трябва да бъдат спазвани в подобни ситуации. Националната електрическа компания стопанисва 19 от най-големите комплекси на язовири в страната и мога да кажа, че всички до един разполагат със свободни обеми и се поддържат изключително добре, затова хората трябва да бъдат спокойни по отношение на този тип язовири\", посочи министър Петкова. Дружествата от държавната енергетика и всички останали енергийни предприятия разполагали с необходимите запаси от въглища и мазут в подобни ситуации.", "date": "2019.01.24", "title": "Започват извънредни инспекции на водоемите заради очакваните валежи"}
{"url": "https://www.dnevnik.bg/zelen/2019/01/24/3380061_ekokoaliciiata_poiska_ot_premiera_da_se_proveri/", "text": "Коалицията от неправителствени организации и граждански групи \" За да остане природа в България \" изпрати отворено писмо до премиера Бойко Борисов по повод строителството на плаж Алепу. Екокоалицията изисква проверки, като изтъква, че строителството нарушава изискванията на чл. 10 ал. 3 на Закона за устройство на Черноморското крайбрежие (ЗУЧК) за минимална озеленена площ и пределна височина на застрояването. По-рано тази седмица екоинспекцията в Бургас уточни, че строежът е  законен, въпреки че мястото попада в две зони от \"Натура 2000 \". Природозащитниците апелират към премиера Бойко Борисов за \"проверки от независими Ваши структури\" и ако се потвърди нарушението на Закона за устройство на Черноморското крайбрежие - спиране на незаконното строителство, за което \"виновните длъжностни лица да понесат своята отговорност\". Те също напомнят, че коалицията \"За да остане природа в България\" организира довечера  протест за оставката на министъра на околната среда  и водите Нено Димов след  окончателното решение на Върховния административен съд  за плана за Пирин.", "date": "2019.01.24", "title": "Екокоалицията поиска от премиера да се провери строителството на Алепу"}
{"url": "https://www.dnevnik.bg/bulgaria/2019/01/24/3380216_varna_da_ne_poema_nov_dulg_poiskaha_ot_da_bulgariia/", "text": "Общинският съвет във Варна да се противопостави на намерението на местната администрация да поеме нов дългосрочен дълг с общ размер над 75 млн. лв. Това поиска днес градската структурата на партия \"Да, България\" в писмо, разпространено до медиите. Част от заема трябва да покрие разходи по реконструкцията на централния бул. \"Васил Левски\". По този повод от \"Да, България\" отправят следните \"Считаме, че проектът \"Изграждане на бул. \"Васил Левски\" в участъка от ул. \"Подвис\" до ул. \"Девня\" по плана на район \"Приморски\", район \"Одесос\" и район \"Младост\", гр. Варна,  не е достатъчно обмислен от гледна точка на целесъобразност и ефективност . Водещи специалисти по архитектура и градоустройство са на мнение, че прорязването на града през средата от скоростна многолентова отсечка противоречи на европейските практики за благоприятна градска среда. Всички подобни трасета заобикалят градовете, а не преминават през тях.\" Освен това от \"Да, България\" припомнят, че строителните дейности по проекта са започнали количествено-стойностна сметка и разрешение за строеж. \"Не става ясно  защо шест- или осемлентовият булевард \"Васил Левски\" трябва да продължи до двулентовата улица \"Девня\"  и какъв ще е ефектът от това за облекчаване на трафика във Варна, пише още в разпространеното днес писмо. Не е разгледан вариант удължаването и разширяването на булевард \"Левски\" да продължи само до аналогичния по размер бул. \"Владислав Варненчик\", което би намалило значително разходите за СМР и за обезщетяване на собственици на отчуждени имоти.\" В критиките към проекта се споменава също, че в информацията за него липсват детайли като това как ще бъде озеленен и осветен новият булевард. \"Нищо не е споменато и за възможностите за пешеходно движение и пресичането на новите отсечки, пише в писмото на \"Да, България\". Не е извършена оценка на въздействието на подобна скоростна отсечка върху и повишаването на нивата на шума.\" В разпространения днес текст се уточнява, че местната структура на партията подкрепя развитието на инфраструктурни проекти, решаващи проблемите на гражданитe и бизнеса във Варна, но настоява за повече информация, публичност, проучвания, експертизи и по-широки обществени обсъждания по темата. \"Мащабни проекти, предопределящи развитието на града за години напред, не бива да се случват и в условия на прибързаност и спешност\", пише в писмото. С друга част от заема, който местната администрация във Варна има намерение да изтегли, трябва да бъдат покрити разходи по проекти \"Естетизация и модернизация на градската среда\", \"Интегриран градски транспорт – втора фаза\" и \"Подготовка и изпълнение на проект за развитие на инфраструктурата за отпадъчни води в агломерация кк \"Златни пясъци\". \"За тези дейности са предвидени над 25 млн. лв. за подземна ВиК инфраструктура, уточняват в писмото си от \"Да, България\". Заедно с разходите за кредитен посредник и лихви сумата доближава 30 млн. лв. Поради липсата на инженерно-технически проекти не е ясно дали става дума за изграждането на нова ВиК инфраструктура или за рехабилитацията на вече съществуваща.\" В разпространения днес текст по този повод е направено уточнението, че според текстовете на Закона за водите поддържането на тази инфраструктура е задължение на търговското дружество \"Водоснабдяване и канализация – Варна\", в което общината е само миноритарен акционер. По този повод от \"Да, България\" припомнят, че с решение на Комисията по енергийно и водно регулиране от 2017 г. на ВиК оператора във Варна бе разрешено от 2.54 лв. на 3.14 лв. за куб. м. Мотивите за това повишение на цената бяха обосновани именно с необходимостта \"Водоснабдяване и канализация – Варна\" да извърши инвестиции в рехабилитация на водопреносната мрежа в размер на 28 млн. лв. за 4 години. \"Заемите са едно от средствата, които могат да способстват за развитието на града ни, стига те да се теглят при наличието на изгодни условия, да бъдат изразходвани приоритетно за цели, представляващи интерес за обществото, при условия на публичност и законност, пише в писмото на \"Да, България\". Ние се обявяваме против разхищението на публични средства и изтичането им по корупционни пътеки. Разчитаме общинските съветници да проявят разум и да не поемат дългосрочни задължения от името на община Варна, в настоящия им размер и по подобен непрозрачен начин.\"", "date": "2019.01.24", "title": "Варна да не поема нов дълг, поискаха от \"Да, България\""}
{"url": "https://www.dnevnik.bg/politika/2019/01/24/3380116_djerumi_shapiro_evropa_hrani_iljuzii_za_politikata_na/", "text": "В Европа има голяма степен на заблуда за това какво представлява политиката на Тръмп. Това каза Джеръми Шапиро, директор на научните изследвания на Европейския съвет за външна политика (ЕСВП), на дискусия в София \"Възможна ли е Европа на първо място\". В САЩ идеята традиционно е, че в международните съюзи на първо място трябва да са американските интереси, каза Шапиро. Според него Тръмп има нещо доста по-конкретно предвид - че Америка не печели от Европа и съюзниците там. За Европа това изглежда странно, но такова е усещането на президента и голяма част от САЩ, смята Шапиро. \"Неговото виждане е, че съюзниците са като досадни роднини, които ти идват на гости, киснат в басейна ти и нямат намерение да си тръгнат\", каза Шапиро за Тръмп. Според Джеръми Шапиро в САЩ има гледна точка, че европейците се възползват от САЩ, които им дават сигурност и американска кръв, а в същото време европейците се възползват и просперират за сметка на САЩ. \"Това е виждането на президента Тръмп и е много характерно за САЩ\", добави Шапиро. Той обясни, че президентът Барак Обама и администрацията му също са искали да има по-голям принос за НАТО от страна на Европа, но са смятали, че това трябва да стане постепенно. Тръмп е заложил на революционен подход за сметка на еволюционния на Обама. Според Шапиро ясното послание на Тръмп към ЕС е: \"Аз си отивам вкъщи, това е ваш проблем\", но то не е било чуто добре в Европа. ЕС като \"германски заговор за по-добри търговски споразумения\" Тръмп смята, че ЕС е германски заговор за постигането на по-добри търговски споразумения, продължава Шапиро. Същевременно неговите представители идват в Европа и казват - не се притеснявайте от туитовете на президента. Анализаторът смята, че тази политика няма да се промени, защото европейците си мислят, че прави са подчинените на Тръмп, а не президентът. Но не може да се води външна политика срещу Тръмп, предупреди Шапиро. Знак за това е, че министърът на отбраната Джеймс Матис напусна, след като Тръмп обяви изтегляне на войските от Сирия. \"Тези, които отговарят за политика за отбрана и сигурност, напускат своите постове. Това е знак, че политиката спрямо Европа на Тръмп е такава, че хората около него не могат да я поддържат\", добави Шапиро. Разделяй ЕС и владей Един от начините, по които Тръмп иска да постави на първо място американските интереси, е, че той иска да работи с всяка страна отделно. Тръмп смятал, че ако търговските споразумения се подписват с всяка страна, ще са по-благоприятни за САЩ. Единственото нещо, което мога да ви кажа, е, че ако не разчитате на европейските партньори, не можете да разчитате и САЩ да ви третират по специален начин, каза Шапиро за отношенията на България с Америка. Шапиро уточни, че това не превръща САЩ в някой, който иска да изостави Европа, но Америка е труден партньор за преговори и Европа трябва да е наясно с това. Весела Чернева, която е заместник-директор на ЕСВП и ръководител на софийския офис на организацията, обобщи, че президентът Тръмп предпочита да действа на принципа \"разделяй и владей\". Вигенин: САЩ се опитват да наложат ценностна платформа Според мен избирането на Тръмп беше шок и за самите Щати, а европейските партньори все още си мислят, че нещата ще продължат да бъдат такива, каквито бяха. Но няма да е така, каза депутатът от БСП и бивш външен министър Кристан Вигенин. Според него следващите президентски избори ще дадат ясен ориентир дали дали ще има връщане на махалото. \"Това е друга ценностна платформа, която САЩ се опитват да наложат и в Европа. Тръмп е изразител на една ценностна система, която си пробива път в Европа\", направи паралел с предстоящите европейски избори Вигенин. Според него Тръмп подкопава ЕС. Вигенин смята, че има рискове за Европа в момент, в който ЕС продължава \"да търси себе си\". \"Имаме шанс да изградим просперитет само в рамките на ЕС, който развива себе си като стълб на демокрация, икономика и определени ценностни\", декларира Вигенин. Според него за ЕС може да е плюс и шанс това, което се случва около нас - \"Тръмп, Русия, тихите, но мощни стъпки на Китай\", за да разберем, че можем да разчитаме само на себе си\". Такава сфера според Вигенин е развиване на способности в отбраната - паралелно с НАТО или не. \"Предстоящите избори за Европейски парламент ще станат началото - заради нови депутати, избрани като отражение на новите реалности - да се стъпи на реалното, а не на желаното и мечтаното\", каза още Вигенин. Цветанов: За Европа е ясно, че без САЩ не може да гарантира сигурността си  Според Цветан Цветанов тази остра риторика на Тръмп може да създаде проблеми. \"За Европа е ясно, че без САЩ трудно може да гарантира сигурността си. Доналд Тръмп и САЩ не могат да бъдат врагове на Европа. Напротив – САЩ са били и ще продължат да бъдат стратегически партньори на Европа\", заяви председателят на парламентарната група на ГЕРБ. \"За да запазим демокрацията и правовия ред, на първо място трябва да гарантираме сигурността. Тя също така е гаранция за стабилност и икономически просперитет\", коментира Цветанов. Според него в момента на територията на Европа не се водят тежки конфликти, но отвъд Стария континент има много такива, които неизменно рефлектират върху него. \"Всички си спомняме каква миграционна вълна се насочи към Европа и предизвика сътресения в иначе стабилни държави\", отбеляза той. \"Помощта на Съединените щати е ключова в решаването и на черноморския въпрос. Европа трудно би могла да се справи с влиянието на Русия без САЩ, както и обратното\", каза Цветанов. Той заяви, че изборите за членове на Европейския парламент през май ще бъдат ключови, защото те ще покажат накъде отива Европа и дали дългогодишните отношения със САЩ ще продължат да се надграждат. Той очаква Брекзит да бъде използван от различни движения в страни - членки на ЕС, като призив и те да последват решението на британците. Фалшивите новини, прокарващи антиевропейски и антиамерикански настроения, провокират дебат за това нужно ли ни е партньорството Европа - САЩ, но това е единствено в полза на трети страни, каза Цветанов, без да спомене Русия. Според него някои онлайн медии твърде очевидно искат да манипулират общественото мнение и изрази мнение, че България е подложена на хибридна атака и има център, който координира това. Джамбазки: Няма да има промяна в отношенията Евродепутатът от групата на консерваторите и реформистите Ангел Джамбазки (ВМРО) смята, че няма да има разлика в отношенията между САЩ и ЕС. Важно е дали говорим за външната политика на САЩ или Демократическата партия, която заради собствени проблеми произвежда фалшиви новини за президента, смята Джамбазки. После той разви теория, че европейското ядро Франция - Германия искало \"да фалира бизнеса в периферията, за да освободи работна ръка, която да мигрира на Запад\". ЕС трябва да е по-обединен със САЩ \"Ако говорим честно, в САЩ значителен брой хора вярват, че трансатлантическото партньорство не е важно за сигурността. Те не познават уроците на историята. Един от тях е президентът на САЩ\", каза при завършването на дебата Шапиро. Според него ЕС не успява да покаже приноса си към САЩ, който прави за решаване на световните проблеми, стоящи и пред Америка.", "date": "2019.01.24", "title": "Джеръми Шапиро: Европа храни илюзии за политиката на Тръмп"}
{"url": "https://www.dnevnik.bg/evropa/2019/01/24/3380152_ikonomicheskite_danni_za_evrozonata_sa_po-slabi_ot/", "text": "Икономическите данни \"продължават да бъдат по-слаби от очакваното\" в еврозоната, подчерта днес президентът на Европейската централна банка (ЕЦБ) Марио Драги. Така той резюмира опасенията, свързани със сегашната конюнктура, предаде \"Франс прес\". Драги, който даде пресконференция в края на днешното заседание по паричната политика на ЕЦБ, обясни тази трайна слабост със \"забавянето на външното търсене\", което в краткосрочна перспектива вероятно ще продължи да оказва натиск върху перспективите за растежа. Президентът на ЕЦБ обаче побърза да допълни, че състоянието на трудовия пазар, благоприятните условия на финансиране и повишението на заплати са успокояващи фактори. ЕЦБ е готова да коригира всичките си механизми, ако икономиката срещне сериозни трусове и рисковете натежат, каза още Драги, цитиран от \"Асошиейтед прес\". На първото си заседание след края на активното изкупуване на нетни активи франкфуртският институт запази водещите си лихви на досегашните им минимални равнища. Основната лихва по рефинансирането остава 0 процента, а търговските банки ще продължат да плащат на ЕЦБ отрицателна лихва от 0.40 на сто за парите в наличност, от които не са им нужни в момента. Както се и очакваше, ЕЦБ обеща, че тези лихви няма да бъдат променяни \"най-малкото до лятото на 2019 година\", преди евентуално да затегне кранчето на кредитирането, което би било първото от юли 2011 година, и при рисковата акция, ако икономиката буксува. Повечето икономисти и играчи на пазара вече потиснаха очакванията си за вдигане на лихвите и тази перспектива все повече се отдалечава от края на 2019-а до 2020-а, та дори и 2021 година според някои. /БТА", "date": "2019.01.24", "title": "Икономическите данни за еврозоната са по-слаби от очакваното, заяви Драги"}
{"url": "https://www.dnevnik.bg/sport/2019/01/24/3379979_nad_200_hiliadi_dobrovolci_sa_se_zapisali_za_igrite_v/", "text": "Организаторите на летните олимпийски игри в Токио през 2020 г. отчетоха огромен брой заявки за доброволци. Желаещите да се помогнат за събитието са 204 680. Кандидатите ще преминат подбор, като организаторите предвиждат местата за доброволци за Токио 2020 да са 80 хиляди. \"Значителен брой млади хора и сравнително много чужденци са подали заявки, което подчертава силния глобален интерес към игрите в Токио през 2020 г.\", заявиха от организационния комитет, цитирани от insidethegames.biz. Възрастта на доброволците варира от 18 до 80. Близо две трети от заявките са от японски граждани, като 64% от общия брой желаещи са жени. Подборът за японските граждани ще започне през февруари, като ще включва интервюта и ориентировъчни сесии. Избраните кандидати ще преминат към процеса на обучение, който започва през октомври. От март до юли организаторите предвиждат провеждането на видеоразговори с гражданите от чужбина. Българската следа Сред подалите заявки има и българи. В списъка са  Стефани Циканделова, която беше доброволец и по време на игрите в Рио 2016 , и приятелят ѝ Йордан Енев. \"В Рио през 2016 г. работих в различни събития, включително от колоезденето, спортното ходене и кану-каяка. Позициите ми дадоха шанса да се запозная с много спортисти и да изживея частица от тяхната емоция. Всичко беше невероятно - лесно бих посочила този период като един от най-вълнуващите в моя живот\", каза Циканделова пред \"Дневник\". \"Като доброволец в други сфери просто обичам да дарявам щастие на други хора. Радвам се и когато виждам доброволци, които са готови да помогнат на непознат. Всичко това те зарежда с много надежда, позитивизъм и оценяваш повече това, което имаш\", добави тя. Енев също има опит в доброволчеството, като това лято се е включил в организацията на световното в Русия. Там е бил разпределен за мачовете в Самара. \"Успях да посетя цели шест двубоя от турнира и да опозная град Самара, който исторически е свързан с България. Тепърва очаквам програмата, която ще предложи УЕФА за Евро 2020. Нямам търпение да кандидатствам и да направя един спортно-доброволчески маратон догодина\", каза пред \"Дневник\" Енев, който е участвал като доброволец и във втория сезон на тенис турнира \"София оупън\".", "date": "2019.01.24", "title": "Над 200 хиляди доброволци са се записали за игрите в Токио през 2020 г."}
{"url": "https://www.dnevnik.bg/sviat/2019/01/24/3380164_kitaiski_ucheni_kloniraha_maimuni_za_da_izuchavat/", "text": "Учени в Китай обявиха, че са направили множество клонинги на макак с редактиран геном за медицински цели, предаде \"Ройтерс\", като цитира агенция \"Синхуа\". Това е първият подобен случай, при който се създават много клонинги за биомедицински изследвания, обяснява агенцията. В Института за невробиология към Китайската академия на науките в Шанхай животните ще се използват за изследване на разстройства на циркадния ритъм (биологичния цикъл), свързани с проблеми със съня, депресия или заболявания или болестта на Алцхаймер, пише \"Синхуа\". Донорът е била маймуната с най-голяма склонност към подобни разстройства. От нея са създадени пет нови клонинга, които според в. \"Чайна дейли\" ще подпомогнат изследванията на тези проблеми. Клонираните маймуни вече показват знаци за обезпокоително поведение, което може да е \"подобно на шизофрения\", да включва сънни разстройства и повишени нива на безпокойство. \"Синхуа\" казва, че програмата, която е под надзора на етичен панел към Института за невробиология, отговаря на международните етични стандарти за изследвания с животни. Това бе и институтът,  в който за пръв път бе клонирана маймуна  точно преди година. Официалното съобщение за сегашния проект е направено със статия в сп.  National Science Review. ", "date": "2019.01.24", "title": "Китайски учени клонираха маймуни, за да изучават сънни разстройства (видео)"}
{"url": "https://www.dnevnik.bg/evropa/2019/01/24/3380013_fronteks_ne_se_opitva_da_narushi_durjavniia/", "text": "Увеличаването на капацитета на Европейската агенция за гранична и брегова охрана няма да доведе до нарушаване на суверенитета на държавите, където действа, както се опасяват някои страни от ЕС, отбеляза в интервю за \"Франс прес\" нейният директор Фабрис Леджери. \"Смятам, че вероятно има недоразумения, което може би се дължи на твърде техническия характер на предложението за засилване на капацитета на агенцията, направено от Европейската комисия миналия септември, обясни той. \"Няма да има промяна в разпределението на юридическите компетенции между агенцията и страните членки, това е само увеличение на служителите и бюджета\", продължи Леджери. Няколко страни от Юга - Италия, Испания и Гърция,  се отнасят неохотно  към идеята да бъде разполаган персонал на \"Фронтекс\" по външните граници на блока, заяви миналата есен австрийският канцлер Себастиан Курц. Полша и Чехия се обявиха против, защото се опасяваха, че предвидените за това европейски фондове ще намалят парите, които те разчитат да получат за инфраструктурни проекти. Леджери подчерта също, че агенцията не може да действа на територията на приемаща държава без нейното съгласие, включително по въпроса за депортиране на нелегални мигранти. \"Държавите са суверенни\" \"Трудно може да си представим как една европейска агенция може да разгърне дейността си на територията на държава членка, без да получи нейното съдействие. Тъй като държавите са суверенни, следователно например в сферата на конкретните актове решение за депортиране на чужденец без редовни документи може да бъде взето само от националните власти\", обяснява френският директор на базираната във Варшава агенция. Европейската комисия се стреми да създаде европейска структура, чийто персонал може да достигне 10 хил. гранични служители. Това ще позволи да се компенсира недостигът на 5 хил. гранични служители, който изпитват като цяло сега държавите - членки на ЕС. Въпреки това все още не е съставен точен график. Сега \"Фронтекс\" е способна да разположи 1500 гранични служители. Ако успее да мобилизира 5 хил. души, може да ги използва гъвкаво за подкрепа на държави членки на определени места или сезонно според нуждите им, посочи Леджери. И въпреки че голямата вълна от мигранти от 2015 г. остана в миналото, проблемът далеч не е решен, признава Леджери, при наличието, от една страна, на въоръжени конфликти като този в Сирия, а от друга - на демографски бум в Африка, където населението може да достигне 2 милиарда души през 2050 г. \"През 2018 г. например имаше близо 140 хил. нелегални преминавания на външните граници на ЕС, докато през 2015 г. имаше 1.8 милиона\", казва той. Това връща ЕС към положението преди началото на Арабската пролет (2011 г.). Макар че миграционният маршрут през централното Средиземноморие, преминаващ през Либия, отчита значително намаление - с повече от 80 процента, това е съпроводено с удвояване на нелегалната имиграция от Субсахарска Африка, насочена към Испания през 2018 г. (през 2017 г. тя вече се удвои). През 2018 г. Европейската агенция за граничен контрол организира в извънредна обстановка 435 полета за депортиране на близо 14 хил. чужденци към почти 60 трети страни, уточни Леджери. Тя вече е собственик на терен от три хектара, отпуснат й от полското правителство. Назначен е ръководител на екипа, натоварен да подготви строителството на бъдещата централа на организацията, и първата му задача е да подготви предложение към архитектите да изпращат оферти. Според Леджери може да бъде заделен бюджет между 120 и 150 милиона евро за целта. Агенцията, която е в процес на увеличение на своя персонал, ще има 1000 служители към 2020 г. Възможно е към тях да се прибавят още 250 души, натоварени да задействат системата ETIAS (Европейска система за информация и разрешения за пътувания), еквивалент на американската ESTA, която проследява пристигащите от страни извън ЕС, които влизат без визи в шенгенското пространство. Архитектите ще подготвят проект за \"модулна конструкция\", която може да се променя с развитието на \"Фронтекс\", смята директорът й.", "date": "2019.01.24", "title": "\"Фронтекс\" не се опитва да наруши държавния суверенитет, увери директорът й"}
{"url": "https://www.dnevnik.bg/sviat/2019/01/24/3380196_gazprom_obiavi_pochti_14_mlrd_evro_investicii_v_turski/", "text": "Газпром\" публикува днес данни за инвестиционната си програма през 2019 г. за транспортиране на газ, според които за проекта \"Турски поток\" са предвидени около 102.6 млрд. рубли (почти 1.375 млрд. евро). Сумите са за тръбопроводи извън мрежите за газоразпределение и конкретно за довършване на втората подводна тръба на \"Турски поток\" са посочени 26 млрд. рубли (349 млн. евро), при положение, че за 2018 г. инвестицията бе 172. 45 млрд. рубли. За сухопътната част от турския бряг до границата с Европейския съюз са предвидени още 17.72 млрд. рубли (237.5 млн. евро). Официално все още не е решено дали транзитът ще минава през България или Гърция, но планираната най-голямата инвестиция в района дава отговор. Тя е за проектиране, строителство и експлоатация на газопровод в Сърбия - 58.79 млрд. рубли (788 млн. евро). Според руската агенция \"Прайм\" целта е да бъде разширена газопреносната система на страната, за да приема газ от \"Турски поток\". При посещението на Владимир Путин в Белград миналата седмица ръководителят на \"Газпром\" Алексей Милер потвърди, че има планове до края на 2019 г. да бъде приключено строителството на сръбския газопровод, продължаващ \"Турски поток\" до унгарската граница. Той ще започне от границата с България и ще е с дължина 403 км, добави той. В края на официалните разговори Путин каза, че Русия е готова да вложи 1.4 млрд. долара (1.23 млрд. евро) в продължаването на \"Турски поток\" през Сърбия до европейските пазари. Домакинът - президентът Александър Вучич добави, че Москва и Белград заедно ще финансират новата тръба. От 10 години Русия контролира петролно-газовия сектор на Сърбия, тъй като през 2009г. \"Газпром нефт\" придоби контролен пакет акции на държавното дружество NIS. През 2011 г. бяха купени още 5.15%, с което делът на руската компания достигна 56.15%. Утре (25 януари, петък) би трябвало да бъде обявен резултатът от вторият етап от икономическия тест ( 22 до 24 януари) на \"Булгартрансгаз\" за заявки на интерес за резервиране на капацитета на евентуалния нов български газопровод, който да транзитира от Турция до Сърбия газа от \"Турски поток\". Условието на компанията за прогнозни приходи от 2.67 млрд. лв. в период от 15 години не е било изпълнено. \"Капитал\" припомни по този повод, че държавният газов оператор ще промени условията на търга, като намали размера на таксите и удължи сроковете така, както беше поискал основният кандидат - \"Газпром\". Все още не е ясен политическият риск за продължаването на \"Турски поток\", тъй като САЩ предупреждават, че може да наложат санкции на всяка компания - включително италианските и швейцарски фирми с кораби за полагане на тръби - имаща общо както с този проект, така и със \"Северен поток 2\" през Балтийско море до Германия.", "date": "2019.01.24", "title": "\"Газпром\" обяви почти 1.4 млрд. евро инвестиции в \"Турски поток\" за 2019 г."}
{"url": "https://www.dnevnik.bg/sport/2019/01/24/3380160_mesi_bil_gotov_da_se_zavurne_v_nacionalniia_otbor_na/", "text": "Звездата на световния футбол Лионел Меси е готов да се завърне в аржентинския национален отбор, твърди Goal.com. Според информацията това ще стане за приятелската среща с Венецуела на 22 март. Меси не е играл за небесносините след  загубата с 3:4 срещу Франция в осминафиналите на световното първенство . Годината е важна, тъй като предстои Копа Америка. Нападателят често е поставян под голямо напрежение заради високите очаквания в родината си. Той има четири загубени големи финала с Аржентина - от световното през 2014 г., както и три в Копа Америка (2007, 2015 и 2016 г.). През лятото на 2016 г.  Меси обяви, че повече няма да играе за Аржентина . Думите му дойдоха след загубения финал срещу Чили в Копа Америка, в който той пропусна дузпа. След това  той все пак игра срещу Уругвай  в квалификацията за световното в Русия през 2018 г. и вкара победния гол за 1:0. Меси има 128 мача за националния отбор. По този показател той изостава зад Хавиер Масчерано (147) и Хавиер Санети (143). Нападателят на \"Барселона\" е най-резултатният футболист на Аржентина с 65 гола.", "date": "2019.01.24", "title": "Меси бил готов да се завърне в националния отбор на Аржентина"}
{"url": "https://www.dnevnik.bg/photos/2019/01/24/3379875_fotogaleriia_svetovnite_snimki_na_denia_-_24_ianuari/", "text": "Подготовка за разходка на домашния любимец, Инчеон, Южна Корея.", "date": "2019.01.24", "title": "Фотогалерия: Световните снимки на деня - 24 януари 2019 г."}
{"url": "https://www.dnevnik.bg/photos/2019/01/24/3380291_snimka_na_denia_protest_pod_dujda/", "text": "Природозащитници се събраха тази вечер пред сградата на Министерския съвет с искане министърът на околната среда и водите Нено Димов да подаде оставка след като съдът отмени промените в плана за управление на Пирин.", "date": "2019.01.24", "title": "Снимка на деня: Протест под дъжда"}
{"url": "https://www.dnevnik.bg/sport/2019/01/24/3380299_monako_ogranichi_pravomoshtiiata_na_anri_i_obmislia/", "text": "Престоят на френската футболна легенда  Тиери Анри като треньор на \"Монако\"  е на път да продължи по-кратко от четири месеца. В сряда вечер фуболният клуб от княжеството обяви, че отстранява наставника, замразявайки неговите правомощия. В съобщение на официалния сайт \"Монако\" обяснява, че го отстранява от първия тим с незабавен ефект, докато бъде взето финално решение. От петък тренировките на тима ще води Франк Паси. Засега Анри остава на работа в клуба, като договорът му не е прекратен. Той обаче няма да води първия тим, докато се чака окончателно решение на ръководството. Анри беше назначен на 13 октомври, като за пръв път той е старши треньор. Французинът имаше опит като помощник треньор в националния тим на Белгия. Легендарният нападател води \"Монако\" в 20 мача, в които записа пет победи, четири равенства и загуби 11 пъти. Головата разлика в този период е 23:43. Монегаските се намират на предпоследното 19-о място в Лига 1, като имат само 15 точки. Последният \"Гингам\" е с точка по-малко. \"Монако\" е в серия от четири мача без победа.", "date": "2019.01.24", "title": "\"Монако\" ограничи правомощията на Анри и обмисля уволнението му"}
{"url": "https://www.dnevnik.bg/sport/2019/01/24/3380260_da_budesh_v_bialo_ili_zashto_reklama_s_naomi_osaka/", "text": "Финалистката в Australian Open Наоми Осака се оказа в центъра на скандал заради анимационна реклама на инстантни спагети. В клипа 21-годишната японка е представена с бяла кожа и кестенява коса. Цветът на кожата на Осака в рекламата предизвика вълна от недоволство в азиатската страна заради произхода на тенисистката. Нейният баща Леонард Франсоа е от Хаити, а майка й Тамаки Осака е японка. \"Разочарован съм да видя, че няма цветнокожа жена в рекламата. Въпреки това, открих, че Осака е замаскирана в бяло\", написа Бей Майнайл в колонката си в Japan Times, цитиран от \"Ройтерс\". Под натиска на общественото мнение Nissin, която е спонсор на Осака и сънародника й Кей Нишикори, веднага свали рекламата. От японската компания за производство на инстантни спагети обявиха, че са нямали намерение да създават напрежение около Осака. \"Приемаме, че не бяхме достатъчно коректни и в бъдeще ще обръщаме повече внимание по въпросите за многообразието\", заяви говорител на компанията. ", "date": "2019.01.24", "title": "Да бъдеш в бяло, или защо реклама с Наоми Осака предизвика недоволство в Япония"}
{"url": "https://www.dnevnik.bg/sviat/2019/01/24/3380302_durjim_se_kato_na_titanik_-_niama_promiana_v/", "text": "Държим се като пътниците на \"Титаник\" - пренебрегваме айсбергите пред нас и се наслаждаваме на изисканата храна и музиката.\" Така описа ситуацията в света Джери Браун, бившият губернатор на Калифорния, който тази година стана председател на Бюлетина на ядрените учени. Днес тази организация за пореден път разпространи  оценката си колко близо е човечеството до катастрофа , което е олицетворено от Часовник на Страшния съд. През 2019 г. той остава на нивото от миналата година - 2 минути преди полунощ. \"Макар да няма промяна, тази ситуация не бива да бъде възприемана като сигнал за стабилност, а е категорично предупреждение към лидерите и гражданите по света\", заяви базираната в Чикаго организация. Тази опасна \"нова ненормалност\" се дължи на подновената ядрена оръжейна надпревара, увеличаващите се парникови емисии и появата на финансирани от държавите кампании за дезинформация. През последната година се засилиха синхронно съществуващите екзистенциални опасности от ядрена война и от необратима промяна на климата, а увеличеното използване на информационна война подкопава демокрацията по света, обявяват още учените. \"По различни форуми, включително в социалните мрежи, националистически лидери и техните сурогати лъжат безсрамно и настояват, че техните лъжи са истина, а истината е фалшива новина\", се казва още в съобщението. Последният път, когато Часовникът е бил на 2 минути от катастрофата, бе през 1953 г. Тогава ядрената надпревара САЩ-СССР стигна до взривяване на съветска термоядрена бомба по-малко от година след първия американски подобен тест. След избирането на Доналд Тръмп за президент стрелките бяха преместени с по30 секунди през 2017 и 2018 г., отчасти заради напрежението около ядрената програма на Северна Корея. Устните нападки между Тръмп и корейския лидер Ким Чен Ун спряха, но организацията вижда растяща заплаха в програмите на ядрените сили за \"ядрена модернизация\", която според тях е почти неразличима от световна оръжейна надпревара. За промените в климата учените казват, че през последните две години отново растат емисиите от въглероден диоксид. За да се отдалечи стрелката от полунощ, те препоръчват подсилване и разширяване на руско-американските договори за ядреното оръжие, ограничаване на програмите за модернизирането му, приемане на механизми за предотвратяване на военни инциденти в мирно време по границите на държавите от НАТО, увеличаване на това което гражданите изискват от лидерите си за промените в климата и международни разговори с цел да се прекрати злоупотребата с информационни технологии.", "date": "2019.01.24", "title": "Държим се като на \"Титаник\" - няма промяна в Часовника на Страшния съд за 2019 г."}
{"url": "https://www.dnevnik.bg/bulgaria/2019/01/24/3380311_specializiraniiat_sud_okonchatelno_ostavi_v_ostavi/", "text": "Специализираният апелативен съд остави в ареста сина на Ветко и Маринела Арабаджиеви - Вълчо, предаде БНР. Той е обвинен за участие в престъпна група за пране на пари, ръководен от родителите му. Определнието на съдебния състав, воден от Галя Георгиева, беше произнесено след 5-часово съвещание и е окончателно. то е подписано с особено мнение от един от членовете на състава. По време на днешното заседание съдът прие тройна медицинска експертиза от \"Пирогов\", според която Вълчо Арабаджиев не страда от заболяване, което да не му позволява да бъде в ареста. Адвокатът му Илиян Василев заяви в залата, че прокуратурата няма доказателства, за това че подзащитният му е знаел за евентуален престъпен произход на над 5 млн. лв., открити в банкови касети на негово име.  Съдиите отбелязаха, че промяна на мярката на Арабаджиев в по-лека би затруднило разследването, като според тях има възможност той да се укрие.", "date": "2019.01.24", "title": "Специализираният съд окончателно остави в ареста Вълчо Арабаджиев"}
{"url": "https://www.dnevnik.bg/sviat/2019/01/24/3377331_bulgarite_predpochitat_porno_sus_zreli_jeni_amatyori_i/", "text": "Българската аудитория се интересува в интернет от домашни порно видео записи, такива предимно със зрели жени, както и анален секс. Българките са и по-активни потребителки в сравнение със средното за света. Това показва предоставена на \"Дневник\" статистиката на три от най-големите сайтове за филми за възрастни - Pornhub, YouPorn и xHamster. Данните и на трите сайта идват от Google Analytics, където американската компания може да определи пола и възрастовата категория на потребителите, благодарение на това какво търсят, гледат, четат или купуват изобщо в интернет. Защо  \"Дневник\" се занимава  с тази тема? Онлайн порно индустрията привлича милиони зрители годишно – става въпрос за огромен бизнес, сравним с коя да е друга индустрия за забавление. Но ако публиката в голямата си част знае кой произвежда филмите, които гледа на кино, малко се говори за това кой произвежда еротиката, която гледа онлайн. В същото време България е една от четирите европейски държави (заедно с Беларус, Украйна и Исландия), в които порнографията е абсолютно забранена и в същото време се разпространява безконтролно (подробности  четете тук ) Става въпрос и за практика, която засяга  почти всички демографски и социални групи  - и в трите сайта, чиито статистики \"Дневник\" разгледа, 4% от българските потребители са на възраст над 65 години. Жените са повече от средното за света, но предпочитанията – ограничени. Какво се търси и гледа Български участници, аматьорски видеа, анален секс – това са основните предпочитания на аудиторията, показват най-търсените термини и най-гледаните категории и в трите сайта. Четири от десетте най-търсени термина в Pornhub са свързани с България. Това не е изненадващо – повечето от държавите в топ 20 също търсят порно от родната си държава. Същото важи и за регионите в световен мащаб – най-гледаната категория в Субсахарска Африка е \"абанос\" (видеа с чернокожи участници), а в Северна Африка - \"араби\". Изключение правят Австрия, в която най-търсеният термин е \"германски съсед\", и Украйна и Беларус, в които пък се търсят руски видеа. \"Руски\", впрочем, присъства и в българските най-търсени термини. В сравнителните категории се оказва, че българите гледат 122% повече порно от категорията \"руско\", отколкото останалата част от света. По-предпочитани у нас, отколкото в световен мащаб, са също категориите \"двойно проникване\" и \"фистинг\", по-гледани от обичайното са и \"анален\" и \"групов\". Леко отклонение има в данните на xHamster, които показват, че най-търсените термини на българите там са \"български\", \"руски\" и \"турски\". Аудиторията в  YouPorn  пък показва предпочитание към възрастните жени – там видеата със сексапилни майки (milf) са сред най-популярните. Изключение в предпочитанията правят хората над 65 в xHamster , които специално обръщат внимание на филмите с двойки с голяма разлика във възрастта. Жените Българките са 34% от всички посетители на Pornhub от страната, докато в световен мащаб делът на жените е 29%. В това отношение България също изпреварва държавите от топ 20 = по-висок дял жени има само във Филипините (38%), Бразилия (35%) и Южна Африка (35%). 31.11% от българските потребители на YouPorn са жени (на фона на 29% вобщата класация) и предпочитанията им не се различават драстично от мъжките, като изключим търсенето на видеа с участнички единствено жени. Жените в xHamster са 24% - по-малко от средното за света, което е 26%, но в годишното си обобщение сайтът специално сочи, че делът на тази публика се е увеличил значително през тази година и се очаква още по-голям ръст. Любимите актриси Най-търсените хора в Pornhub са Мадисън Айви, Миа Халифа, Никол Анистън, Лайза Ан и Бранди Лав. Тези актриси са и в топ 20 най-търсените в световен мащаб. Други статистики България е на 52 място в трафика на \"Порнхъб\". На първите места са САЩ, Великобритания, Индия, Япония и Канада. В топ 20 от европейските държави са още Франция, Германия, Италия, Испания, Полша, Холандия и Швеция. Средното време, което българите прекарват на сайта, е 10 минути и 52 секунди – повече от средното 10 минути и 13 секунди. В държавите от топ 20 издържат по-дълго само филипинците (13 минути и 50 секунди) и южноафриканците (10 минтути и 57 секунди). YouPorn може да се похвали с 10 млн. посещения от България през 2018 г., от общо 4 млрд. посещения. xHamster има 1.4 млн. потребители от България миналата година. Страната е и на 52 място в световната ранглиста на Pornhub.", "date": "2019.01.24", "title": "Българите предпочитат порно със зрели жени, аматьори и екстремни практики"}
