{"url": "http://www.dnevnik.bg/sport/2017/12/10/3094884_s_golove_na_luis_suares_i_mesi_barselona_prechupi/", "text": "Барселона\" възстанови аванса си на върха в Ла Лига на пет точки след успех с 2:0 при гостуването на \"Виляреал\". Успехът на \"Ел Мадригал\" не дойде никак лесно, след като и двете попадения за каталунците паднаха в заключителните 20 минути. Техни автори станаха Луис Суарес и Лионел Меси, с което върнаха \"Барселона\" на победния път. В предишния си две срещи каталунците завършиха наравно с  \"Валенсия\"  и  \"Селта\" . Двубоят на \"Ел Мадригал\" мина под тоталната диктовка на гостите, които удариха гредата още в третата минута. Чистите голови положения за тима на Ернесто Валверде обаче не бяха много, а футболистите му често действаха прекалено бавно. Двубоят се превърна в исторически за Меси, който с попадението си вече има 525 гола на сметката си. По този показател аржентинецът изравнява легендарния Герд Мюлер, като най-резултатен футболист в историята на петте големи първенства на Европа. Почти през цялата среща \"Барселона\" атакуваше еднообразно с набези на Жорди Алба по левия фланг. Центриранията на защитника обаче бяха лесна задача за защитата в жълто. На няколко пъти Меси излизаше на отлични позиции, но ударите му минаваха встрани от целта. Ключовият момент в двубоя беше в 60-ата минута, когато Дани Раба беше изгонен. Халфът необмислено фаулира Серхио Бускетс доста грубо в центъра на терена и реферът Рикардо де Бургос Бенгоечея му показа директен червен картон. Това помогна на \"Барселона\" и пространствата за каталунците станаха повече. В 72-ата минута Меси вдигна оборотите и именно от него тръгна атаката за първия гол. Комбинация между аржентинеца, Луис Суарес и Пако Алкасер завърши с гол на уругвайския нападател. Суарес направи двойно подаване с Алкасер, финтира Серхио Асенхо и се разписа на празна врата. Ел Гордо вкара седмия си гол от началото на сезона. Работа имаше и за Марк-Андре тер Стеген, който трябваше да се намесва при опасен удар на Ману Тригерос. Германският вратар обаче беше на мястото си, а освен това в течение на двубоя показа класата си, като направи важния спасявания. Десетина минути по-късно \"Барселона\" узакони победата си с втори гол, дело на  Лионел Меси . Аржентинецът се възползва от грешка на футболистите в жълто при изнасянето на топката, а рязкото му тръгване доведе до това, че централните защитници на \"Жълтата подводница\" Виктор Руис и Алваро Гонсалес комично се сблъскаха. С хладнокръвно изпълнение Меси нямаше проблем да преодолее Асенхо за втори път, вкарвайки 14-ия си гол в 15 мача от началото на сезона. Попадението обаче беше доста спорно, след като на терена имаше и втора топка, макар тя да беше в близост до ъгловото флагче и не влияеше на играта. За Меси това беше 49-и гол за календарната 2017 г., като нито един друг футболист от Топ 5 първенствата на Европа няма подобна бройка за годината. По-рано през деня \"Атлетико\" (Мадрид) победи \"Бетис\" като гост на \"Бенито Виямарин\" с 1:0. Единственото попадение за \"дюшекчиите\" отбеляза Саул Нигес в 29-ата минута. В друг двубой \"Атлетик\" (Билбао) победи \"Леванте\" с 2:1. Баските надделяха в мач с два автогола, като първо Ариц Адурис откри в петата минута от дузпа, но Аймерик Лапорт вкара в собствената си мрежа, изравнявайки резултата. В 79-ата минута Постиго също си вкара автогол и донесе победата на \"Атлетик\". Тя позволи на тимът от Билбао да се откъсне на пет точки от зоната на изпадащите. В класирането \"Барселона\" води с 39 точки, пред  \"Валенсия\"  с 34, \"Атлетико\" с 33, а шампионът  \"Реал\" (Мадрид) е четвърти с 31 точки .", "date": "2017.12.10", "title": "С голове на Луис Суарес и Меси \"Барселона\" пречупи \"Виляреал\""}
{"url": "http://www.dnevnik.bg/sport/2017/12/10/3094757_marsel_hirsher_vze_vpechatliavashta_pobeda_na_slaloma/", "text": "Носителят на Големия кристален глобус в алпийските ски Марсел Хиршер спечели втора победа за сезона, след като триумфира в слалома във френския курорт Вал д’Изер. Австриецът направи изумително спускане във втория манш и въпреки че изоставаше на осмо място сутринта, взе победата. Той записа второто най-добро време във втория манш, като по-бързо от него се спусна само сънародникът му Марко Шварц. По-предният стартов номер на Хиршер във втория манш му помогна за успеха, защото снегът валеше постоянно и към края трасето стана много тежко за скиорите. Австриецът спечели 47-ата си победа в Световната купа по ски и вече е еднолично на второ място, изпреварвайки Марк Жирардели. Подиумът е 110-и за едва 28-годишният скиор от Анаберг. Зад Хиршер се наредиха Хенрик Кристофершен от Норвегия на 39 стотни и Андре Мюре на 40 стотни. Шведът беше единственият от челната тройка от първия манш, който се качи на почетната стълбичка. Лидерът от сутринта Стефано Грос допусна сериозни грешки и остана шести, а Михаел Мат се класира четвърти. \"Направих някои корекции след първия манш и се чувствам много добре. Отборът се справи перфектно, а хората които поддържат трасето свършиха изумителна работа, условията бяха доста трудни. Да печеля тук е голямо предизвикателство за мен и съм щастлив, особено след контузията ми\", каза Хиршер след финала. Той вече има 21 победи в най-техничната дисциплина, а пред него са само легендарните Ингемар Стенмарк (40) и Алберто Томба (30). Топ 10 във  Вал д’Изер  допъниха Йохан Нордботен, останал пети, а другите бяха Фриц Допфер, Матиас Харгин, Себастиан Фос-Солеваг и Марко Шварц. Победата на Хиршер го изстреля на второ място в класирането за Големия кристален глобус, по-малко от четири месеца след счупването на крака, което  претърпя на тренировка през лятото . Лидер вече е Хенрик Кристофершен. В дисциплината слалом норвежецът е със 160 точки, а Хиршер със 114. Трети е Феликс Нойройтер, който спечели  първия слалом за сезона в Леви , но след това  получи контузия и пропуска остатъка от сезона. Световната купа  се мести в Италия, където предстоят седем старта до 29 декември. Следващият уикенд мъжете ще се състават във Вал Гардена, където има супер-Г и спускане, а на 17 и 18 декември са гигантският слалом и паралелният гигантски слалом в Алта Бадия. Преди Коледа, на 22 декември, има слалом в Мано ди Кампилио, а на 28 и 29 декември са спускането и алпийската комбинация в Бормио.", "date": "2017.12.10", "title": "Марсел Хиршер взе впечатляваща победа на слалома във Вал д’Изер"}
{"url": "http://www.dnevnik.bg/sviat/2017/12/10/3094771_kopnejite_na_gurcite_v_kipur_che_tova_e_tehen_ostrov/", "text": "Кипърските турци са съсобственици, а не малцинство в Кипър. Това заяви в интервю за гръцки вестник турският президент Реджеп Ердоган. По думите му кипърските гърци се държат така, сякаш се намират на гръцки остров, но предупреди, че \"тези копнежи никога няма да се сбъднат\". \"Кипърските турци са съсобственици и никога няма да изпаднат до положение на малцинство, както искат кипърските гърци\", уточни Ердоган. Около създалата се дискусия след изказването му, че Лозанският договор от 1923 г. трябва да се обнови, той каза, че Турция уважава тази спогодба и изпълнява нейните клаузи. \"От друга страна, днес са налице различни условия, въпроси и методи за решение от тези преди 94 години. Трябва добре да бъдат анализирани условията на времето и да се адаптираме към променящата се среда\", каза Ердоган. Той добави, че пълноправното членство на страната в Европейския съюз остава стратегическа цел на Турция \"въпреки двойните стандарти\" на ЕС.", "date": "2017.12.10", "title": "Копнежите на гърците в Кипър, че това е техен остров, никога няма да се сбъднат, предупреди Ердоган"}
{"url": "http://www.dnevnik.bg/photos/2017/12/10/3094753_fotogaleriia_na_cherveniia_kilim_predi_premierata_na/", "text": "В Лос Анджелис днес в нощта на събота срещу неделя се състоя световната премиера на най-новия филм от сагата \"Междузвездни войни\", озаглавен \"Междузвездни войни: Последните джедаи\", предаде Франс прес. Режисьор на филма е Райън Джонсън. Действието в него се развива след случващото се в \"Силата се пробужда\" от 2015 г. Люк Скайуокър (Марк Хамил) отвежда Рей (Дейзи Ридли), Фин (Джон Бойега) и Поу (Оскар Айзък) на приключение, което ще \"разкрие мистериите на Силата и тайните на миналото\", обещават от компания-създател на филма \"Лукасфилм\". Покойната актриса Кари Фишър също \"ще участва\" в \"Последните джедаи\". Сцените с нея са били заснети преди декември 2016 г., когато тя почина от инфаркт по време на полет от Лондон до Лос Анджелис. На снимката: \"C-3PO\" на червения килим", "date": "2017.12.10", "title": "Фотогалерия: На червения килим преди премиерата на \"Междузвездни войни: Последните джедаи\""}
{"url": "http://www.dnevnik.bg/sport/2017/12/10/3094780_borusiia_dortmund_uvolni_trenyora_peter_bos_v_tursene/", "text": "Холандецът Петер Бос се задържа начело на \"Борусия\" (Дортмунд) едва 163 дни. Специалистът беше уволнен в неделя сутринта след петото поражение на тима му в  Бундеслигата 1:2 от \"Вердер\"  като домакин. Жълто-черните се свлякоха до седмото място, след като в началото на сезона водеха убедително и постигнаха шест победи в първите си седем мача. От 30 септември обаче тимът от Дортмунд няма успех в първенството (три равенства и пет загуби), а във всички турнири серията вече е 12 мача без победа. \"Миналата нощ в разговор с Петер Бос ние решихме да го освободим незабавно. Беше доста емоционално, но също така показахме и уважение към него, както и той към нас. Благодарим му и още смятаме, че той е отличен треньор и прекрасен човек\", каза изпълнителният директор на \"Борусия\" Ханс-Йоаким Вацке. Бос пристигна с  огромни надежди в Дортмунд , след като през миналия сезон изведе \"Аякс\" до финал в Лига Европа. Престоят му се превърна в провал, като тимът завърши трети в групите на Шампионската лига и не успя да се класира за фазата на директните елиминации. Начело на \"Борусия\" до края на сезона застава Петер Щьогер. 51-годишният австриец беше освободен от \"Кьолн\" преди седмица, след като \"козлите\" са само с една победа от началото на сезона и са последни в Бундеслигата. Преди \"Кьолн\" Щьогер беше водил само клубове в родината си и няма успехи в професията. В Дортмунд не се притесняват от това и вярват в качествата на австриеца. \"Той свърши отлична работа в \"Кьолн\" и в продължение на четири години градеше един отбор\", каза спортният директор на \"Борусия\" Михаел Цорк. Новият треньор ще дебютира начело на тима във вторник при гостуването на \"Майнц\". \"Очарован съм от тази възможност да работя за толкова голям клуб и ще дам най-доброто от себе си. Това е голямо предизвикателство и аз трябва да вляза максимално бързо в час. \"Борусия\" има отлични футболисти, които могат да постигнат големи неща\", каза новият треньор. Вацке беше запитан какви ще са целите пред новия треньор, но засега той не прави дългосрочни планове. \"Първо трябва да спечелим малко точки до Коледа, а след това ще говорим за цели\", каза директорът на клуба.", "date": "2017.12.10", "title": "\"Борусия\" (Дортмунд) уволни треньора Петер Бос в търсене на изход от кризата"}
{"url": "http://www.dnevnik.bg/photos/2017/12/10/3093970_fotogaleriia_nedostigut_vuv_venecuela_rodi_bitpazari/", "text": "Предизвиканият от неподходяща икономическа политика болезнен недостиг на лекарства във Венецуела е причина да се разраства битпазарът на лекарства. На зеленчуковите пазари все по-често може да се срещнат места, където се предлагат от антибиотици до презервативи.", "date": "2017.12.10", "title": "Фотогалерия: Недостигът във Венецуела роди битпазари за лекарства"}
{"url": "http://www.dnevnik.bg/bulgaria/2017/12/10/3094793_nankov_poluchi_uverenie_ot_kmeta_na_hitrino_che_nikoi/", "text": "Министърът на регионалното развитие и благоустройството Николай Нанков посети шуменското село Хитрино, съобщиха от ведомството. Днес се навършва една година от експлозията на влакова цистерна в близост до гарата в населеното място. При трагедията загинаха седем души, а 29 бяха ранени. Нанков е получил уверението на кмета на Хитрино Нуридин Исмаил, че никой от засегнатите жители на селото не е получил по-малко от предвидените от Обществения съвет средства. Повод за уточнението беше изявление на министъра, че \"сред обществото не трябва да остава горчив привкус, че има субективно разпределение на средствата за подпомагане на пострадалите\". Според Нанков Общественият съвет е най-адекватният начин за разходване на публичен ресурс. По думите му нито държавата, нито общината, нито кметовете могат да удовлетворят по-добре потребностите на хората и допълни, че този съвет по най-обективен начин трябва да разпредели средствата. Министърът допълни, че държавата е помогнала за възстановяването на публичната инфраструктура. През октомври пък започнала рехабилитацията на 9 км от републиканския път до селото. Нанков добави, че с публичен ресурс се възстановяват 13 къщи. Седем от финансираните от социалния фонд нови жилища са на етап груб строеж, строителството на още три е започнало. \"В момента не могат да се определят точни срокове, но ако времето позволи, ще се работи и през зимния сезон\", каза кметът на Хитрино Нуридин Исмаил.", "date": "2017.12.10", "title": "Нанков получи уверение от кмета на Хитрино, че никой пострадал не е получил по-малко от предвидените средства"}
{"url": "http://www.dnevnik.bg/sport/2017/12/10/3094796_jiru_spasi_arsenal_ot_zaguba_na_jujniia_briag/", "text": "Най-резултатната резерва в историята на \"Арсенал\" Оливие Жиру се превърна в герой за тима си при гостуването на \"Саутхемптън\". Французинът влезе от пейката и две минути преди края на мача донесе точката на \"артилеристите\" за 1:1 на \"Сейнт Мери\". \"Артилеристите\" играха много слабо и показаха лицето си от гостуванията през кампанията, като извадиха късмет, че не загубиха. Още в третата минута Чарли Остин изведе \"светците\" напред и точно, когато всичко изглеждаше, че домакините ще вземат заслужен успех, Жиру изравни след асистенция на Алексис Санчес. За французина това беше 17-и гол, влизайки от пейката във Висшата лига. Така Жиру се изравни с Оле Гунар Солскяр, като двамата са №1 по този показател в историята на Висшата лига. \"Арсенал\" продължава да бъде неубедителен далеч от дома и само веднъж в последните шест и два пъти в последните 10 мача спечели извън от \"Емиратс\". Арсен Венгер направи само една промяна от състава, който загуби от  \"Манчестър юнайтед\" с 1:3  преди седмица и вместо контузения Шкодран Мустафи започна Пер Мертезакер. Срещата стартира ужасно за \"артилеристите\", които в третата минута вече бяха изостващи в резултата. Душан Тадич намери по прекрасен начин Чарли Остин с хитър пас, Косчелни покри засадата, а англичанинът без проблем откри – 1:0. За таранa това беше трети гол срещу \"Арсенал\", като той се разписа и в предишните два случая, в които започна като титуляр срещу този съперник. \"Арсенал\" опита да отговори и въпреки, че владееше топката в над 60% от времето, не успя да сътвори нищо опасно пред вратата на домакините. Голяма част от пасовете на гостите бяха по ширината на терена, а топката се отиграваше изключително бавно. След почивката играта на \"Арсенал\" не се промени по никакъв начин. \"Артилеристите\" продължиха да бъдат пасивни, не показаха агресия и желание, че искат да обърнат развоя на мача. Дори, когато футболистите на \"Саутхемптън\" се озоваваха на стрелкова позиция, съперниците им не правеха нищо, за да ги спрат. В началото на втората част домакините бяха много близо до втори гол, след като Ориол Ромеу удари гредата. Той напредна необезпокоявано, беше оставен да шутира от Мертезакер, но изстрелът му кацна върху напречната греда. Арсен Венгер също изглеждаше разколебан и по-скоро хаотично направи трите си смени в рамките на по-малко от 10 минути. Той пусна на терена Дани Уелбек, Джак Уилшър и Оливие Жиру, но и това не промени с нищо играта на гостите. Едва в 84-ата минута \"Арсенал\" имаше шанс да направи нещо сериозно пред вратата на Фрейзър Форстър и това беше след статично положение. Алексис Санчес стреля от фаул, но вратарят на \"светците\" се справи. Точно когато всичко отиваше към успех за \"светците\", Жиру излезе на преден план и спаси отбора си. Французинът засече центриране на Алексис Санчес в 84-ата минута, носейки точката на \"артилеристите\". Това е пореден случай през сезона, когато \"Арсенал\" се връща от губеща позиция в мача. \"Артилеристите\" спечелиха 10 точки в срещите, в които съперникът повеждаше, като същия брой точки взе и \"Манчестър сити\". Точката обаче не успя да върне \"Арсенал\" в Топ 4. Тимът е пети с 29 точки, с една повече от градския съперник \"Тотнъм\". Арсен Венгер обвини реферите за това, че тимът му не успя да победи. \"Губенето на време в двубоите е проблем, за който все още не може да се намери решение. Но според мен всичко зависи от авторитета на съдията, който трябва да накара футболистите да уважават играта и правилата. В последните два сезона за мен това е голям проблем\", каза Венгер пред BT Sport. Той също така обясни, че съдията Боби Мадли не е дал дузпа за нарушение срещу Александър Лаказет, което е щяло да промени развоя на срещата.", "date": "2017.12.10", "title": "Жиру спаси \"Арсенал\" от загуба на южния бряг"}
{"url": "http://www.dnevnik.bg/biznes/2017/12/10/3094805_germaniia_pusna_visokoskorostniia_vlak_mejdu_berlin_i/", "text": "Днес започна редовното обслужване по новата високоскоростна железопътна линия, свързваща Берлин с Мюнхен. Трасето бе изградено след две десетилетия на строителство, струващо 10 милиарда евро. Линията е дълга 623 км, а влакът ще може да се движи с до 300 км/ч. Новата отсечка съкращава с до два часа пътуването между Североизточна Германия и Бавария, като вече ще отнема под четири часа. Първият редовен влак по маршрута пристигна в Мюнхен една минута по-рано. Очаква се над 3.6 милиона пътници годишно да използват линията. Най-бързите влакове ще се движат три пъти на ден във всяка посока, а редовните ще бъдат на всеки час по маршрута, минаващ през Ерфурт и Нюрнберг..", "date": "2017.12.10", "title": "Германия пусна високоскоростния влак между Берлин и Мюнхен"}
{"url": "http://www.dnevnik.bg/sviat/2017/12/10/3094806_v_ispaniia_e_obiaven_kod_cherveno_zaradi_nablijavashta/", "text": "Испания и Португалия издадоха предупреждения за силни ветрове и поройни дъждове с наближаването на буря от Атлантическия океан, предаде \"Асошиейтед прес\", цитирана от БТА. Испанската метеорологична служба обяви най-висока степен на трегова - код червено - заради наближаващата Иберийския полуостров буря Ана. Очаква се скоростта на вятъра да достигне 120 км/ час в планинските райони и северозападната част на страната. Португалската синоптична служба също издаде предупреждение за бурни ветрове в северната и централната част на страната.", "date": "2017.12.10", "title": "В Испания е обявен код червено заради наближаваща буря Ана"}
{"url": "http://www.dnevnik.bg/photos/2017/12/10/3094405_fotogaleriia_gradut_na_svetlinite/", "text": "Традиционният за това време на годината \"Фестивал на светлините\" (Fête des lumières) приключва днес във френския град Лион. От 7 до 10 декември по тъмно в града можеха да се видят близо 50 различни светлинни инсталации, подготвени от различни творци. На снимката е инсталацията Les Pikooks. Разположена във фонтана на \"Площада на Републиката\".", "date": "2017.12.10", "title": "Фотогалерия: Градът на светлините"}
{"url": "http://www.dnevnik.bg/sport/2017/12/10/3094821_norvegiia_specheli_mujkata_shtafeta_v_hohfilcen/", "text": "Норвежките биатлонисти затвърдиха отличното си представяне от началото на сезона в Световната купа и спечелиха мъжката щафета 4х7.5 километра в австрийския зимен център Хохфилцен. Въпреки, че братята  Йоханес Тингес Бьо  и Тарей Бьо, които спечелиха четири от петте индивидуални старта дотук, не участваха, норвежците бяха безапелационни. Те бяха в състав Оле Ейнар Бьорндален, Хенрик Л'Абел-Лунд, Ерленд Бьонтегаард и Ларс Хелге Биркеланд и завършиха за 1:21:21.8 часа. Норвежците използваха девет допълнителни патрона при стрелбата, но не направиха нито една наказателна обиколка на трасето. На второ място се класира четворката на Германия, която пристигна със закъснение от 1.54 минути. Бундестима беше в състав Ерик Лесер, Бенедикт Дол, Арнд Пайфер и Симон Шемп. Германският тим също не направи нито една наказателна обиколка. Франция, в чиито редици не беше носителят на Големия кристален глобус Мартен Фуркад, завърши на трето място на 2.34 минути зад Норвегия с 3 наказателни обиколки и 13 допълнителни патрона. В топ 6 място намериха още тимовете на Швеция, Италия и Украйна. Българският отбор  в състав Михаил Клечеров, Антон Синапов, Димитър Герджиков и Владимир Илиев имаше големи трудности, особено в начало на състезанието, но все пак остана на 11-о място от 26 стартирали отбора. Изоставането на българския тим спрямо Норвегия беше 5.43 минути, с навъртяни три наказателни обиколки и използвани 18 допълнителни патрона. Триумф за Германия при дамите В дамската щафета 4х6 км, която се проведе малко по-късно през деня победата беше за Германия. Ванеса Хинц, Франциска Хилдебранд, Марен Хамершмид и Лаура Далмайер завършиха с време от 1:14.36 часа и използваха девет допълнителни патрона. Германките не изпуснаха лидерството нито за момент и се представиха много стабилно. След тях на 44 секунди завърши квартетът на Украйна (Вита Семеренко, Юлия Джима, Валя Семеренко и Елена Пидрушина), който показа най-чистра стрелба, само пет допълнителни патрона, но не беше на висота в ски бягането. Трети на почетната стълбичка се качиха французойките в състав Мари Дорин Абер, Селиа Аймоние, Жустин Брайсаз и Ана Бескон. Те използваха общо 13 допълнителни патрона и направиха два обиколки. Французойките финишираха на повече от минута зад победителките. Българската щафета се нареди 18-а, като беше затворена с обиколка. Емилия Йорданова, Десислава Стоянова, Стефани Попова и Даниела Кадева направиха пет допълнителни обиколки, защото използваха 14 патрона повече. През следващата седмица са стартовете във френския зимен център Анеси – 10 км спринт, 12.5 км преследване и 15 км масов старт при мъжете, както и 7.5 км спринт, 10 км преследване и 12.5 км масов старт при дамите.", "date": "2017.12.10", "title": "Норвегия спечели мъжката щафета в Хохфилцен, България остана на 11- място"}
{"url": "http://www.dnevnik.bg/sviat/2017/12/10/3094823_london_niama_da_plati_smetkata_bez_turgovsko/", "text": "Великобритания няма да плати на Европейския съюз сметката по \"развода\", изчислена на 40-45 милиарда евро, ако не успее да сключи търговско споразумение с Брюксел. Това заяви днес министърът за Брекзита Дейвид Дейвис, цитиран от \"Франс прес\", съобщи БТА. В петък двете страни постигнаха компромис по принципите на финансовото уреждане на Брекзит като част от споразумение за условията на излизане от ЕС от края на март 2019 г., което подготви пътя за обсъждане на бъдещите търговски отношения, припомня агенцията. На въпрос дали Лондон ще плати сметката при липса на търговска сделка Дейвис отговори пред Би Би Си, че това ще \"зависи от получаването на преходен период\" и \"търговско споразумение \". В шоуто на Андрю Мар по Би Би Си министърът определи обещанието на правителството да предотврати всякакво връщане на твърда граница с Ирландия след Брекзита като \"заявяване на намерение\", а не толкова законово обвързваща стъпка, предаде \"Ройтерс\". Британските власти са поддръжници на запазването на \"прозрачна\" граница между Северна Ирландия и Ирландия, дори Лондон и Брюксел да не успеят да постигнат споразумение за Брекзит, каза Дейвис, цитиран от ТАСС. \"Мисля, че ако не постигнем споразумение, ще трябва да намерим начини да гарантираме, че границата ще бъде безпрепятствена и невидима\", отбеляза той, отговаряйки на въпрос за процедурата по решаване на граничния въпрос при хипотетично оттегляне на Великобритания от ЕС в отсъствие на споразумение с Брюксел по условията на Брекзита. Великобритания се стреми да осигури всеобхватна сделка за свободна търговия с ЕС и иска тя да бъде подписана, малко след като напусне блока през 2019 г.\", каза още Дейвис, цитиран от Ройтерс. Страната му иска търговското споразумение с ЕС да надхвърля договореното между Брюксел и Канада. Той описа предпочитаната сделка като \"Канада плюс плюс плюс\".", "date": "2017.12.10", "title": "Лондон няма да плати сметката без търговско споразумение с Брюксел, заяви министърът за Брекзит"}
{"url": "http://www.dnevnik.bg/sport/2017/12/10/3094828_livurpul_i_evertun_podeliha_tochkite_v_derbito_na/", "text": "Евертън\" успя да излъже големия си съперник \"Ливърпул\" и да открадне точка при гостуването си на \"Анфийлд\". 229-ото издание на дербито на Мърсисайд завърши 1:1, а червените могат да съжаляват повече за това, че не спечелиха, след като доминираха тотално в срещата. Мохамед Салах изведе \"Ливърпул\" напред с гол в 42-ата минута, но Уейн Рууни изравни 14 минути преди края на двубоя. Нападателят се разписа от дузпа. \"Карамелите\" спряха серията от три поредни побед на червените в дербито на Мърсисайд, но в същото време \"Ливърпул\" продължава да няма загуба от градския си съперник вече 15 поредни мача. Изненадващо Юрген Клоп направи пет промени в стартовия си състав, като на пейката останаха двама от най-добрите му играчи Филипе Коутиньо и Роберто Фирмино. Нямаше ги още Емре Джан и Джорджино Вайналдум, които започват повечето от двубоите на тима. Германският мениджър направи общо 59-а промяна сред стартовите си 11 от началото на сезона, показател по който \"Ливърпул\" е №1 във Висшата лига. \"Евертън\" заложи на трима местни, родени в Мърсисайд – Уейн Рууни, Джонджо Кени и Том Дейвис, а Сам Алърдайс затвори тима си в средата на терена. От самото начало на срещата пролича, че Големия Сам иска да не загуби мача и \"карамелите\" се задоволиха с това само да се отбраняват. Единствено Доминик Калвърт-Люин не беше ангажиран с действия в отбрана, като дори Рууни играеше дълбоко в собствената си половина. \"Ливърпул\" контролираше топката близо в 80% от времето, но нямаше пространства около наказателното поле, където да направи нещо опасно. Едно от малкото положения в началото на мача се откри пред Джеймс Милнър, но негов удар беше блокиран. От своя страна съставът на \"Евертън\" дори не пресираше, а просто изчакваше съперника си да дойде на 30-ия метър около вратата на Джордан Пикфорд. Всичко отиваше към равенство на почивката, когато миг на гениалност от Мохамед Салах изведе червените напред. Египтянинът се пребори с Куко Мартина на границата на наказателното поле, нахлу и с шут с левия крак не остави шансове на Пикфорд. Това беше първият точен удар за домакините през първата част. Освен това Салах отбеляза 19-ия си гол във всички турнири в 24 мача. Той отбеляза толкова за \"Рома\" през миналия сезон, но в 41 срещи. Доминацията на \"Ливърпул\" беше толкова голяма, че само капитанът Хендерсън подаде 60 точни паса за първите 45 минути, с шест повече от целия отбор на \"Евертън\". На почивката Сам Алърдайс направи две промени и те определено сработиха. Опитният мениджър пусна Морган Шнайдерлин и Аарън Ленън на местата на Том Дейвис и Омар Ниас. Това позволи на Рууни да мине зад нападателя, а \"Евертън\" започна да задържа повече топката. Подходът на \"карамелите\" не се промени драстично, но те успяха да задържат противника си по-далеч от собствената си врата и с това да продължат да поддържат минимална дистанция. Едва в 73-ата минута \"Евертън\" стигна до първия си корнер в мача, но той не доведе до нищо интересно. Само три минути по-късно обаче отбраната в червено сгреши. Рууни получи пространство и веднага намери Калвърт-Люин в наказателното поле, нападателят тръгна да излиза от него, когато напълно ненужно беше съборен от Деян Ловрен. Съдията Крейг Поусън не се поколеба да посочи бялата точка, а  Рууни  беше точен от 11-те метра. За роденият в Ливърпул играч, това е първи гол в дербито на Мърсисайд и общо осмо попадение, откакто се завърна на \"Гудисън парк\". Рууни затвърди добрата си форма в последния месец, като реализира хеттрик срещу \"Уест Хем\", а срещу \"Хъдърсфийлд\" даде асистенция. Легендата на \"Манчестър юнайтед\" не пропусна и да накаже \"Ливърпул\" като има пет гола в последните си шест старта срещу този съперник във Висшата лига. До края на двубоя се игра изцяло пред вратата на \"карамелите\", а Клоп хвърли всичко в атака. Той пусна на терена Фирмино, Коутиньо и забравения  Дани Ингс , който направи изненадващо завръщане в състава на червените. Точката се оказа добра новина за \"Евертън\",който се изкачи до 10-ото място във Висшата лига и вече е непобеден в три поредни мача. Мениджърът Алърдайс пък продължава да няма успех на \"Анфийлд\". В 15 мача на стадиона на \"Ливърпул\" Големия Сам никога не е печелил.", "date": "2017.12.10", "title": "\"Ливърпул\" и \"Евертън\" поделиха точките в дербито на Мърсисайд"}
{"url": "http://www.dnevnik.bg/photos/2017/12/10/3094680_fotogaleriia_svetovnite_snimki_na_denia_-_9_-10/", "text": "Момент от финала на Гран при по фигурно пързаляне в Нагоя, Япония.", "date": "2017.12.10", "title": "Фотогалерия: Световните снимки на деня - 9 -10 декември 2017 г."}
{"url": "http://www.dnevnik.bg/sport/2017/12/10/3094831_cska_se_izkachi_na_vurha_v_purva_liga_sled_razgrom/", "text": "ЦСКА повече в Първа лига след разгромен успех над \"Берое\" с 6:0 на стадион \"Българска армия\". Червените се изкачиха на първото място с 47 точки преди \"Лудогорец\" да изиграе двубоя си от 20-ия кръг срещу \"Пирин\" в Благоевград в понеделник. Кирил Десподов откри, а след това Фернандо Каранга реализира хеттрик за най-убедителната победа на червените от началото на сезона. За трети път червените вкарват шест гол, а предишните два случая бяха 6:2 над \"Ботев\" и 6:1 срещу \"Витоша\". Бразилецът вече има 17 гола в 18 мача от началото на сезона. Освен Каранга и Десподов, по веднъж вкараха Тиаго Родригес и Станислав Манолев в края на срещата. Двубоят, който се игра пред  празни трибуни заради наказание на ЦСКА , беше последен в първенството и за двата тима. През следващата седмица червените приемат на \"Българска армия\"  \"Лудогорец\"  в четвъртфинален сблъсък за Купата на България. \"Не мисля, че разликата беше толкова голяма, просто след втория гол съперникът ни вече не беше толкова агресивен и не се бореше, а ние си вкарахме положения. Доволен съм от концентрацията, която момчетата показаха, защото не беше лесно. Играхме без публика, а това винаги е проблем\", каза Стамен Белчев след двубоя. Треньорът на червените си пожела същото качество в играта срещу \"Лудогорец\" в предстоящия двубой. Двубоят започна отлично за ЦСКА, който от самото начало подходи агресивно и опита да постави съперника си под напрежение. В 11-ата минута Кирил Десподов откри след пас на Каранга и удар извън наказателното поле. \"Берое\" опита да отговори, но нямаше чисти положения. В един от редките моменти, в който атакуваха, футболистите от Стара Загора бяха спряни с несъществуваща засада. Тогава Мартин Камбуров се откъсна зад защитата, но реферът Георги Дойнов вдигна флага си. В края на първата част ЦСКА реши всичко с два бързи гола на Каранга. Първо бразилецът вкара след пас на Десподов, а в добавеното време покачи на 3:0. След почивката головото шоу в червено продължи с нова комбинация Десподов – Каранга и 4:0 за ЦСКА. До края на мача времето стигна за още два гола. Първо Тиаго се разписа след шут по диагонала и много слаба намеса на Душан Перниш, а след това Манолев реализира, разхождайки се необезпокоявано между няколко защитници на \"Берое\". \"Мислихме само за \"Берое\" и мисля, че си пролича на терена. Говорихме само за този мач, а не за \"Лудогорец\", бяхме агресивни, настоятелни и всичко ни се получи. Радвам се, че си върнах титулярното място, чувствам се добре и във форма\", каза играчът на мача Кирил Десподов, който затвърди доброто си представяне напоследък с гол и три асистенции. Тимът от Стара Загора ще зимува на четвърто място с 34 точки, на пет зад \"Левски\" и на две пред \"Ботев\".", "date": "2017.12.10", "title": "ЦСКА се изкачи на върха в Първа лига след разгром срещу \"Берое\""}
{"url": "http://www.dnevnik.bg/sport/2017/12/10/3094585_valensiia_se_dobliji_na_dve_tochki_ot_barselona_sled/", "text": "След два мача без успех \"Валенсия\" се върна на победния път и съкрати аванса на \"Барселона\" на само две точки. \"Прилепите\" надиграха с 2:1 \"Селта\" (Виго), който преди седмица  изненадващо спря \"Барселона\"  на \"Камп ноу\". Тимът на Марселино не направи най-добрия си мач, но показа страхотна ефективност пред вратата на съперника. Изненадващо за всички на  \"Местая\"  \"Лос че\" оставиха съперника им да диктува действията на терена и разчитаха на контраатаки. През първите 45 минути \"Валенсия\" имаше по-малко от 40% притежание на топката, но благодарение на бързите Родриго и Андреас Перейра често създаваше опасности пред вратата на Бланко. В 28-ата минута домакините поведоха в резултата след едно от най-силните си оръжия – статичните положения. Капитанът Дани Парехо центрира от корнер, а Симоне Дзадза изскочи на първата греда, за да засече топката с глава – 1:0. Италианецът отбеляза десетото си попадение от началото на сезона в Ла Лига и първо от края на октомври. Дзадза прекъсна суша от 331 минути без гол. Нападателят показа страхотната си ефективност, като десетте му гола дойдоха от едва 13 точни изстрела (77% успеваемост). Футболистите на \"Селта\" не се отказаха и материализираха своето предимство в началото на второто полувреме, когато Яго Аспас изравни. Нападателят се възползва от колективна грешка на домакините и отбеляза своя девети гол за сезона. След почивката гостите от Галисия играеха по-добре, но десетина минути преди края реферът Монтеро Мунуера даде изключително спорна дузпа за \"прилепите\". Той санкционира Уго Майо за контакт с Начо в наказателното поле, при който резервата на \"Валенсия\" падна доста театрално. Дани Парехо застана зад топката и имаше огромен късмет, след като ударът му попадна в обсега на Бланко, но успя да мине под плонжа на вратаря, за да влезе в мржата. С победата \"Валенсия\" отново дръпна с три точки пред  \"Реал\" (Мадрид) , а в неделя играе лидерът \"Барселона\". Каталунците, които са един от двата отбора в Ла лига без загуба, гостуват на \"Виляреал\", който заема шестото място.", "date": "2017.12.10", "title": "\"Валенсия\" се доближи на две точки от \"Барселона\" след успех над \"Селта\""}
{"url": "http://www.dnevnik.bg/analizi/2017/12/10/3094169_lesnite_resheniia_v_zdraveopazvaneto_ne_davat_rezultat/", "text": "Всяка нормална история има начало, среда и край – в тази последователност, но през последните две седмици няколко държавни органа нагледно показаха как това не се отнася за държавната политика. Това стана след като управляващите наложиха мораториум върху финансирането на нови лекарства и нови медицински дейности със средства от НЗОК (край), след това обясниха, че причината за него са кражбите в сектора (начало), след което обявиха, че текат разследвания относно незаконния паралелен износ на лекарства и източването на държавни и общински болници (среда). По този начин управляващите за пореден път слагат каруцата пред коня, като взимат мерки без да е изяснен проблемът и неговата причина, а после отново ще се чудят защо мерките не работят. Другият интересен момент е, че докато незаконният паралелен износ реално води до източване на средства от НЗОК, то схемата \"болница в болницата\" няма никакво отношение към средствата за здравеопазване, които идват от здравната каса. Според Закона за лечебните заведения на територията на една болница могат да съжителстват само лечебни заведения с различен предмет на дейност. Когато това ограничение не се спазва, съществува дублиране на дейности, което създава болница в болницата. В резултат на тази практика \"безнадеждните пациенти отиват по установените клинични пътеки към държавната, а към частната се насочват случаите, при които могат да се реализират много по-големи приходи\", обяснява главният прокурор. Това обаче не води до повече разходи за здравната система, а само до пренасочване на пациенти, което е във вреда на държавните и общинските болници. Главният прокурор направи същия извод, като каза, че това \"е един от основните канали за източването на държавните и общински предприятия\". Не става ясно тогава защо прокуратурата и министерствата на здравеопазването и вътрешните работи говорят за разследвания срещу източването на цялата здравна система, а не за такива, насочени към лошото управление на държавни и общински болници. Нещо повече – тези болници си имат принципали (Министерството на здравеопазването и съответните общини), които следва да упражняват надзор върху дейността на изпълнителните директори и, при установяване на нарушения, да вземат мерки. Намесването на прокуратурата и МВР навежда на мисълта, че изпълнителните директори на държавните и общинските болници не отговарят пред никого (или го правят формално), правят каквото си поискат, влошават финансовото състояние на лечебните заведения и управляващите са безпомощни да спрат злоупотребите. Истината е, че възможности има, но изглежда липсва желанието да се прилагат. Ако държавните органи бяха спазили горната последователност – начало, среда и край, щяха да разберат, че схемата \"болница в болница\" е възможна единствено и само защото заплащането на клиничните пътеки не отговаря на тяхната стойност. Има щедро финансирани клинични пътеки, от които болниците генерират печалби, и недофинансирани такива, от които трупат загуби, и е напълно нормално всички болници, независимо от собствеността, да предпочитат да приемат повече пациенти по първите, което е отдавна известен проблем на държавната здравноосигурителна система. Разрешаването му обаче е много сложно, тъй като ще изведе на преден план въпроси относно реалната стойност на клиничните пътеки. Добре, но ресурсът за здравеопазване е ограничен, което ще постави въпроса за огромния брой на клиничните пътеки, които се увеличават от 120 през 2004 г. до 270 през 2017 г. Това не би трябвало да е проблем, тъй като по данни на НЗОК около 75% от преминалите пациенти са концентрирани в 19,5% от клиничните пътеки, но пък остава въпросът за останалите 25% и тяхното финансиране. Така възниква и въпросът за обхвата на здравните услуги, които здравноосигурените лица получават срещу 8%-ата си вноска и финансирането на останалите дейности, които са включени в този пакет сега – ще се финансират от допълнителни, доброволни здравни вноски в частен фонд, задължителни здравни вноски в частен фонд, чрез увеличение на здравната вноска в НЗОК, чрез държавния бюджет или нещо друго? Но тъй като всичко това ще изисква време, усилия и е трудно, а и управляващите не намериха време за подобни стъпки през последните три години, се задоволяваме с \"лесното решение\" - шумни и показни акции, които симулират дейност без резултат. Тук отново е сбъркана последователността. Нормално е първо да бъде извършено разследване, без много шум, и след това да бъдат обявени резултатите от него, а не обратното, тъй като това би дало възможност на разследваните да вземат мерки. Допълнително утежняващо обстоятелство е, че материята е специфична и \"в този контекст МВР призова всички граждани и по-специално лекарите да му сътрудничат [], тъй като в предстоящото разследване на клиниките става въпрос за медицинска терминология, а в полицията нямат компетентни кадри по нея\". Т.е. и \"лесното решение\" не е толкова лесно.", "date": "2017.12.10", "title": "Лесните решения в здравеопазването не дават резултат"}
{"url": "http://www.dnevnik.bg/bulgaria/2017/12/10/3094556_godina_sled_vzriva_v_hitrino_nito_edin_jitel_na_seloto/", "text": "Днес се навършва една година от взрива на влакова цистерна в шуменското село Хитрино. Седем души загинаха, десетки бяха ранени, а в района на взрива не остана къща без щети. Някои от постройките дори бяха сринати. На 10 декември 2016 г. рано сутринта на гарата, която се намира в самия център на Хитрино, дерайлира влакова композиция с цистерни пропан-бутан и пропилен. Една от цистерните при преобръщането се е пробила, а изтеклият газ се се запали, с което предизвика взрива. Обвиняеми за трагедията в Хитрино са двамата машинисти , управлявали първия локомотив на влака. Основната причина за влаковата катастрофа е високата скорост, с която локомотивът навлязъл в гарата. Кметът на селото Нуридин Исмаил заяви пред БТА, че през зимата няма да има нито един жител на Хитрино, които да живее във фургон. Той добави, че е много доволен от свършената работа по ремонта на къщите. Десет къщи, които се строят безвъзмездно от Камарата на строителите, са построени и до дни ще могат да бъдат обитавани. Изграждането на една закъснява заради проблем със собствеността на имота. От 13-те къщи, които ще се изграждат в населеното място със средства от държавата, от Социалния фонд, шест също са почти готови и са на етап груб строеж, а на три са изградени основите. Предстои строителството на останалите четири къщи, чието изграждане закъснява също заради проблем със собствеността на имотите, които са наследствени. Кметът на селото добави, че вече са напълно ремонтирани покривите на над 60 къщи, по още 30-40 се работи, а за други покриви, най-малко засегнати от инцидента, предстои да се сключат договори за поправката им. Заседанието по делото за Хитрино е насрочено за 15 януари догодина в Окръжния съд в Шумен. Предмет на делото е престъпление по транспорта.", "date": "2017.12.10", "title": "Година след взрива в Хитрино нито един жител на селото няма да прекара зимата във фургон, обеща кметът"}
{"url": "http://www.dnevnik.bg/bulgaria/2017/12/10/3094202_putnite_policai_veche_niamat_opravdanie_da_ne/", "text": "Вече над 70 мобилни камери имат светкавици и всяка областна дирекция разполага с поне една или две оборудвани. Пътните полицаи няма оправдание и трябва да работят и през нощта. Това обясни пред \"Дневник\" шефът на Пътна полиция Бойко Рановски. Доскоро катаджиите не можеха да налагат глоби през нощта на провинилите се шофьори, защото камерите им нямаха светкавици. \"Карахме ги да стоят само в светли участъци. Вече няма нужда и не могат да се оправдават. Трябва да работят\", коментира полицейският шеф. Той заяви още, че глобите от електронните фишове отиват в специален фонд, от който се купуват нови камери. Например вече е сключен договор след обявени търгове за доставка на 28 мобилни камери, които трябва да бъдат \"раздадени\" на областните управления на МВР около Нова година, прогнозира Рановски. В ход са и обществени поръчки за други 56 преносими и 15 стационарни камери. Парите за тях идват именно от фонда от глоби с електронни фишове, обясни ръководителят на Пътна полиция. Рановски представи и статистика, според която за 10-те месеца на тази година са наложени много повече санкции с фишове и актове спрямо 2016 г. До края на октомври издадените фишове са 306 911, което е с 50 259 повече от миналата година. Електронните фишове през 10-те месеца на 2017 г. са били 322 324, което е повече с 35 597 спрямо 2016 г. Наложените актове пък са 192 258 или с 22 754 повече от миналата година. Рановски отчете и като тежък месец ноември, през който са станали 570 катастрофи със 70 загинали, което е ръст за тази година и все пак има лек спад спрямо същия период за 2016 г. Той заяви, че броят на транспортните произшествия и загиналите през миналия месец е повече от традиционно тежките в тази статистика летни месеци. Той все пак предупреди, че започват още по-трудния зимен период, през който неподготвени шофьори причиняват тежки катастрофи. \"На пътя дебнат изненади и всяко подценяване на ситуацията води до тежки последици\", обобщи Рановски. Иначе и миналата година България е била лидер по брой на загиналите след катастрофи с 99 жертви на 1 млн. души, следвана от Румъния с 97 на 1 милион. Средното ниво за Европа е 50 загинали на 1 млн. души. Колко вида наркотици пък \"улавят\" тестовете на Пътна полиция четете  тук .", "date": "2017.12.10", "title": "Пътните полицаи вече нямат оправдание да не глобяват през нощта"}
{"url": "http://www.dnevnik.bg/sviat/2017/12/10/3094063_maduro_vurvi_kum_nov_triumf_na_mestnite_izbori_vuv/", "text": "Въпреки икономическата криза и международните критики венецуелският президент Николас Мадуро ще отбележи в неделя нова победа - този път на местните избори, при почти липсваща опозиция, което ще е тест за него преди президентските избори през 2018 г. За социалистическия лидер, който възнамерява да се кандидатира догодина, политическият терен е до голяма степен разчистен, тъй като трите основни партии от опозиционната коалиция Кръгла маса за демократично единство (КМДЕ) решиха да бойкотират местния вот. В лагера на противниците на Мадуро изглежда всички са паднали духом, тъй като чавизмът (по името на покойния президент Уго Чавес) е превзел почти всички институции. \"Нямам намерение да гласувам, защото не вярвам в честността на избирателната комисия\", каза за АФП Нервер Уерта, графичен дизайнер на 38 години. Осъждайки \"липсата на гаранции\" за изборите в неделя, партиите на тримата опозиционни лидери Енрике Каприлес, Леополдо Лопес и Хенри Рамонс Алуп отказаха да представят кандидати, опасявайки се от повторение на сценария от регионалните избори през октомври. Те бяха белязани от огромна победа на президентския лагер, който спечели 18 от 23-те губернаторски поста, но опозицията се оплака от множество фалшификации. Този път \"липсата на основните политически партии от КМДЕ и силата на чависткия апарат правят невъзможно опозицията да запази и половината от общините, които контролира\", обясни пред АФП Еухенио Мартинес, експерт по избори. Така че Единната социалистическа партия на Венецуела (ЕСПВ) ще засили властта си в страната в края на 2018 г., които според мнозина анализатори и лидери на опозицията ще бъдат пренасрочени за първото тримесечие. От 335 града, които в неделя ще избират кметове за следващите четири години, ЕСПВ управлява 242, опозицията 76, а останалите са в ръцете на независими кметове. Тежката загуба на партиите от Кръглата маса за демократично единство на регионалните избори извади на бял свят техните различия: редица емблематични лидери като Мария Корина Мачадо и Енрике Каприлес тръшнаха вратата на коалицията. За г-жа Мачадо участие в изборите е равносилно да се признае законността на  Конституционното събрание , което е с широки правомощия (включително на парламента, единствения орган, контролиран от опозицията) и съставено изцяло от привърженици на Мадуро. Губернаторите и кметовете, след като бъдат избрани, ще трябва да положат клетва пред тази институция, непризната от голяма част от международната общност. \"Това не са избори, а раздаване\" на постове на най-покорните, коментира пред АФП Мария Корина Мачадо, според която участие в тези избори е равнозначно на \"измяна\", начин да бъде забравена паметта на 125-имата убити по време на протестите срещу Мадуро между април и юли. Други не искат да се отказват:\"Те ще се опитат заяви кандидатът за кмет на един от кварталите в Каракас Йон Гоикоечея, добавяйки, че иска да \"защити\" малкото райони, които контролира опозицията. Анализаторът Луис Висенте Леон предупреди за \"разрушителен сценарий\" за античавистите, тъй като \"няма да има нито масово въздържане от гласуване\", което ще увеличи законността на вота, \"нито важна победа\" за опозиционните кандидати. Общинските избори ще бъдат нов тест за президента Мадуро, който въпреки слабата си популярност (20 процента) ще се домогне до нов мандат през 2018 г., според вицепрезидента Тарек Ел Аисами. Той ще се опита да се възползва от разногласията в лагера на опозицията, която дори не успя да говори с един глас на неотдавнашните преговори с правителството в Доминиканската република, за да свика по-рано президентските избори. Чавизмът също показва разцепления, както се видя тази седмица от уволняването на посланика в ООН Рафаел Рамирес, привърженик на Чавес, който беше обвинен в корупция в петролната компания \"Петролеос де Венесуела\". Чавес обаче разчита на солидна електорална база, която според много анализатори е плод на ефективна \"клиентелистка структура\". \"Въпреки всичко президентът ме подпомогна, не бива да съм неблагодарен\", казва 65-годишният Уилям Луго, докато получава коледната добавка, осигурена от правителството за 4 милиона жители. \"Ще гласувам в неделя и ако трябва да бъде преизбран, ще бъда там.\" /БТА", "date": "2017.12.10", "title": "Мадуро върви към нов триумф на местните избори във Венецуела"}
{"url": "http://www.dnevnik.bg/sport/2017/12/10/3094566_delio_rosi_minaval_sum_i_prez_po-tejki_momenti_v/", "text": "Треньорът на \"Левски\" Делио Роси заяви, че отборът му трябва да си извади поуките след грешната стъпка срещу \"Славия\". Италианецът посочи, че има опит в трудни ситуации. Сините  завършиха 1:1 при гостуването си на белите на \"Васил Левски\" . Така те останаха на шест точки от \"Лудогорец\" и на пет от ЦСКА, които предстои да играят мачовете си от последния кръг за 2017 г. \"Минавал съм и през по-тежки моменти в кариерата си, имал съм доста такива. Всеки, който е в тази професия, е наясно, че работата му е временна. Аз си върша работата, а има кой да взема решенията\", каза Роси пред \"Диема спорт\". Според него резултатът от мача със \"Славия\" е справедлив. \"Не се представихме добре и при това положение не може да искаме да спечелим. Не играхме по начина, по който можем. Искахме да постигнем максималното с минимални усилия, а по този начин няма как да победиш. Надявам се в следващите мачове да подобрим представянето си, защото така няма да стане\", заяви италианецът. \"Трябваше да търсим втори гол, за да затворим мача, защото може от едно положение да ти отбележат, както и стана. По никакъв начин не сме мислили за купата. Играчите не винаги показват най-доброто, от мен зависи да ги накарам да дадат максимума от себе си.\" \"Критиките са част от играта. Те винаги може да са градивни, а аз няма да коментирам хора, които не познавам. Всеки може да казва каквото си поиска. Когато някой направи тези критики, неговата работа приключва с тях, а аз трябва да накарам играчите да дават повече от себе си\", допълни треньорът на \"Левски\".", "date": "2017.12.10", "title": "Делио Роси: Минавал съм и през по-тежки моменти в кариерата си (видео)"}
{"url": "http://www.dnevnik.bg/bulgaria/2017/12/10/3094555_nai-chetenoto_v_dnevnik_ot_turciia_iskashta_reviziia/", "text": "Искането на турския президент за ревизиа на договора от 1923 г., уреждащ границите с България и Турция предизика впечатляващо огромен читателския интерес през изминалата седмица. Другата тема, провокирала съществен интерес, беше видеото кой лепи плакатите срещу критикуващите властта, в това число и нашата медия. Третата позиция е за новината за проучването на Галъп, което показва негативнат промяна в странат през 2013 г. Ето и класацията на десетте най-четени статии в \"Дневник\" за седмицата по данни към 08.20 на 10 декември: 1.  Ердоган поиска ревизия на договор от 1923 г., уреждащ границите с България и Гърция (обновена)  - 68072 прочитания 2.  Кой лепи плакати срещу критикуващите властта (видео)  - 28111 прочитания 3 . Нещо се прекърши в България през 2013 г., показва допитване на \"Галъп\"   - 19893 прочитания 4.  Борисов нямал достъп до фейсбук профила си  - 18859 прочитания 5.  Тръмп призна Ерусалим за столица на Израел и обяви, че САЩ местят посолството си там  - 16430 прочитания 6.  До 2030 г. 800 млн. работни места ще изчезнат заради автоматизацията, сочи доклад  - 15046 прочитания 7.  Автобуси докараха \"спонтанно протестиращи\" за \"Булгартабак\" в центъра на София  (обновена в 11 ч.) - 13987 прочитания 8.  11-те модни правила за небрежния и женствен вид на Меган Маркъл  - 13552 прочитания 9.  Видео: Как ще изглежда новият марсоход  - 13272 прочитания 10.  Русия не беше допусната до зимните олимпийски игри  - 13247 прочитания", "date": "2017.12.10", "title": "Най-четеното в \"Дневник\": От Турция, искаща ревизия на граници, до Русия, недопусната до зимните Олимпийски игри"}
{"url": "http://www.dnevnik.bg/evropa/novini_ot_es/2017/12/10/3093700_ako_ne_poliaci_to_filipinci_na_velikobritaniia_shte_i/", "text": "Британците, които подкрепиха Брекзит с надеждата имиграцията да намалее, може би ще бъдат разочаровани. Заминаващите си полски и румънски работници в земеделието и хранителната индустрия вероятно просто ще бъдат заменени от украинци и филипинци, пише \"Ройтерс\". Работодателите в млекопроизводителните ферми и кланиците казват, че няма достатъчно британци с интерес да доят крави преди изгрев слънце или да изкормват свински трупове – работа, която често вършат работниците от бедните източни държави членки на ЕС. На фона на най-ниската безработица от четири десетилетия насам (4.3%) поддръжниците на Брекзит признават, че индустриите ще се нуждаят от работници мигранти, след като Великобритания напусне ЕС през 2019 г., което ще сложи край на автоматичното право на гражданите на блока да работят в страната. Работодателите са доволни от източноевропейските си подчинени заради уменията им и работната им етика. \"Те са много ценна част от нашата работна сила и много ценна част от цялата ни хранителна индустрия\", коментира Адам Коуч, изпълнителен директор на Cranswick plc, фирма за производство на месо, основана от свиневъди. Храните и напитките са най-големият производствен сектор във Великобритания с оборот от 110 милиарда паунда (147 милиарда долара) през 2015 г. по данни от правителството. Голяма част от сектора е силно зависима от персонал от ЕС, основно от бившия комунистически изток. Например Британската асоциация на месопроизводителите казва, че 63% от работниците в сектора идват от страни в ЕС, а в някои фабрики дори достигат до 80%. Ръстът се дължи от части на това, че има засилено търсене на продукти, които са по-трудоемки като например обезкостено месо. Членове на асоциацията са установили, че е невъзможно да се наемат необходимите допълнителни служители от Великобритания. Според поддръжниците на Брекзит Обединеното кралство трябва да намали зависимостта си от работната ръка на ЕС. \"Погледите ни трябва да са насочени твърдо към това да се подобри нивото на уменията на нашите собствени работници, да се наемат вътрешни работници винаги, когато е възможно и да се автоматизира\", коментира Оуен Патерън, член на парламента от управляващата Консервативна партия. Но Патерсън, който е и бивш министър по околната среда, отговарящ за земеделската политика между 2012 и 2014 г., добавя, че когато има ясен недостиг и няма технологични решения, трябва да внасят работници. Добрата новина по думите е, че сега Великобритания няма да бъде ограничена само до ЕС. Пари за месец На производствената линия за месо румънецът Димидру Войку обяснява ползите от работата в завода на Cranswick в Милтън Кийнс, град северозападно от Лондон. Миналата година 27 000 постоянни работници от ЕС са били заети в британското земеделие, заявиха от долната камара на британския парламент. Числата периодично се увеличават с около 75 000 сезонни работници. Още 116 000 граждани на ЕС са работили в производството на храна. Според Федерацията за храни и напитки секторът, който наема около 400 000 души, ще се нуждае от допълнителни 140 000 души до 2024 г. Министърът на земеделието Джордж Юстис каза по-рано тази година пред парламента, че \"напускането на ЕС и установяването на контролирана миграция не означава спиране на всякава миграция\". Въпреки това, от изтекъл през септември документ на правителството се вижда, че се обсъждат ограничения за всички, освен за висококвалифицираните работници от ЕС. Подобна възможност тревожи работодателите. \"Без работната ръка от ЕС няма да има свиневъдна индустрия във Великобритания, такава какво сега я познаваме\", смята Зоуи Дейвис, изпълнителен директор на Националната свиневъдна асоциация. Британските фермери от дълго време разчитат на чуждестранната работна ръка най-малкото в сезона на събиране на реколтата. След Втората световна война е въведена Схема за сезонни работници в земеделието. Правителството обаче я прекратява през 2013 г. преди българите и румънците да получат автоматично право да работят във Великобритания като арументът е, че има достатъчно работници от ЕС, които да запълнят свободните места. Предвид факта че гражданите на ЕС ще загубят правата си след Брекзит Националният фермерски съюз иска схемата или нейно подобие, да бъде възобновена. Майкъл Оукс, председател на млекопроизводителния борд в съюза, разказва, че по-старите му колеги си спомнят как хора от Филипините са работели в британските ферми. \"Има други страни по света, които ще помогнат да решим проблема\", допълва той. Във фермите в Нова Зеландия вече работят филипинци, но подобна идея може да се окаже трудна, тъй като поддръжниците на Брекзит искаха обещания за спиране на миграцията и вероятно няма да са доволни, ако източноевропейците просто бъдат заменени от филипинци или украинци. Жертви До месец юни във Великобритания се отчете спад на нетната миграция до 230 000 души, което все още е далеч от амбициите на правителството за \"десетки хиляди\" пристигащи. И все пак гражданите на ЕС са представлявали три четвърти от общо 106 000 по-малко пристигащи по данни на Националната статистическа служба. Числата показват смесена картина – през 2016 г. 20 000 поляци са напуснали страната, но 50 000 румънци са пристигнали. Някои източноевропейци споделят, че не се чувстват добре дошли след референдума и съжаляват за негативното отношение на част от британците. \"Защо имате проблем с мен, след като аз идвам,з а да заема място, което вие не искате и си плащам данъците\", споделя Золтан Петер, който идва в страната през 2009 г., за да работи в млекодобивна ферма в Западна Англия, изоставяйки жена си и детето си в Румъния. Сега той е регионален мениджър в LKL, фирма, която наема работници в млекодобивната индустрия, но разказва, че в началото е било трудно. \"Не присъствах на проговарянето на дъщеря ми, но понякога правите жертви и източноевропейците правят жертви\". Оукс посочва, че се нуждае от хора, които да работят дълго време в необичайни часове, често при студени влажни условия. Издояването на кравите в неговата ферма започва в четири сутринта и денят не свършва до осем вечерта.", "date": "2017.12.10", "title": "Ако не поляци, то филипинци: На Великобритания ще й трябват работници и след Брекзит"}
{"url": "http://www.dnevnik.bg/photos/2017/12/10/3094031_fotogaleriia_turskite_ljubovni_magii_s_kurma_i_sajdi/", "text": "Когато Айше Юсуфоглу била малка, с приятелките ѝ опитвали да пленят младежите с изящните си татуировки... от кърма и сажди. \"Бях влюбена в мъж, който после ми стана съпруг. Искам да съм красива за него\", казва 84-годишната Юсуфоглу пред \"Ройтерс\". \"Макар от иглата да болеше, с момичетата се татуирахме една друга\".", "date": "2017.12.10", "title": "Фотогалерия: Турските любовни магии с кърма и сажди"}
{"url": "http://www.dnevnik.bg/bulgaria/2017/12/10/3094625_prohodut_na_republikata_e_zatvoren_zaradi_katastrofa_s/", "text": "Проходът на Републиката е временно затворен, след като два камиона катастрофираха в района на село Пчелиново. В момента пътят се разчиства, като все още няма официална информация дали има пострадали при инцидента, съобщава \"Фокус\". По данни на Нова телевизия ТИР с турска регистрация губи контрол над управлението и навлиза в насрещното платно. В него се блъска камион с ловешка регистрация, като шофьорът му е пострадал тежко. Пътната полиция препоръчва обходен маршрут през прохода Шипка. Той обаче е само за леки автомобили. Тежкотоварните остават на място до пускането на движението при катастрофата. В същото време при прохода Шипка видимостта е намалена до 50 метра заради гъста мъгла. Проблем имаше и на магистрала \"Тракия\". Движението при 34 км в посока Бургас временно се осъществява само в изпреварващата и аварийната лента. Това се налага заради катастрофирал камион.", "date": "2017.12.10", "title": "Проходът на Републиката е затворен заради катастрофа с два камиона"}
{"url": "http://www.dnevnik.bg/sport/2017/12/10/3094626_chelsi_ne_e_v_bitkata_za_titlata_kaza_konte/", "text": "Шампионът \"Челси\" среща големи трудности в защитата на титлата, която спечели по безапелационен начин през миналия сезон. След 16 кръга сините вече загубиха 16 точки, срещу 21 общо за миналата кампания, в която поставиха рекорд по най-много победи.  Поражението от \"Уест Хем\"  в събота остави \"Челси\" три точки от второто място и на 11 от първото, преди \"Манчестър юнайтед\" и \"Манчестър сити\" да се срещнат днес. \"Ако искаш да останеш в битката за титлата трябва да показваш постоянство в резултатите. При нас ситуацията не е такава, и ако си загубил четири пъти в 16 мача, определено не си в битката за титлата\", каза Конте след двубоя с \"чуковете\". Проблемите на сините започнаха още в първия ден за сезона, когато  отстъпиха на \"Бърнли\" на \"Стамфорд Бридж\" , а през ноември записаха две поредни поражения срещу \"Манчестър сити\" и  \"Кристал Палас\" . Тимът на Антонио Конте не демонстрира постоянството си от миналия сезон, когато взе 13 поредни победи. \"Срещу \"Сити\" имахме оправдание да загубим, защото два дни по-рано имахме друг тежък мач. Но когато си отстъпил на \"Палас\", които бяха последни и \"Уест Хем\", които са в тежка позиция определено не си фаворит за титлата. Изгубихме точки в мачове, в които не трябва да го правим\", добави италианският мениджър. Конте уточни, че иска да види промяна в тима си, но добави че това ще бъде много трудно. Още преди началото на сезона  италианецът заяви, че \"Челси\" трудно ще защити титлата си . Това се случи, след като Борда на директорите не му осигури желаните попълнения. В празничния Коледно-новогодишен маратон на Висшата лига от тук до 3 януари сините срещат последователно \"Хъдърсфийлд\" (гост), \"Саутхемптън\" (домакин), \"Евертън\" (гост), \"Брайтън\" (домакин), \"Стоук сити\" (домакин) и \"Арсенал\" (гост).", "date": "2017.12.10", "title": "\"Челси\" не е в битката за титлата, каза Конте"}
{"url": "http://www.dnevnik.bg/bulgaria/2017/12/10/3094633_ot_dnes_putnicheskite_vlakove_se_dvijat_s_nov_grafik/", "text": "От днес влиза в сила новият график за движение на влаковете на \"БДЖ-Пътнически превози\" ЕООД, съобщиха от компанията. От там подчертават, че в повечето региони на страната се запазва досега действащото разписание. При изготвянето на новата транспортна схема, националният железопътен превозвач всяка година съгласува движението на бързите и пътническите влакове с областните и общинските администрации по места. Това се прави с цел подобряване на транспортното обслужване на населението. Друга част от промените са свързани с обосновани искания на редовни клиенти, а трети – с повишаване рентабилността на превозите и ефективното използване на наличния подвижен състав. Превозът на пътници ще се извършва с общо 583 влака, от които 18 международни бързи влака (4 от тях ще се движат само през летния сезон), 77 бързи влака (три, от които ще се движат само в работни дни), 143 пътнически влака и 345 крайградски пътнически влака. Предвидено е движението на влаковете в участъците с най-голям брой пътници в работните дни да се осъществява на по-чести интервали. В сутрешните часове влаковете по направлението Перник-София ще се движат на интервал от 20 минути, а в следобедните часове и вечер на интервал от 40 минути. За направлението Лакатник-Своге-София в сутрешните часове влаковете ще се движат на интервал от 30 минути, а вечер в обратното направление движението ще се осъществява на всеки 60 минути. В участъка Пловдив-Асеновград ще бъде запазено досега действащото разписание и движение на влаковете на интервал от 60 минути. С влизането в сила на новото разписание се запазва ежедневното движение на директния международен влак от Истанбул за София, както и международната връзка София-Крайова, която се осъществява със сутрешния влак София-Видин и обедния Видин-София. От юни до октомври се планира да се запази движението на сезонния влак Солун-София-Солун. Влакът заминава от София в петък и пристига в Солун в събота сутрин, а в обратната посока тръгва от Солун в неделя вечер и пристига в София в понеделник сутрин. За пътуващите по направлението София-Букурещ директните вагони ще се движат само през лятото, а през останалото време ще се налага пътниците да се прекачват на гара Русе на и от мотриса, която ще се движи по маршрута Букурещ-Русе-Букурещ. По направлението София-Белград придвижването с директния влак ще се осъществява само в периода от 15 юни до 17 септември. В новия график са взети предвид и планираните по-мащабни ремонти по железопътната инфраструктура. С оглед при стартирането им, корекциите в маршрутите и разписанията на влаковете да са минимални. Подробна информация за новия график за движение на влаковете може да бъде дадена на националния информационен телефон 0700 10 200 или на официалната интернет страница на дружеството.", "date": "2017.12.10", "title": "От днес пътническите влакове се движат с нов график"}
{"url": "http://www.dnevnik.bg/sport/2017/12/10/3094639_djeims_hardun_vkara_48_tochki_pri_pobeda_na_hjustun/", "text": "Джеймс Хардън влезе в историята на \"Хюстън\", след като отбеляза повече от 40 точки в 40-и двубой за \"ракетите\", с което постави франчайз рекорд за тима от Тексас. Гардът беше най-полезен при успеха със 127:117 като гост на \"Портланд трейлблейзърс\". Хардън вкара 48 точки, овладя осем борби и даде три асистенции. За трети път през сезона той реализира над 45 точки, като е единствен в НБА по този показател. Срещата в \"Мода сентър\" в Портланд се превърна в истинско надвкарване, като до почивката резултатът беше 62:62. Домакините направиха много силна трета четвърт, след която поведоха с 14 точки и изглеждаше, че \"ракетите\" трудно ще се върнат в двубоя. В заключителните 12 минути обаче Хардън взе нещата в свои ръце и след 40:19 \"Рокетс\" спечелиха 20-ата си победа от 24 мача дотук. Тимът остава лидер на Запад, а \"Портланд\" е шести с 13 победи и 12 загуби. Деймиън Лилард и Сиджей Маккълъм бяха под пара, вкарвайки съответно 35 и 28 точки, но не можаха да спрат Хардън. За \"Хюстън\" силен мач направи и Крис Пол с 26 точки, а Тревър Ариза добави 13. Центърът Клинт Капела се отчете с редовния си \"дабъл-дабъл\" – 11 точки и десет борби. В най-интересния двубой от Източната конференция \"Кливланд кавалиърс\" победи \"Филаделфия 76ърс\" със 105:98 в своята \"Куикън лоунс арена\". Успехът е 19-и за \"кавалерите\" в 27 мача от началото на сезона, а за \"Сиксърс\" това беше 12-о поражение от 25 срещи. Разликата в двубоя нито веднъж не набъбна над 10 точки, което направи битката на паркета много оспорвана. Леброн Джеймс се отчете с \"трипъл-дабъл\", негов 58-и в кариерата му в НБА. Крилото на \"Кливланд\" реализира 30 точки и добави 13 асистенции и 13 борби. Джеймс беше неудържим в последната четвърт, в която завърши с девет точки, седем борби и шест асистенции. Лидерът на \"Кавалиърс\" беше оставен буквално да се оправя сам, след като никой от другите му съотборници не реализира повече от 13 точки. Джей Ар Сит се отчете със седем, но благодарение на двете си реализирани тройки вече има отбелязани 1827 и изпревари Кобе Брайънт на 12-ото място във вечната ранглиста. Всички титуляри на \"Филаделфия\" завършиха с над 10 точки в мача – Джей Джей Редик и Роб Ковингтън по 19, Дарио Шарич вкара 17, Бен Симънс 14, като добави и 10 асистенции, а Робърт Холмс – 13. \"Сиксърс\" бяха без голямата си звезда Джоел Ембийд. В Мемфис местният \"Гризлис\" загуби със 101:102 от \"Оклахома сити тъндър\" след продължения в много драматичен мач. Ръсел Уестбрук се отчете с \"трипъл-дабъл\" – 20 точки, 14 асистенции и 11 борби и макар, че не беше най-резултатен, имаше основен принос за успеха. \"Гръмотевиците\" показаха отлична отборна игра, а силен двубой направиха Кармело Антъни и центърът Стивън Адамс, които вкараха по 21 точки. За Антъни това беше мач №1000 в Лигата, като той е започвал като титуляр във всеки един от тях.", "date": "2017.12.10", "title": "Джеймс Хардън вкара 48 точки при победа на \"Хюстън\" над \"Портланд\""}
{"url": "http://www.dnevnik.bg/sviat/2017/12/10/3094476_erusalim_nevinagi_e_bil_tolkova_vajen_za_evreite_i/", "text": "Конфликтите за Ерусалим може да се проследят до библейски времена, Римската империя и кръстоносните походи, но сегашният е от XX в. с корени в колониализма, национализма и антисемитизма. Това  пише \"Ню Йорк таймс\"  в обзор, който събира различни позиции по темата и публикуван в деня, когато президентът Доналд Тръмп призна града за столица на Израел и предизвика отзвук както в Запада, сред лидерите на редица предимно мюсюлмански държави. Изданието отбелязва, че през декември 1917 г. - тъкмо преди 100 години - британският генерал Едмънд Алънби е поел контрола над Ерусалим от Османската империя. Той обаче влязъл в Стария град (между днешната западна и източна, считана за окупирана част) пеша, слизайки от коня си в знак на уважение към свещения му статут. \"Всъщност именно заради британците Ерусалим става толкова важен - те са тези, които установяват Ерусалим като столица\", отбелязва проф. Йехошуа Бен-Арие, исторически географ в Еврейския университет в Ерусалим. \"Преди това той не е ничия столица от времето на Първия и Втория храм\", добавя той, имайки предвид съответно Соломоновия храм в началото на първото хилядолетие пр. Хр. и построения след завръщането на евреите от Вавилонския плен към края на 6 в. пр. Хр. Британското управление на Палестина довежда хиляди еврейски заселници в Ерусалим, докато арабското население все още се нагажда към промените, след като четири века е било управлявано от Османската империя. Според старшия изследовател в Ерусалимския институт за политика Амон Рамон именно от този град \"парадоксално\" е тръгнал ционизмът, защото, от една страна, той е бил виждан като символ на диаспората, но, от друга страна, свещените за християнството и исляма места са били възприемани като усложнения, които ще попречат да бъде създадена еврейска държава със столица Ерусалим. Същевременно много от ранните ционисти са били светски ориентирани европейски социалисти, водени от въпросите на национализма, самоопределението и спасяването от преследване, а не толкова от религиозни мотиви. За тях Тел Авив е по-съществен от Ерусалим, считан за \"регресия към консервативната култура, от която се опитват да избягат\", смята Майкъл Дъмпър, професор по близкоизточна политика в университета в Ексетър в Англия. Според него арабите от своя страна все още по това време са \"шокирани, че не са в Османската империя\": \"Местната палестинска аристокрация, големите семейства от Ерусалим стават лидери на палестинското национално движение, което изведнъж се изправя пред еврейска миграция.\" През периода между двете войни и миграцията, и последвалото ѝ затягане от британските власти предизвикват протести съответно от палестинци и евреи. По-късно след войната ООН се опитва да разреши проблема с план за специален международен режим на управление на ООН в рамките на плана за създаване на \"две държави\". Западната част на града обаче става част от новата държава Израел, а от 1950 г. последната смята Ерусалим за своя столица съобразно нов закон. Източната част е окупирана от Йордания (до 1968 г., когато Израел я завзема). Според професор Дъмпър към този момент   - първата страна се старае да развива проспериращите си крайбрежни райони (на Хайфа, Тел Авив и Ашкелон), а в съседната крал Абдула Първи се е фокусирал върху столицата Аман. Исам Насър, историк от държавния университет в Илиноис, заради натиска от ООН и европейските сили към този момент Израел се колебае да се фокусира върху Ерусалим и дори търси алтернативни варианти за столица - например Херцлия или някъде на юг. Повратът на 1967 г. Войната от 1967 г. е решаващо събитие в надпреварата за Ерусалим, след като Израел завзема територии от Йордания (между тях Западния бряг и Източен Ерусалим), ивицата Газа и Синайския полустров и Голанските възвишения. Така в националното самосъзнание на държавата се вплитат образите на израелски войници, които се молят на Стената на плача - до нея те нямат достъп, когато тя е под контрола на Йордания. \"Ерусалим става център на преклонение, подобно на култ, каквото преди не е съществувало\", казва Рашид Халиди, професор по съвременни арабски изследвания в Колумбийския университет на Ню Йорк. \"Това сега е фетишизирано до изключителна степен, тъй като твърдолинейният религиозен национализъм доминира в израелската политика, а фокусът ѝ е Стената на плача.\" Докато израелската политика се измества надясно покрай победата на дясната партия \"Ликуд\" през 1977 г., а религиозните заселници стават все по-важни в политическия живот, смесвайки се и ставайки много по-многобройни от старите руски и източноевропейски социалисти, нараства и символичното значение на Ерусалим, отбелязва \"Ню Йорк таймс\". Кулминацията е през 1980 г., когато депутатите приемат закон, с който обявяват, че \"Ерусалим, цял и обединен, е столицата на Израел\". Проблемите не се решават и със споразуменията от Осло от 1993 г., които създават Палестинската автономия, но не уточняват въпроси като границите или статута на Ерусалим. Оттогава насетне през периоди на сблъсъци и насилие загиналите и от двете страни (макар от израелска да са много по-малко) са хиляди. \"Арабско-еврейският конфликт ескалира в националистически конфликт, в центъра на който е Ерусалим\", казва проф. Бер-Арие. \"Ерусалим е свещен за три религии, но в момента, в който на тази земя растяха две нации, и двете се хванаха за него. Повече, отколкото Ерусалим се нуждаеше от тях, те се нуждаеха от Ерусалим.\"", "date": "2017.12.10", "title": "Ерусалим невинаги е бил толкова важен за евреите и арабите"}
{"url": "http://www.dnevnik.bg/sport/2017/12/10/3094685_kontuziia_na_rigondo_reshi_dulgoochakvaniia_boksov/", "text": "Васил Ломаченко защити световната титла на Международната боксова организация (WBO) в категория суперперо (oт 57 до 59 кг) след  успех над Гилермо Ригондо  в един от най-дългоочакваните мачове на професионалния ринг. За първи път двама олимпийски шампиони се изправиха един срещу друг в професионалния бокс, а 29-годишният украинец излезе победител, с което нанесе първа загуба на Чакала. Ломаченко спечели олимпийското злато в Пекин 2008 и Лондон 2012, съответно в категория до 57 и до 60 кг. 29-годишният украинец приключи аматьорската си кариера с изключителните 396 победи в 397 мача. Той дебютира в професионалния бокс през 2013 г., като оттогава записа девет победи в десет мача, седем от които с нокаут. Ригондо спечели олимпийското злато в Сидни 2000 и Атина 2004 в категория до 54 кг. 37-годишният кубинец има 475 победи и само 12 загуби в аматьорския бокс. Той беше непобеден на професионалния ринг, като бе спечелил 11 от 17-те си победи с нокаут. Срещата приключи след шестия рунд, когато Ригондо се отказа. Той обяви, че има контузия в китката и не може да продължи да се бие, което беше посрещнато с бурни освирквания в \"Медисън скуер гардън\" в Ню Йорк. След шестте рунда в картите на тримата съдии край ринга Ригондо изоставаше в точките. Интересното е, че за четвърти път Ломаченко защитава пояса на WBO, но и в четирите случая протнивниците му се отказаха (Мигел Мариага, Джейсън Соса и Никълъс Уотърс). Украинецът спечели световната титла на 11 юни 2016 г., след нокаут срещу пуерториканеца Роман Мартинес. Той има 10 победи и една загуба на професионалния ринг. През целия двубой 37-годишният Ригондо получаваше предупреждения от съдията за непозволени удари. След третия рунд кубинецът започна да се оплаква на треньора си от болки в лявата китка. \"Може би трябва да си променя второто име на Номаченко (игра на думи – бел. ред.) след тази победа, в която съперника се отказа. Не съм доволен, но какво да се прави. Той е добър боксьор, много е техничен, освен това е крал в своята категория, така че за мен това не е голяма победа, защото се бием в моята категория\", каза Ломаченко след двубоя. Кубинецът обясни, че е получил травмата при удар във втория рунд и след това просто не се е чувствал комфортно, като не е можел да стегне китката си. \"Той е много техничен и бърз, което е нормално. Ще се върна и ще се бия отново, нямам извинения. Не съм имал и проблеми с килограмите, просто контузията ме спря\", каза Ригондо.", "date": "2017.12.10", "title": "Контузия на Ригондо реши дългоочаквания боксов мач срещу Ломаченко"}
{"url": "http://www.dnevnik.bg/razvlechenie/2017/12/10/3094686_posleden_shans_da_spechelite_bileti_za_predpremierata/", "text": "Днес е последният шанс да играете за двойна покана за първата прожекция на \"Междузвездни войни: последните джедаи\"  в новата киноигра на \"Дневник\" . Един читател на медиата ще бъде сред първите, видели филма у нас още на 13 декември, а печелившия ще обявим утре.   За разлика от друг път награди има и след първо, и след второ ниво. Всички играли досега и всички участници във второто й ниво, което тръгва от утре и продължава до 17 декември, ще играят за  дамски, мъжки тениски, раници, чаши, блутуут слушалки и комплекти . Това, което се иска от тях, е да подредят пъзела с плакат от филма. Той ще се смени в 23.59 ч. тази вечер. Осмият епизод от сагата \"Междузвездни войни\" - \"Последните джедаи\", ще тръгне по всички кина на 15 декември. Вчера \"Дисни\" публикува допълнителен тийзър на отношенията между Люк Скайуокър и младите повелители на силата Рей и Кайло, който стресна някои от феновете на поредицата. \"Време е джедайството да приключи\", смята господарят Люк. Всичко за филма и поредицата можете да четете в  специалната метатема на \"Дневник\".", "date": "2017.12.10", "title": "Последен шанс да спечелите билети за предпремиерата на \"Междузвездни войни\""}
{"url": "http://www.dnevnik.bg/kultura/2017/12/10/3086693_otkus_ot_posledna_ljubov_v_carigrad_na_milorad_pavich/", "text": "\"Не трябва да правим от истината литература, а от литературата – истина\", казваше големият сръбски писател, поет и драматург Милорад Павич. По желание на читателите, \"Колибри\" преиздава една от най-енигматичните му творби - \"Последна любов в Цариград\". \"Последна любов в Цариград\" е роман, написан под формата на наръчник за гадаене с карти Таро. Мистичната колода се използва за гадателство и предсказания и се състои от 21 карти – толкова са и главите в романа. Повествованието се завърта около съдбите на две враждуващи фамилии и потапя изцяло читателите в техните вражди и сексуални авантюри, майсторски преплетени с реалистично, същевременно екстравагантно поднесени суеверия. Отделните глави може да се четат самостоятелно, всеки герой осъзнава ролята и мястото си в Европа и читателят често остава смаян от посланията им, граничещи с абсурда. Милорад Павич (1929-2009) е сръбски поет, писател и драматург, доктор по литература от Загребския университет, специалист по сръбска литература от XVII-XIX век и преподавател. Освен това е преводач на Байрон и Пушкин, член на Сръбската академия за наука и изкуство и на Европейското дружество за култура. През февруари 2006 г. Павич беше удостоен и със званието \"Доктор хонорис кауза\" на Софийския университет \"Св. Климент Охридски\". Работите на Павич са преведени на над 80 езика по цял свят, като най-прочутата и най-коментирана творба и досега остава първият му роман \"Хазарски речник\". Други значими негови произведения, издадени у нас, са \"Уникат\", \"Вътрешната страна на вятъра\", \"Другото тяло\", \"Пейзаж, рисуван с чай\". превод Христиана Василева MAJOR ARCANA (Голямата тайна) е наименованието на колода от 22 карти за гадаене, означени с цифрите от 0 до 21. Заедно с другата, по-голяма колода (Minor Arcana) от 56 карти, правят Таро (Tarok, Tarocchi). Произходът на Таро се свързва с жреците (хиерофантите) на Елевсинските мистерии в Гърция. Според други Таро произлиза от традицията на Хермесовските култове. Тези карти често се използват от циганите за гадаене, пренесли, както се смята, техния таен \"език\" от Халдея и Египет в Израел и Гърция и разпространили го след това по Средиземноморското крайбрежие. Доколкото е известно, Таро е в употреба вече около седем века в Средна Европа, Франция и Италия, а днес е общоизвестна игра. Най-старите запазени екземпляри от картите за Таро са от 1390 и 1445 г. (Minchiati колода от музея \"Корер\" във Венеция). Major Arcana обикновено се дели на три групи от по седем карти. При гадаене смисълът на всяка карта поотделно и във взаимоотношение с другите карти се отгатва от гадателя, който познава установеното значение (ключовете) на картите или сам им придава държания в тайна смисъл. Смисълът на картата за Таро се променя в зависимост от това дали е паднала направо или обратно, защото, ако падне обратно, тя има значение, обратно на основното значение на същата карта. Днес Таро и неговите ключове са предмет на внимание на много наръчници, различаващи се значително помежду си. В корена на Таро е символичният език на общия разум на човека. Символиката и ключовете на Таро са насочени към антична Гърция, към Кабала, към астрологията, нумерологията и др. Мистичната сила и езотеричната мъдрост се долавят през 21-те смисъла на \"Лудият\" – символ на онази карта, която едновременно е нулева, средищна и последна от \"Великите тайни\" на Таро. Из една енциклопедия Освен майчиния си език той говореше гръцки, френски, италиански и турски и се беше родил в Триест в семейството на сръбските търговци и меценати Опуйич, притежаващи на Адриатика кораби, а на Дунав – жита и лозя, от детските си години още служеше в частта на своя баща, офицера от френската конница Харалампи Опуйич, и знаеше, че в сраженията и в любовта издишването е по-важно от вдишването, носеше разкошна кавалерийска униформа, посред зима спеше в снега под колата, за да не вдига от колата кучката си с кучилото от руска хрътка, а по време на война плачеше за съсипаните си жълти кавалерийски ботуши и зарязваше службата си в пехотата, за да не му се похабят ездаческите одежди, ума си губеше по хубавите коне и им плетеше опашките, от Виена доставяше сребърна посуда и обожаваше баловете, маскарадите и ресторантите с жени и музика.", "date": "2017.12.10", "title": "Откъс от \"Последна любов в Цариград\" на Милорад Павич"}
{"url": "http://www.dnevnik.bg/bulgaria/2017/12/10/3094706_bulgariia_e_carstvo_na_bumashtinata_car_i_carica/", "text": "С публична лекция под надслов \"Да, Бъдещето е тук! Готови ли сме?\" от \"Движение Да, България\" организираха форум в София, който е посветен на технологиите, образованието, управлението и бизнеса. Идеята пред политическата формация е да обсъди възможностите пред България за развитието на човешкия си капитал в условията на технологична революция. При откриването на форума лидерът на \"Движение Да, България\" Христо Иванов заяви, че страната ни е вложила много пари за електронно управление, но все още нищо не е постигнато. Той подчерта, че в лицето на партията управляващите ще виждат \"най-активното куче пазач\" за въвеждането на електронно правителство. \"В момента България е царство на бумащината, а царица рушвет управлява. Време е да спрем да се борим за промени, които е трябвало да бъдат направени през 90-те години. Време е да създадем една нова държава с нова среда за образование и предприемачество\", допълни Иванов. Той каза още, че в момента бизнесът в страната няма стимул да създава интелектуална собственост, защото няма сигурност в защитата на труда си. По думите му младите хора трябва да получат ново и по-добро образование, като това става с помощта на бизнеса. Иванов добави, че погледът към бъдещето в образователната система налага нови методи, тъй като половината от професиите ще изчезнат до няколко години, а настоящите ученици най-вероятно ще работят нещо, което все още не съществува. \"Днес България е една от страните на последно място в Европейския съюз по отделяни пари за образование - само 4% от бюджета. Понятието образователна реформа вече изчезна, защото управляващите нямат воля за нея\", уточни Иванов и каза, че отделяните пари за образование трябва да са поне 5% от бюджета. Той покани българската предприемаческа общност да се включи с \"Движение Да, България\" в изграждането на нова държава и нова образователна система. По този начин страната можело да направи иновационен взрив и да стане лидер в ЕС. За всичко това обаче се изисква смелост, добави Иванов.", "date": "2017.12.10", "title": "България е царство на бумащинатa, цар и царица рушвет управляват, обяви Христо Иванов"}
{"url": "http://www.dnevnik.bg/kultura/2017/12/10/3094545_koi_e_tozi_car/", "text": "Едно от произведенията в изложбата \"Спорът за реалността\", която беше открита през седмицата в галерията на Съюза на българските художници на \"Шипка\" 6, привлече вниманието във \"Фейсбук\", където се разпространи негова снимка. Причината е, че позлатената скулптура на глава наподобява силно депутата от ДПС Делян Пеевски. Произведението се казва \"Цар\" и е от 2017 година. Негов автор е Стоян Дечев. Пред \"Дневник\" той каза, че първообразът на творбата му е цар Терес (първият владетел на тракийските племена - бел. ред.). На въпрос художникът не отрече приликата, като обясни, че По думите на Дечев връзката между цар Терес и настоящия \"цар\" в съвременната българска реалност е първо визуална, а после и смислова. \"Нека си спомним маската на Агамемнон - познат персонаж от \"Илиада\", подобна е и историята на цар Терес. Траките са били обединявани изключително и само деспотично. Изобщо цялата иконография в историята, която е свързана с образите на определени исторически личности, били те Агамемнон или Гаргантюа... и съответно Той... не се влияе от морала, а от паметта. Кой е той?... Той ли е Кой\", каза Дечев. Авторът коментира още, че Творбата му, допълни Дечев, не символизира, а просто провокира съзнанието ни въпреки умората от безсмислените ни усилия да променим статуквото и съдбата си. Запитан защо се казва \"Цар\", Дечев обясни, че е заради иронията на връзката между владетеля и обществото. Скулптурата е била изработена преди две години, но материално и технически е завършена наскоро, а \"Спорът за реалността\" като тема е била подходяща смислова шапка за излагането й. Поводът да бъде създадена е безсилието. За да се включи в изложбата \"Спорът за реалността\", Дечев е представил творбата си пред кураторите с обяснението, че спорът за реалността е свързан с представата ни за съвремието, за това \"Историята като наука, която работи с фактите, маркира времето чрез личности и събития. За нея не е важно да бъде морален съдник, а по-скоро обективна към фактите. \"Цар\" е ироничен опит да се излезе от представата за нашето съвремие и заменена по аналогия с представата за едно минало съвремие на някой друг - например в Античноста, по същия начин, по който един бъдещ наш наследник би си представил нашето съвремие от гледна точка на фактите и знаковите личности\", обяснява още авторът в текста, с който е кандидатствал за включване в изложбата. Един от кураторите проф. Станислав Памукчиев обясни пред \"Дневник\", че идеята на изложбата е да акцентира как през езика на изкуството всеки автор вижда съвремието, в което живее. \"Няма спор за приликата с определени фигури от съвремието, но става дума за светогледни позиции, кой как разбира света, в който живее, как го вижда.\" \" Изложбата  е замислена едновременно като изследователски проект и като дискусионен форум. Основната цел на проекта е да предложи критически поглед към доминиращите идеи в съвременната българска живопис и скулптура\", се казва на страницата на изложбата, разположена на два етажа на \"Шипка\" 6. Тя представя общо 60 автори от различни поколения, с полярно противоположни светогледи и естетически възгледи - сред тях са например Андрей Даниел, Димитър Генчев, Иво Бистрички, Анета Дръгушан, Валентин Старчев, Милко Божков, Венци Занков, Ива Яранова, Красимир Терзиев, Лъчезар Бояджиев, Светлин Русев, Свилен Блажев, Цветослав Христов (пълния списък с участниците може да видите  тук ).", "date": "2017.12.10", "title": "Кой е този цар"}
{"url": "http://www.dnevnik.bg/video/2017/12/10/3094715_triabva_li_da_budat_zashtiteni_pravata_na_dinozavrite/", "text": "\"Юнивърсъл пикчърс\" ще продължи следващото лято сагата за острова с динозаврите, започната от Стивън Спийлбърг - този път с операция за спасяването им, защото там изригва вулкан. В петия филм от поредицата \"Джурасик парк\" се стига до дебати в Конгреса имат ли права животни като динозаврите, за да бъдат похарчени милиони долари на данъкоплатците за спасяването им. Джеф Голдблум отново влиза в ролята на защитник на кауза, която може да го убие. В  участват още Крис Прат, Брайс Далас Хауърд, Джералдин Чаплин и Джеймс Кромуел. Режисьор е Хуан Антонио Байона.", "date": "2017.12.10", "title": "Трябва ли да бъдат защитени правата на динозаврите - първият клип на втория Jurassic World"}
{"url": "http://www.dnevnik.bg/sport/2017/12/10/3094707_fotogaleriia_snejnata_bitka_mejdu_otborite_na/", "text": "Черните рицари\" спечелиха с 14:13 двубоя срещу военноморската академия, за да триумфират в състезанието на военните академии на САЩ. Двубоят от Колежанската лига по американски футбол (NCAA) е едно от най-гледаните спортни събития в САЩ. Срещата на \"Линкълн фийлд\" във Филаделфия се проведе под непрестанен снеговалеж и допълнително затрудни играчите. Военната академия \"Уест пойнт\" в щата Ню Йорк, която представлява армията на САЩ взе 51-ата си победа.", "date": "2017.12.10", "title": "Фотогалерия: Снежната битка между отборите на американската армия и военноморската академия"}
{"url": "http://www.dnevnik.bg/sport/2017/12/10/3094720_kombinaciiata_v_sen_moric_beshe_otmenena_za_vtori_put/", "text": "Стартовете от Световната купа по ски алпийски дисциплини при дамите в Сен Мориц се превърнаха в истински провал.  Алпийската комбинация , която беше отменена в петък заради лошото време в швейцарския курорт и пренасрочена за неделя, окончателно пропадна, обявиха от Международната федерация по ски (FIS). Лошото време се задържа в Сен Мориц през последните дни, мъглата в горната част на трасето не се вдигна, а в долната му част видимостта също е нарушена заради силен снеговалеж. По програма трябваше да се проведе вторият старт в дисциплината супергигантски слалом, който да важи както единично, така и за комбинация, а следобед да има един манш слалом. В крайна сметка организаторите прецениха, че няма как сигурността на състезателките да се гарантира. Дамите направиха единствено слалом в петък, който не беше зачетен, и супер-Г в събота, който важеше като единичен старт и  беше спечелен от швейцарката Жасмин Флури . Иначе още рано сутринта Линдзи Вон обяви, че няма да стартира, преди да знае, че състезание няма да има. Американката се контузи в съботния супер-Г, макар че завърши. Тя пресече финала 17-а въпреки силната болка, която усещаше. 33-годишната американка се строполи на земята веднага след пресичането на финалната линия, а по-късно беше откарана в медицинския център. \"За съжаление няма да мога да се състезавам днес. Много съм разочарована, но моята най-голяма цел за сезона са олимпийските игри и трябва да се пазя, за да съм готова\", написа Вон в \"Туитър\". Тя се върна наскоро на пистата след лечение на контузия, а основен акцент през сезона за 33-годишната американка ще бъде спечелване на втори златен олимпийски медал. Календарът в Световната купа при дамите продължава през следващата седмица със стартовете във  Вал д’Изер, където в момента са мъжете . Във френския курорт ще има спускане и супергигантски слалом на 16 и 17 декември. След осем състезания от началото на сезона лидер за Големия кристален глобус е Микаела Шифрин с 521 точки, преди Виктория Ребенсбург (376) и Тина Вайратер (294). Шифрин води още в Малкия глобус в спускането, а в останалите три дисциплини лидерки са Вайратер, Ребенсбург и Петра Влъхова в слалома.", "date": "2017.12.10", "title": "Комбинацията в Сен Мориц беше отменена за втори път заради лошо време и слаба видимост"}
{"url": "http://www.dnevnik.bg/photos/2017/12/10/3094713_snimka_na_denia_kogato_snegorin_mine_prez_veloaleiata/", "text": "В неделя сутрин София осъмна покрита в сняг. След почистване със снегорин на наскоро ремонтираната бул. \"Дондуков\", част от огражденията за велоалеята също бяха изринати. От Столична общината коментираха пред медиите, че почистващата фирма ще възстанови щетите за нейна сметка. Премахнатите от машината за сняг елементи на велоалеята били само в един малък участък на \"Дондуков\", поясняват от общината.", "date": "2017.12.10", "title": "Снимка на деня: Когато снегорин мине през велоалеята на \"Дондуков\""}
{"url": "http://www.dnevnik.bg/bulgaria/2017/12/10/3094632_chastnite_sudebni_izpulniteli_iskat_da_subirat_globite/", "text": "Камарата на частните съдебни изпълнители (ЧСИ) е предложила да събира глобите от пътните нарушители, спрямо които има множество издадени санкции. Това заяви председателят на камарата Георги Дичев на семинар в Сандански. Той обясни, че финансовият министър Владислав Горанов се е съгласил с идеята. За сметка на това от МВР няма отговор и на двете запитвания на съдебните изпълнители през май и август. Дичев обясни, че именно чувството на безнаказаност у шофьорите е причина за многото катастрофи в страната. А тежките пътно транспортни нарушения нерядко са причинени от недисциплинирани шофьори с много нарушения. Предложението пък се е обсъждало от поне десет години при различните управления. \"Държавата трябва да почне ефективно да събира наложените глоби. Интересът не е само фискален\", призова Дичев. Наскоро партия \"Воля\" организира кръгла маса, на която се обсъждаше ниската събираемост на глобите, наложени от Пътна полиция. На нея стана известно, че от началото на миналата година до средата на тази те са над 60 млн. лв. \"Не е нормално да искаме да съберем пари за някого и той да каже - не искам\", коментираха изпълнителите. Шефът на Камарата на ЧСИ обясни, че за това не е нужна законова промяна. А държавата няма да има разходи като разноските по събирането на глобите ще са за длъжника или за съдебния изпълнител. Той допълни, че изпълнителите могат да събират глобите до няколко дни след като изтече срокът за плащането на санкциите. Те са с 3-годишна давност и затова много шофьори не плащат за извършените от тях нарушения, изчаквайки да изтече давността. Според Дичев демонизирането на частните съдебни изпълнители в обществото е причината, поради която МВР не отговаря на искането им да събират неплатените глоби от рецидивистите нарушители на пътя. Той посочи и няколко европейски държави, сред които са Франция, Холандия и Белгия, където частни изпълнители събират такива държавни вземания. Според официалните данни на полицията събираемостта при електронните фишове е около 75 на сто. По-ниска е при другите фишове и актове. Промените в ГПК Дичев коментира и последните мащабни промени в Гражданско-процесуалния кодекс (ГПК) по инициатива на омбудсмана Мая Манолова и предложения на ГЕРБ, патриотите и \"Воля\". Повече за тях четете  тук . Според шефът на Камарата на частните изпълнители при промените депутатите са залитнали към правата на длъжниците. Измененията в кодекса през 2007 г. пък са били залитване към взискателя. А законодателят трябва да уреди отношенията по средата между двете страни в изпълнителното производство. \"При нас идват длъжници. Не ги правим ние длъжници. Но има много неправителствени организации, които ги защитават. Защо няма такива в защита на взискателя\", коментираха изпълнителите. Дичев каза, че е още рано, за да оценят последните промени в ГПК. Те обаче не могат да бъдат приети еднозначно, тъй като сред измененията има не малко вредни, но и някои положителни. Сред положителните е въвеждането на глоби при всяко неизпълнение от неизрядните родители, които не спазват режима за лични отношения с децата при развод. Досега съдебните изпълнители можеха да налагат само еднократна глоба в началото и родителят продължаваше да не изпълнява задълженията си и да лишава другия от възможността да вижда детето си. Наложената на провинилия се родител глоба от ЧСИ може да се обжалва пред съда, а ако той го потвърди, събирането ѝ ще се възлага на същия изпълнител, който обезпечава режима на лични отношения. Целта на промяната е недобросъвестният родител да разбере, че санкциите към него са реални, и да започне да изпълнява добросъвестно режима за виждане с детето, без да се налага намесата на съдебен изпълнител. За нуждата от още една промяна разказа Дичев. По думите му тежката процедура на комуникация между съдебните изпълнители и банките при запор на сметки на длъжниците може да се преодолее с приемане на Наредба от правосъдното министерство, която да въведе електронните запори чрез единна електронна платформа. Тя се готви от години, а последните изменения в ГПК дават шест месеца за приемането ѝ, които не са изтекли. Дичев обясни, че отдавна има изготвен софтуер за изграждането на платформата, но за нея е нужна първо законодателна промяна. Чрез платформата съдебните изпълнители и банките ще обменят много по-бързо информация за средствата по сметките на длъжниците и ще се спестява много време, особено за изпълнителните производство извън София. Сега процедурата с размяна на писма е тромава и при нужда от допълнителни въпроси към банката се забавя още повече. Освен това с електронната платформа няма да се оскъпява изпълнението.", "date": "2017.12.10", "title": "Частните съдебни изпълнители искат да събират глобите на рецидивистите на пътя, МВР мълчи"}
{"url": "http://www.dnevnik.bg/sviat/2017/12/10/3094722_izraelskiiat_ministur_na_otbranata_prizova_za_boikot/", "text": "Израелският министър на отбраната Авигдор Либерман призова да бъдат бойкотирани арабските граждани в район в северен Израел, където протестиращи влязоха в сблъсъци с полицията след решението на президента на САЩ Доналд Тръмп да признае Ерусалим за столица на Израел. Това съобщиха световните агенции, цитирани от БТА. \"Призовавам гражданите на държавата Израел да спрат да влизат там, за да пазаруват, да спрат да купуват, да получават услуги - просто бойкот срещу Уади Ара (северно арабско селище - бел. ред.). Трябва да им създадем усещането, че не са желани тук\", каза по израелското военно радио Либерман, цитиран от ДПА. Вчера някои протестиращи от района Уади Ара в Северен Израел влязоха в сблъсъци с полицията и хвърляха камъни по преминаващи коли. Хиляди израелски араби, много от които се идентифицират като палестинци, излязоха по улиците през уикенда, за да протестират срещу решението на Тръмп. Либерман отново призова израелските араби, които населяват Уади Ара, известен и като Триъгълника, да бъдат прехвърлени към палестинската власт в замяна на израелски контрол върху населените места на Западния бряг. По радиото министърът отбеляза, че арабите от Уади Ара \"не са част от нас\" и евреите в Израел не трябва повече да посещават техните селища и да купуват продуктите им, съобщи \"Асошиейтед прес\". \"Надяваме се, че всичко се успокоява и че се връщаме към курса на нормалния живот, без размирици и без насилие\", добави той, цитиран от \"Ройтерс\".", "date": "2017.12.10", "title": "Израелският министър на отбраната призова за бойкот срещу арабските граждани в Северен Израел"}
{"url": "http://www.dnevnik.bg/skorost/2017/12/10/3090597_fotorazkaz_dachiia_dustur_prikljuchi_s_kompromisite/", "text": "От пускането на пазара през 2010 години кросоувърът \"Дъстър\" е най-продаваният модел на \"Дачия\" с над 1.1 млн. намерени купувачи. Второто поколение на модела, което беше показано през септември, цели да продължи успешната история.", "date": "2017.12.10", "title": "Фоторазказ: \"Дачия Дъстър\" приключи с компромисите"}
{"url": "http://www.dnevnik.bg/sport/2017/12/10/3094728_zashtitata_na_ludogorec_e_sred_nai-stabilnite_v_evropa/", "text": "Лудогорец\" винаги е бил отбор, който се слави със силното си нападение и не толкова добрата си защита. След идването на  Димитър Димитров  на треньорския пост обаче българският шампион упорито се опитва да промени това и показва израстване в дефанзивен план. С девет сухи мрежи за 15 мача Димитров подобри стабилността в отбрана, а това не остана незабелязано. Според данните на  Международния център за спортни изследвания  (CIES Football Observatory) \"Лудогорец\" има третата най-стабилна защита в европейските лиги към момента. Това не се дължи само на допуснати брой голове, който при разградчани е десет (само \"Левски\" има по-добра защита в Първа лига с девет допуснати), а на броя удари на мач, които съперникът отправя от наказателното поле. Проучването сочи, че отборите, срещу които \"Лудогорец\" играе отправят средно по 3.18 удара на мач. Статистиката се отнася за двубои от местните шампионати, а не от европейските турнири. Единствените два отбора с по-добри показатели са \"Манчестър сити\" и \"Цървена звезда\". И трите отбора са водачи в първенствата си, като \"гражданите\" са допуснали 10 попадения във Висшата лига, а \"звездашите\" само седем в 20 мача. Проучването обхваща 35 лиги в цяла Европа, повечето от които елитни, както и вторите нива на Англия, Испания, Германия, Франция и Италия. CIES използва данни от специализираната платформа InStat, която работи с много голяма част от елитните отбори в Европа. В България клиенти на InStat, която предлага статистика, анализи и данни, са почти всички тимове от Първа лига. В топ 20 попадат още два български отбора – \"Левски\" и ЦСКА. Сините са на 15-о място със средно 3.59 удара по посока на вратата им, а червените са 17-и с 3.76. Зад българските отбори остават тимове като ПСЖ (23-и с 4.00), \"Байерн\" (29-и 4.31), \"Реал\" (33-и с 4.46), \"Ювентус\" и \"Ливърпул\". \"Аякс\" и \"Наполи\" стрелят най-много По отношение на атаката българските отбори не са такива отличници, но \"Лудогорец\" отново се нарежда сред първите 30 от всички участници. Статистиката е същата като тази в отбрана, но се изчислява колко точни удара средно на мач отправят отборите. Първенец по този показател е холандският \"Аякс\", който дори не заема едно от първите две места в Ередивизи към момента. Тимът от Амстердам има средно по 8.17 точни удара на мач, а досега е вкарал 43 гола. Втори е \"Наполи\" със 7.93, а трети \"Бенфика\" със 7.92. В челните десет от топ 5 първенствата на Европа освен неаполитанците има само още три тима \"Манчестър сити\" със 7.23, \"Реал\" със 7.08 и ПСЖ – 6.86 точни удара средно на мач. \"Лудогорец\" е на 22-о място със средно 6.41 точни шута на мач. Зад българския шампион са \"Борусия\" (Дортмунд), \"Лион\", \"Лацио\", \"Арсенал\" и други. До момента в 19 мача \"Лудогорец\" е отбелязал 43 гола и има най-добрата атака в Първа лига. \"Сити\" \"скри\" топката на \"Барселона\" В последните 10 години \"Барселона\" стана нарицателно на \"тики-така\". Стилът с трайно притежание на топката и многобройни къси подавания е характерен за каталунците, но проучването на Футболната обсерватория сочи, че \"Барселона\" вече не е №1 по този показател. Според данните на InStat \"Манчестър сити\" и \"Байерн\" (Мюнхен) са далеч пред каталунците по показател за притежание на топката. Случайно или не, това са двата отбора, които Пеп Гуардиола води след напускането си на \"Барселона\". \"Гражданите\" са втори в Европа с 68.4% от ефективното игрово време. Първенец по този показател е \"Селтик\" с 69.3%. \"Детелините\", които наскоро подобриха британския рекорд за последователни мачове без загуба, са сред най-стабилните в класациите на CIES. В топ 5 са още \"Шахтьор\" (Донецк) с 68.1%, ПСЖ с 65.3% и \"Байерн\" с 65 процента средно на мач. \"Барселона\" е едва 10-и, а пред каталунците са ПАОК, финландския ВПС, \"Стяуа\" (сега ФЧСБ – бел. ред.) и \"Борусия\" (Дортмунд). В българската Първа лига с най-голямо притежание средно на мач е ЦСКА – 60.2% от ефективното игрово време. Червените са на 26-о място в Европа, точно пред \"Наполи\" и \"Ювентус\". Изненадващо \"Лудогорец\" е зад червените на 35-ото място, но разликата не е голяма. Разградчани владеят топката средно по 59% на мач. Нито един друг отбор не попада в челните 50 на класацията.", "date": "2017.12.10", "title": "Защитата на \"Лудогорец\" е сред най-стабилните в Европа (инфографика)"}
{"url": "http://www.dnevnik.bg/zelen/2017/12/10/3094733_kadur_ot_nai-tujnoto_video_za_globalnoto_zatopliane/", "text": "Така изглежда глобалното затопляне\" – този коментар е изписан  под видео,  на което се вижда умираща от глад полярна мечка. Кадрите показват как страдащото животно се движи изключително трудно в опит да намери храна по местата, където обичайно има лед и сняг. На моменти то влачи задните си крака и ляга на земята без сили и енергия. Мечката на видеото  е болезнено слаба, голяма част от козината ѝ е окапала от тялото. Тя е била забелязана и заснета от фотографа Пол Никлен за \"Нешънъл джиографик\" по време на експедиция на островите Бафин край Канада. Тъжното видео е публикувано  на сайта на медията. \"Когато учените казват, че мечките са изчезващ вид, искам хората да знаят как изглежда това. Мечките ще умрат от глад. Така изглежда умираща от глад мечка\", казва оператор от експедицията. Заради покачването на температурите и топенето на полярните ледове естествената среда на белите полярни мечки изчезва. Заради липсата на ледове те нямат достъп до основното си препитание - тюлени. Храненето на полярни мечки е незаконно, отбелязват във видеото и добавят, че в това състояние и ако не намери източник на храна, тази мечка има само още няколко часа живот.", "date": "2017.12.10", "title": "Кадър от най-тъжното видео за глобалното затопляне"}
{"url": "http://www.dnevnik.bg/biznes/2017/12/10/3094045_albaniia_privlicha_luksozni_hoteli_kato_gi_osvobojdava/", "text": "Албания подготвя план за привличане в страната на водещи хотелски вериги от висок клас, като ще им предложи данъчни облекчения с цел да развие сектора в една от най-бедните страни в Европа, но и разполагаща с много места с девствена природа. Ако парламентът ги одобри, те ще влязат в сила от 1 януари 2018 г. Туризмът и пътуванията са донесли през 2016 г. около 8.4% от БВП на страната. Но по данни на централната банка сумата не е особено впечатляваща - около 1.5 млрд. евро, независимо от увеличението с 13% спрямо 2015 г. Леглата за гости и туристи са едва 67 000 и малко от тях отговарят на най-високите стандарти. В съседство са популярните Гърция и Черна гора и албанците искат също да се възползват от излаза си на Адриатическо и Йонийско море, а от Вльора до италианския бряг има само 60 морски мили разстояние. Но инвестициите в туристически обекти и инфраструктура са малки, има само един-два хотела от висока категория. Правителството одобри и внесе за гласуване в парламента проект, засягащ основно международни вериги или техни франчайз представители, които вложат не по-малко от 8 милиона евро в 4-звезден хотел или 15 милиона евро в 5-звезден. Те ще бъдат освободени от данък печалба за 10 години и няма да плащат имотни данъци. За 5-звездни хотели със \"специален статут\" ще има освобождаване и от такси, свързани с инфраструктурата за същия период. Дейността на елитните 5-звездни хотели и курорти ще се облага с по-нисък ДДС - 6% вместо сегашните 20%. Данъчните стимули ще се ползват от инвеститорите, при условие че няма да продават обектите си, тъй като Тирана иска да избегне ситуация, в която луксозни вили или апартаменти на морския бряг изведнъж се оказват в ръцете на богати албанци, използващи ги от време на време. Достъп до специалния режим ще имат и компании, които са изчистили всички имотни спорове за терените си, тъй като преди повече от 10 години френската компания Club Med не успя да навлезе в Албания заради неясноти около това кой притежава част от терените, на които искаше да строи. Трето условие е звездната категория да е авторитетна - някой от 30-те водещи туристически бранда, предупреди премиерът Еди Рама. Според него властите ще следят и дали се спазват високи изисквания за хигиена и услуги - в противен случай специалният статут ще бъде отнеман. Властите в Албания трябва да улеснят и достъпа. Съвсем доскоро единственото международно летище бе \"Майка Тереза\" в Тирана, а това спираше нискоразходните авиокомпании. За полети полети от чужбина бе отворено летището в Кукъс, от което се интересуват  Wizz Air и Ryanair, но то е на 150 км от плажовете на Дуръс. Край Саранда се строи съвсем ново международно летище, но то едва ли ще заработи преди средата на следващото десетилетие.", "date": "2017.12.10", "title": "Албания привлича луксозни хотели, като ги освобождава от данъци"}
{"url": "http://www.dnevnik.bg/bulgaria/2017/12/10/3094754_durjavata_triabva_da_e_kato_prilojenie_za_smartfon_za/", "text": "Лидерът на \"Движение Да, България\" Христо Иванов взе участие в организирания от политическата формация форум в София, посветен на технологиите, образованието, управлението и бизнеса. Идеята на събитието е да се обсъдят възможностите пред България за развитието на човешкия капитал в условията на технологична революция. Иванов откри форума с лекция, в която посочи кои според него са най-важните приоритети пред страната. Дигитализацията, качественото образование и развитието на предприемачеството са сред най-важните елементи, които той посочи. \"Държавата трябва да е просто приложение за смартфон за граждани и бизнес. Държавата продължава да е най-голямата спирачка за предприемачеството\", обяви Иванов, като подчерта, че чрез модерно образование страната ни може да се възползва максимално от настъпилата ера на технологиите. Той определи последните години на научни открития като иновационен взрив. Според него технологичната революция може да помогне на България да направи скок в развитието си, но това нямало как да стане лесно. Причината - държавата е системно корумпирана и ежедневно се атакуват свободното слово и частната собственост. Намираме се в период на наистина безпрецедентна промяна. Наслагват се вълните на цяла поредица научни и технологични революции. Да изброим само няколко от областите, в които те протичат: IT сектор, биотехнологии, генетика, медицина и невронауки, енергетика, нанотехнологии. Списъкът може да бъде продължен. Всяка от тези промени поражда рискове и възможности, разрушава стария ред и създава условията за нов. Технологични и научни революции са се случвали и досега, но никога не е имало такова натрупване. Нито скоростта е била такава. Знанията и технологиите ни задават базовите условия за всичко, което наричаме цивилизация - нашите институции, бит, култура, свободи. Вълната на научна и технологична промяна, която се надига около нас, вече взривява представите ни за комуникация, география, за държава, пазар, труд и капитал, за частен и публичен живот, за сигурност и свобода. Старите регулации блокират пред вълната от иновативни бизнеси и индустрии на бъдещето. Децентрализирани вериги за размяна на стойност и доверие пораждат нова реалност. Изграждат се нови норми на взаимодействие между участниците в тях. Отправено е силно предизвикателство към ценностите на \"старата власт\" и \"старите институции\". Отвъд всички тези привидно несвързани промени се очертава един по-голям въпрос: въпросът за нашата индивидуална и колективна идентичност. За човешката природа изобщо. Отварянето на тези теми вече поражда политически сътресения. Не сме си и помисляли, че днес ще дадем отговор на тези въпроси. С тях обаче неразривно се свързва темата за това как посрещаме ние тази вълна на промяната – как я посрещаме като индивиди, как я посрещаме като общности и как я посрещаме като държава. Този въпрос е същностно политически и за него искаме да започнем разговор днес. Промените, които споменах, протичат като disruption. И самият факт, че нямаме утвърден превод на това понятие, вече говори колко сме неподготвени за последиците от това явление. Става дума за модел на промяна, при който новото възниква в недрата на старото, но не израства от него еволюционно, а го взривява отвътре и го заменя ударно. \"Скок\", \"обрат\",\"пробив\", \"революция\" в различна степен се доближават до тази идея. Аз ще го нарека \"иновационен взрив\". Като всеки взрив и този може да бъде деструктивен, със сигурност води до непредсказуеми последици и може да бъде използван за резки позитивни промени. Въпросът е как да избегнем негативните последици, как да управляваме рисковете и как да си гарантираме максимална ползотворност. Това всъщност е и най-важният политически въпрос пред нас днес. Разбира се, ние можем да оставим иновационният взрив да ни се случи, да го посрещнем пасивно, всеки да си търси пътя индивидуално или на малки групи, големите решения да се вземат другаде. Всъщност към момента това е изборът и на политическата ни класа, и на мнозинството от институциите ни. Ние обаче искаме да ви предложим да пристъпим към договарянето на свой национален план за активно управление на иновационния взрив. План, който да ни позволи да създадем една нова България, която не просто да се адаптира добре, но и да направи качествен пробив. Да прескочи в бъдещето. Технологичната революция ни позволява да направим скок, дори да превърнем определени свои области на изостаналост в предимство. Нашата нормална еволюционна траектория ни приковава към изключително ниската ни изходна позиция. Ние можем да извършим революционни промени само ако рязко изскочим от тази траектория. Време е да спрем да се борим за реформи, които трябваше да са извършени още 90-те години. Още повече че българската олигархия всъщност се опитва да наложи регрес към путинизация и дълговечна власт над една все по-бедна и изолирана страна. Истината е, че ние трябва да използваме \"иновационния взрив\" като шашка динамит, с която просто да приключим с това статукво. И едно идеологическо уточнение. Твърдя, че либерално-демократичната държава, интегрирана в ЕС, остава сред най-важните средства за управляване на \"иновационния взрив\". Логиката е проста. Човек никога не знае кога ще се окаже в слаба позиция и затова всички имаме базов интерес да живеем в ред, който гарантира правата и на най-слабите. Ред, в чието договаряне имаме осигурено равно участие. Към този познат баланс на житейските несигурности иновационният взрив добавя качествено нови неизвестни. Разбира се, и либералният политически ред, и свободният пазар, и ЕС имат своите дефицити и залитания. Но нито затварянето в една изолирана в миналото държава, нито превръщането ни в безогледно глобализирани атоми са някаква алтернатива. Реални гаранции пред лицето на неизвестността носи единствено гражданството в една свободна, демократична и правова България, интегрирана в сърцевината на ЕС. Създаването на една нова България се движи по четири писти на ускорение: 1. Нова държава 2. Нова среда за иновационно предприемачество 3. Ново образование 4. Нова социална перспектива Нова държава  Българската държава днес виси като камък на шията на предприемачите и гражданите си. Тя е системно корумпирана и по-зле - задушаващо некомпетентна, неспособна да планира и реализира политики, да партнира с бизнеса и гражданското общество. Корупционната логика на политическия ни процес неизбежно води до все по-брутална авторитарност. Ежедневно се атакуват всички основни свободи и фундаменти на демокрацията като свободното слово, частната собственост, върховенството на правото, честните и свободните избори. Вместо да продължаваме да опитваме с опитите да кърпим и реформираме на парче тази държавна машина, иновационният взрив позволява радикално да преосновем институциите чрез въвеждане на електронно управление. Това не означава просто да дигитализираме съществуващите процеси на администриране, а да въведем изцяло нова логика на управлението: да намалим административното бреме и \"размера на държавата\", да дадем ново съдържание на идеята за отчетност, прозрачност и гражданско участие. Да изведем ефективността и бързината на ново ниво. Вместо всичко това обаче реалността е, че за електронно управление са вложени близо 2 млрд., а електронно правителство няма. Ключови регистри и бази данни не са дигитализирани или свързани, достъпът до информация се ограничава. България е царството на бумащината, на висенето по опашки и гишета. Тук управляват цар Рушвет и царица Рекет. Днес въвеждането на електронна идентификация отново е спряно. Свидетели сме на началото на организирана кампания срещу интернет гласуването, което се очакваше, защото то е най-сигурният начин за разбиване на съществуващия феодален модел на управление. Нещо повече. Ограбването на средствата за електронно управление всъщност не е най-големият ни проблем. Съществува реална заплаха мафиотизираният ни политически картел да възпроизведе корупционните си и авторитарни модели и в дигитална форма. Позитивите на електронното управление могат да се превърнат за държавата ни в дигитален мафиотски захват от ново поколение. За това вече има конкретни примери. От самото си създаване \"Да, България!\" изведе като основен свой приоритет въвеждането на електронно правителство. Ние сме най-активното куче пазач на политиките в тази област и ще продължим да отстояваме гласуването по интернет и да защитаваме избирателните права на сънародниците ни в чужбина. Стартираме кампания за домакинство на бъдещата нова агенция по киберсигурност на ЕС. В рамките на обсъждането на държавния бюджет за 2017 г. огласихме своите предложения как чрез въвеждането на блокчейн технологията за различни публични регистри може рязко да се снижи корупцията, да се повиши ефективността и бързината на публичните услуги и да се намали цената им. Но това не е достатъчно. Ние трябва да си поставим за цел изработването на конкретен план за дигитално преосноваване на ключовите институции, гарантиращи правосъдие, сигурност, здравеопазване, услуги за бизнеса и гражданите. Трябва да намалим бюрократичното бреме с 50 – 70% и да повишим ефективността на използване на публичния ресурс. От гледна точка на гражданина и предприемача държавата трябва да е просто приложение за смартфон. Гражданският контрол и участие да бъдат изведени на нови нива от радикално подобрена прозрачност и отчетност на администрацията. Нова среда за иновативно предприемачество  Макар номинално да имаме дясно управление от много години, българската държава остава най-голямата спирачка пред предприемачеството и свободната конкуренция. Управляващите не само нямат намерение да променят това, но и все повече превръщат институциите в инструмент за рейдърство и репресия. Правителството няма визия как България да реализира съществуващия си потенциал нито в дигиталната сфера, нито в иновациите. IT секторът заема все по-ключово място в българската икономика. Но за да успее страната да направи преход към по-значим цифров растеж, е нужно тясно сътрудничество между бизнес сектора и публичните институции. Основните причини за неефективността на това партньорство са липсата на фокус и ясни приоритети на публичните политики в сферата на IT и иновациите, съчетани с фрагментирани институции. Бизнесът няма стимул да създава интелектуална собственост на местния пазар заради липсата на адекватна правна защита и предвидима среда. Това означава, че изнасяме технологиите, изнасяме умовете на младите хора, изнасяме интелектуалния капацитет на българските предприемачи. Така дори и бързорастящите ни дигитални компании не успяват да катализират иновации и в други сектори в България. На местно ниво трябва да обсъждаме \"интелигентни градове\". Трябват ни центрове за иновации и инкубатори за предприемачество, водещи до реална и осезаема промяна в качеството на живот. В европейски контекст страната ни е с най-ниска предприемаческа активност. Липсата на предприемаческа култура и недостатъчната готовност за започване на ново бизнес начинание в България закономерно ограничават въздействието на предприемачеството върху икономическата и социалната система на страната. Цифровият дневен ред, икономиката на знанието и иновациите трябва да станат национален приоритет. Доброто партньорство между иновативни бизнеси и просветени публични институции доказано генерира висока добавена стойност. През последните 5 години много страни в Европа въведоха специални данъчни режими за печалби, произтичащи от права върху интелектуалната собственост (т.нар. IP box regimes). Тези режими предлагат данъчни облекчения за инвеститори, създаващи и държащи интелектуална собственост в съответната юрисдикция. В рамките на обсъждането на държавния бюджет предложихме да започнем разговор за подобни промени в данъчната система, които да осигуряват стимули за създаване на продукти с висока добавена стойност. В България трябва да се създаде също така регулаторен диалог и пространство за работа на стартиращи компании особено в сферата на fintech. Тази практика е известна като regulatory sandbox - стартиращите компании, развиващи нова технология или нова услуга, която все още не е регулирана, трябва да имат възможност да работят с регулаторите, които ги наблюдават, и през това взаимодействие се преценява каква регулация да се роди. Създаването на модерна регулаторна рамка, която задържа тук стартъпите, стимулира инвестициите в тях и реагира проактивно на нуждите на индустриите на бъдещето, трябва да позволи на предприемачите по света, които искат да развиват иновативни предприятия, да се чувстват поканени и сигурни в България. Ново образование  Самата идея за знания и умения се променя. Информацията стана оръжие за масово поразяване, а компетентността на гражданите да боравят с нея е въпрос на национална сигурност. Технологичната революция повдига множество въпроси за бъдещето на самата работа, както днес я познаваме. Почти 50% от днешните професии след 20 години ще изчезнат или ще бъдат автоматизирани. Поколението, родено след 2000 година, вероятно ще смени десетина професии за цялата си кариера, а 65% от децата, които днес са в началното училище, ще имат професии, които все още не съществуват. Това означава, че както на 20, така и на 30, 40, 50 години ще им трябват нови знания в области, които даже не можем и да определим днес. Ключът към откриването на нови възможности е достъпът до обучение и развитие на умения във всяка възраст. Можем да кажем, че новата работа е ученето. Непрекъснато. Същевременно готовността на България за осигуряване на нeпрекъснато и адекватно обучение е много ниска. Сред страните в ЕС България е на предпоследно място по показателите, свързани с продължаващо обучение. През 2016 г. оценката на бизнеса в България за степента, в която образователната ни система отговаря на нуждите на конкурентната среда, е най-ниска от 61 изследвани държави. Конкретен пример за всичко това е недостигът на кадри за IT сектора. Липсата на качествена подготовка на хора за тази индустрия препречва възможността България да се затвърди като европейски или като регионален технологичен център. За съжаление днес България е на една от последните позиции в ЕС с 4% от БВП, изразходвани за образование. Средният разход за образование на жител на ЕС е 1400 евро, в България – 248 евро, за сравнение в Хърватия са 494 евро. 18 от 28 страни членки дават над 5% от БВП за образование. На този фон понятието \"образователна реформа\" практически изчезна от речника на управляващите, които нямат никаква визия за справянето с огромното изоставане и проблемите на сектора. Никога не бива да забравяме, че България на два пъти е основавана като просвещенски проект – в IX век и през Възраждането. Истинското ново начало за държавността им може да бъде поставено единствено на тази основа. Българските учители трябва да си върнат самочувствието на будители. Българските учени никога повече не трябва да бъдат унижавани да демонстрират по улиците за заплати и трябва да заемат полагащото им се място в челото на иновационния взрив. Българската държава трябва да гарантира адекватно гражданско и хуманитарно образование за всички. Трябва да поставим висока национална цел: младите хора да получават най-доброто образование и обучение. Имаме нужда от амбициозна, споделена от бизнеса и професионалните общности програма, в която ученето е двигател за бъдеще и растеж. Трябва да изработим работещ модел на постоянна връзка между бизнеса и всички етапи на образователния процес, който да осигурява платформа за иновации и дългосрочно прогнозиране на динамиката на пазара. Необходимо е създаването на модерна система за образование през целия живот. Нужни е да създадем условия за общодостъпно онлайн обучение. Да създадем динамична и бързодействаща безплатна платформа за преквалификация на хора, от отмиращи сектори за работа в секторите, влизащи в националните приоритети. В епохата на преоткриване на университетите ние най-сетне трябва да имаме национален консенсус за дълбока реформа на висшето образование, основана на налагане на високи стандарти. Българската образователна система трябва да престане да бъде трамплин за емиграция и да се превърне в основен инструмент за привличане на таланти, на първо място от нашата диаспора. Всичко това изисква инвестиции и ние повтаряме своята позиция, че бюджетът за образователния сектор трябва да стане поне 5% от БВП. Освен това имаме нужда от лидерство и смелост за радикална реформа в образователния сектор. Нова социална перспектива  В световен план промените, свързани с технологичната революция и глобализацията, създават у много хора усещане за несигурност и изключеност. Така се създава вакуум, запълван прекалено лесно от разрушителен популизъм. Тревожността и несигурността прерастват в гняв, защото мнозина се чувстват изключени от новите модели на развитие. В последните години виждаме как тези глобални процеси дестабилизират утвърдени демокрации и самия глобален ред. Наред с това България все повече се превръща в полуфеодална държава, в която политическият картел се крепи, държейки в зависимост големи групи хора, които избират, но нямат избор. Характерът на тези зависимости е различен, но всички те имат един знаменател: безперспективна бедност. Твърде много български граждани губят усещането за бъдеще за себе си и децата си, защото сегашната власт няма приоритети и поглед в бъдещето. Управлението е просто усвояване на пари. Очевидно е, че ако създадем радикално подобрена бизнес среда, модернизираме институциите и отключим човешкия капитал, ще създадем условия за растеж и производство на благосъстояние. Същевременно трябва да сме готови да дебатираме и подкрепим конкретни публични политики и частни действия, за да пречупим тенденцията към задълбочаване на неравенствата и за да увеличим максимално броя на хората, които ще извлекат полза от случващата се трансформация. Трябва да изработим национален консенсус за преодоляване на структурните фактори на бедност и изключване. Нужни са дългосрочни подкрепящи политики (enabling policies) за трансформиране на човешкия капитал в условията на технологична революция. Ключът за бъдещето е в ново образование, нови бизнес модели, нов начин на изграждане на социален капитал и доверие. Днес ние искаме да отправим една покана за партньорство към българската експертна и предприемаческа общност: подкрепете ни в изработването и налагането на план за нова България. Намерението ни е, започвайки от днес, в диалог с вас да формулираме конкретните политики за създаване на нова държава, нова среда за инвестиционно предприемачество, ново образование и нова социална перспектива. Можем да направим това единствено с ваше участие и подкрепа. Създаваме \"Да, България!\" като инструмент на промяната, като вирус за стагниращата ни политическа система. Това е движение от ново поколение, отворено за нова генерация идеи и хора, с ясна собствена физиономия и изграждащо работещи партньорства. Днес я наричаме българския \"иновационен взрив\". План, за това как чрез скок в бъдещето можем от най-бедната страна в ЕС да се превърнем в лидер. Това изисква да имаме високи цели и да отключим човешкия капитал на нацията. И смелост!", "date": "2017.12.10", "title": "Държавата трябва да е като приложение за смартфон за граждани и бизнес и още идеи от Христо Иванов"}
{"url": "http://www.dnevnik.bg/bulgaria/2017/12/10/3094785_nai-komentiranoto_v_dnevnik_priznavaneto_na_erusalim/", "text": "Вижте какви други теми вълнуваха читателите ни по-долу: 1.  Тръмп призна Ерусалим за столица на Израел и обяви, че САЩ местят посолството си там  - 305 коментара 2.  Ердоган поиска ревизия на договор от 1923 г., уреждащ границите с България и Гърция  (обновена) - 294 коментара 3.  Финландия укрепва връзките със Запада, изправена пред могъщия руски съсед  - 275 коментара 4.  Русия не беше допусната до зимните олимпийски игри  - 245 коментара 5.  Държавният секретар на САЩ отрече да напуска поста си  - 239 коментара 6.  Кой лепи плакати срещу критикуващите властта (видео)  - 237 коментара 7.  Шулц настоя за Съединени европейски щати до 2025 г., който не иска - вън от ЕС  - 208 коментара 8.  Олигарси предлагат държавата да им плати, за да си върнат валутата в Русия  - 199 коментара 9.  Фотогалерия: Мостът между Русия и Крим година преди крайния срок  - 199 коментара 10.  Путин обяви, че отново ще се кандидатира за президент с мандат до 2024 г. - 190 коментара", "date": "2017.12.10", "title": "Най-коментираното в \"Дневник\": Признаването на Ерусалим за столица на Израел, Ердоган иска ревизия на границите"}
{"url": "http://www.dnevnik.bg/sport/2017/12/10/3094848_fiorentina_prepuna_napoli_na_san_paolo/", "text": "Наполи\" пропусна отличен шанс да се върне начело в Серия А, завършвайки 0:0 с \"Фиорентина\" на собствения си стадион \"Сан Паоло\". Неаполитанците записаха втори пореден двубой без победа, а на всичкото отгоре и в двата случая това става в техния дом (в предния кръг загубиха от \"Ювентус\"). Тимът на Маурицио Сари не се възползва от резултатите дотук и  равенството на \"Ювентус\" и \"Интер\" , като остава на втората позиция. Съставът от Неапол доминираше в мача и традиционно показа вдъхновена игра пред своите тифози, но този път нямаше толкова чисти положения пред вратата на противника. Треньорът на \"Ла виола\" Стефано Пиоли беше затворил добре тима си и игра, за да не загуби. Със спечелената точка, \"Фиорентина\" събра 22, като се намира на седмото място. \"Наполи\" е втори с 39, на една зад \"Интер\" и на една пред \"Ювентус\". По-рано през деня грешна стъпка направи и  \"Рома\" . \"Вълците\" от Рим също завършиха 0:0 при визитата си на \"Киево\" на \"Марк’Антонио Бентегоди\" във Верона. \"Джалоросите\" имаха тотално надмощие и 24 възможности за гол, но не успяха да се възползват. \"Рома\" е с мач по-малко и остава на 4-о място с 35 точки. Кръгът пък влезе в историята, като първите четири тима загубиха точки.", "date": "2017.12.10", "title": "\"Фиорентина\" препъна \"Наполи\" на \"Сан Паоло\""}
{"url": "http://www.dnevnik.bg/citat_na_deniia/2017/12/10/3094847_citat_na_denia_v_bulgarskata_politika_ima_samo_dvama/", "text": "Това заяви евродепутатът от БСП Петър Курумбашев пред Би Ти Ви. Думите му дойдоха като предупреждение към лидера на левицата Корнелия Нинова, че трябва да внимава с премиера при водене на дела между двамата. Той допълни, че истерията с биткойна набира все по-голяма скорост, но \"една валута, която си променя 6 пъти стойността, очевидно е предмет на спекулативно търсене\".", "date": "2017.12.10", "title": "Цитат на деня: В българската политика има само двама народни артисти – Стефан Данаилов и Бойко Борисов"}
{"url": "http://www.dnevnik.bg/sviat/2017/12/10/3094822_erdogan_nareche_izrael_teroristichna_durjava/", "text": "Турският президент Реджеп Тайип Ердоган втвърди тона около решението на САЩ да признаят Ерусалим за столица на Израел, като нарече Израел \"терористична държава\", предаде Асошиейтед прес, цитирана от БТА. В реч днес в Централна Турция Ердоган заяви, че \"Израел е терористична държава\", а израелските сили нарече \"терористи\", имайки предвид снимка на палестински младеж със завързани очи, отвеждан от над десет войници на Западния бряг. \"Няма да оставим Ерусалим на милостта на една страна, която убива деца,\" каза още той, обвинявайки Израел, че няма други ценности освен \"окупацията и плячкосването\". Ердоган заяви, че Турция ще продължи с дипломатическите си усилия да промени обявеното от президента на САЩ Доналд Тръмп решение, което по думите на турския държавен глава \"няма никаква стойност\".", "date": "2017.12.10", "title": "Ердоган нарече Израел \"терористична държава\""}
{"url": "http://www.dnevnik.bg/photos/2017/12/10/3094669_fotogaleriia_kakvo_pecheli_i_kakvo_gubi_selo_v_peru_ot/", "text": "Жителите на селището Нуева Фурабамба в Перу са наброявли 1600 души. Всички те са се отказали от своята собственост в селото и от земеделската си земя, отстъпвайки тази територия за изграждане на огромна и открита медна мина.", "date": "2017.12.10", "title": "Фотогалерия: Какво печели и какво губи село в Перу от една медна мина"}
{"url": "http://www.dnevnik.bg/sport/2017/12/10/3094854_i_junaited_ne_uspia_da_spre_siti_grajdanite_se/", "text": "Манчестър\" (Сити) направи сериозна заявка, надигравайки основния си конкурент за титлата във Висшата лига \"Манчестър юнайтед\". Тимът на Пеп Гуардиола взе градското дерби с 2:1 и се откъсна на 11 точки пред най-близкия си преследват след едва 16 мача. \"Гражданите\" продължават да пренаписват историята на Висшата лига и освен най-успешния старт, счупиха рекорда за поредни победи в рамките на един сезон. \"Сити\" вече еднолично е на върха по този показател, оставяйки \"Арсенал\" (200-02; \"артилеристите\" също имат 14, но не в един сезон) и \"Челси\" (2016-17) зад себе си. Давид Силва откри резултата в 42-ата минута, но малко преди почивката Маркъс Рашфорд изравни с първия точен удар на \"червените дяволи\" в мача. В началото на втората част централният защитник Николас Отаменди отбеляза втори гол, с който донесе успеха на тима си. \"Сити\" сложи край и на серията от 40 мача без загуба на \"Юнайтед\" на \"Олд Трафорд\". Именно \"гражданите\" бяха последния отбор, който победи в \"Театър на мечтите\" през септември 2016 г., а това беше и последният двубой, в който \"Юнайтед\" беше получил два гола във вратата си. В исторически план това беше и първата загуба на Жозе Моуриньо в двубой в неделя от Висшата лига като домакин. За Специалния това беше и девето поражение от 20 мача, в които се е изправял срещу Гуардиола. Португалецът има само четири победи срещу испанеца и не е губил повече от никой друг треньор. Гуардиола върна в състава футболистите, които почиваха в последния кръг, а Венсан Компани започна в своето 16-о дерби на Манчестър. Габриел Жезуш беше предпочетен да води атаката, а мениджъра обясни това със \"способностите му да пресира съперника през цялото време\". \"Юнайтед\" беше без наказания наказания Пол Погба, а Жозе Моуриньо се отказа от схемата с трима централни бранители, вадейки Виктор Линдельоф от състава. Отсъствието на Погба от състава се усети, а се затвърди и тенденцията \"Юнайтед\" да играе трудно без него. През този сезон \"червените дяволи\" нямат поражение с французина на терена (седем победи и един равен), а без него са с баланс от четири успеха, едно равенство и три загуби. Още от началото на мача \"Сити\" наложи своя стил и започна да разиграва продължително по целия терен. \"Юнайтед\" се прибра дълбоко в собствената си половина и изчакваше търпеливо на контраатака. Домакините разчитаха на добрата игра на Лукаку с гръб към вратата и Рашфорд и Марсиал, които трябваше да намират празни пространства. Първият добър шанс беше за тима на Гуардиола, като Жезуш излъга двама, но завършващият му удар с левия крак беше прекалено слаб. В 22-ата минута \"гражданите\" поискаха дузпа, след като бразилецът се строполи след контакт с Андер Ерера в наказателното поле. Реферът Майкъл Оливър обаче не уважи тези простести. Двата тима избухнаха в края на първата част, като \"Сити\" първи нанесе удар. След продължително задържане в полето на \"Юнайтед\", \"гражданите\" стигнаха до корнер, Лукаку действа нескопосано, като не изби топката, а от три метра Давид Силва нямаше как да сгреши – 1:0. Испанецът се разписа във втори пореден мач, като вкара и на \"Уест Хем\" преди седмица, а попадението му е трето на \"Олд Трафорд\", като той има и две асистенции на стадиона на градския съперник. Въпреки че нямаше никакви чисти положения до този момент \"Юнайтед\" отговори мигновено, възползвайки се от една от редките грешки на съперника. Центриране отляво изненада Фабиан Делф, който сервира топката на Маркъс Рашфорд и 20-годишният нападател вкара с хладнокръвен удар по тревата. За юношата на \"червените дяволи\" това беше 11-и гол в 12 мача, в който е замесен (шест попадения и пет асистенции) във всички турнири. През първата част футболистите на Жозе Моуриньо бяха тотално надиграни, те завършиха с едва 75 успешни паса от 121 опита за подавания, а \"Сити\" си подаде 325 пъти успешно, близо четири пъти и половина повече. \"Гражданите\" имаха и 75% притежание на топката, както и девет изстрела срещу само три за \"червените дяволи\". След паузата Гуардиола веднага направи промяна и действаше агресивно, вадейки капитана си Компани. Илкай Гюндоган се появи на неговото място, което върна Фернандиньо в центъра на отбраната. Моуриньо също направи смяна, но тя беше принудителна, след като Маркос Рохо получи удар в главата и беше заменен от Линдельоф. Втората част определено започна по-добре за домакините, които изнесоха играта в предни позиции и на няколко пъти центрираха опасно в полето пред Едерсон. Още тогава се забеляза, че Фернандиньо изпитва проблеми, като не действаше със спокойствието, с което го прави в средата на терена. \"Сити\" нямаше чисти положения, но успя да се възползва от шансовете, които му се откриват и отново поведе в първия удобен момент. В 54-ата минута Давид Силва центрира от свободен удар, Лукаку отново се прояви неспокосано в защита, изчиствайки в гърба на Крис Смолинг, а топката отиде в непокрития Отаменди.  Аржентинецът, без да чака, прати топката за втори път зад Давид Де Хеа, извеждайки \"гражданите\" напред. За Отаменди това е четвърти гол, с което той стана най-резултатния защитник във Висшата лига през този сезон. Гуардиола реагира мигновено и за пореден път промени постройката на отбора си. Той извади Габриел Жезуш и пусна Еляким Мангала, който да заздрави отбраната. \"Сити\" заигра с т.нар. \"фалшива деветка\" в лицето на Давид Силва, а зад него бяха Сане, Гюндоган, Де Бройне и Стърлинг. Пред защитата пък остана Фернандиньо. Фактът, че изостава в резултата не промени играта на \"Юнайтед\" и тимът на Моуриньо имаше проблеми, когато топката беше негово притежание. \"Червените дяволи\" бяха много по-опасни на контраатака, а при постепенните си нападения стигнаха само до два неточни удара на Лукаку и Рашфорд. \"Сити\" отговори с много опасен изстрел на Де Бройне, който беше спасен от Де Хеа с една ръка. На отсрещната врата и Едерсон трябваше да се намесва след удар на Рашфорд. Четвърт час преди края Моуриньо реши да пусне на терена и Златан Ибрахимович, като \"Юнайтед\" заигра с двма централни нападатели. В минутите до края вратарят на \"Сити\" трябваше да прави чудеса, за да задържи аванса на тима си. Едерсон отказа резервата Хуан Мата с блестящо двойно спасяване в 85-ата минута, като буквално от упор отрази удари на испанеца. Малко преди това и Ерера се опита да хитрува, пробвайки да спечели дузпа, но си заслужи жълт картон заради симулация. Добавеното време на мача беше четири минути, но в тях \"Юнайтед\" дори не успя да отправи удар. Опитният тим на \"Сити\" задържа топката много далеч от собствената си врата и дори пропусна да направи победата си по-изразителна, след като резервата Бернардо Силва остана сам срещу Де Хеа.", "date": "2017.12.10", "title": "И \"Юнайтед\" не успя да спре \"Сити\", \"гражданите\" се откъснаха с 11 точки"}
{"url": "http://www.dnevnik.bg/sviat/2017/12/10/3094858_papa_francisk_sledi_vnimatelno_situaciiata_v_blizkiia/", "text": "Папа Франциск отправи в публикувано днес комюнике нов призив за мъдрост и предпазливост след решението на президента на САЩ Доналд Тръмп да признае Ерусалим за израелска столица, предаде Франс прес. Според него всички страни в създалата се ситуация да проявят мъдрост и предпазливост. В сряда папата вече изрази загриженост и призова за зачитане на статуквото в съответствие с резолюциите на ООН. Днес Ватиканът заяви, че следи много внимателно ситуацията в Близкия Изток и особено в Ерусалим, като го определи като град, свещен за евреи, християни и мюсюлмани. Освен това папа Франциск призова световните лидери да работят за ядрено разоръжаване и в защита на човешките права, особено тези на слабите и онеправданите народи. Той добави, че е необходима решителна работа за изграждане на свят без ядрени оръжия. Днес  групата, която спечели Нобеловата награда за мир з а 2017 г., призова ядрените страни да приемат договор под егидата на ООН, с който да забранят ядрените оръжия. Миналият месец папата показа признаци, че втвърдява позицията на Католическата църква срещу ядрените оръжия, заявявайки, че страните не трябва да трупат такива дори с цел възпиране.", "date": "2017.12.10", "title": "Папа Франциск следи внимателно ситуацията в Близкия Изток"}
{"url": "http://www.dnevnik.bg/bulgaria/2017/12/10/3094864_boiko_rashkov_prizna_za_chetirima_nepravomerno/", "text": "Петима души са били подслушвани неправомерно, от които четирима магистрати. Това заяви пред БНР директорът на Националното бюро за контрол на специални разузнавателни средства Бойко Рашков. Той допълни, че има и нерегламентирано подслушвани политици. По думите му  заседанието в парламента през седмицата , на което той разкри, че се прави опит да се пречи на работата на службата, която ръководи, е трябвало да бъде закрито. Тогава е щял да може да цитира имена на подслушвани неправомерно хора и главният прокурор Сотир Цацаров е нямало да може да отрече това. Рашков каза още, че през лятото се е опитал да се срещне с премиера Бойко Борисов, но така и не е успял. Според него с неговата намеса е имало шанс да не се стига до такава публичност на скандала. Сега отново щял да се опита да се види с министър-председателя. Подготвил е и декларации до Народното събрание и най-вероятно щял да се обърне и към президента Румен Радев. Директорът на бюрото добави, че служителите му са затруднени в работата си, защото нямат право да се запознаят с резултата от използваните СРС. Те били поставени в по-неблагоприятно положение от обвиняемите и подсъдимите, които можели да се запознаят с тях. Той уточни, че това се дължи на заповед на Цацаров, с която се забранява членовете на бюрото да се запознават с веществените доказателства. На база на тази заповед ДАНС също им отказва достъп в три случая. Рашков смята, че проблемът може да се реши, чрез създаването на независима от главния прокурор анкетна комисия, която да изясни дали не се прикрива престъпна дейност с хилядите разрешени и неприложени подслушвания.", "date": "2017.12.10", "title": "Бойко Рашков призна за четирима неправомерно подслушвани магистрати и поиска среща с Борисов"}
{"url": "http://www.dnevnik.bg/sviat/2017/12/10/3094863_zaradi_snega_vuv_velikobritaniia_sa_zatvoreni_letishta/", "text": "Заради обилния снеговалеж във Великобритания властите затвориха летища и отмениха полети. Сред тях са лондонските летища \"Хийтроу\", \"Лутън\" и \"Станстед\", където падналата снежна покривка от около 20-30 сантиметра затрудни почистването на пистите, предава БНР.  Двете най-големи лондонски летища \"Хийтроу\" и \"Гатуик\" не прекратиха всички полети, но закъсненията са големи, а продължаващият снеговалеж не предвещава добри новини за пътниците. На летище \"Лутън\" е преустановено кацането на самолети, като силно е ограничено и излитането. Това засяга полетите и на \"Уизеър\" до България. Всички полети до летище \"Станстед\", включващи и услугата на \"Райънеър\" от България, са пренасочени за кацане в Ливърпул. Подобно е положението и на други летища в Обединеното кралство. Летището в Бирмингам бе затворено още сутринта. Трудности изпитват всички летища в средна Англия, където падна много сняг. Големи закъснения има на летището в Кардиф в Уелс и в Белфаст в Северна Ирландия.  Части от Шотландия са без електричество, ветровете там достигат 150 километра в час. Има дори опасения, че двете футболни дерби срещи от английската Висша лига между Манчестър Юнайтед и Манчестър Сити и Ливърпул и Евертън могат да бъдат отменени.", "date": "2017.12.10", "title": "Заради снега във Великобритания са затворени летища, отменени са полети"}
{"url": "http://www.dnevnik.bg/sport/2017/12/10/3094866_mejdunarodniiat_sujuz_po_biatlon_reshi_da_ogranichi/", "text": "Изпълнителният комитет на Международния съюз по биатлон (IBU) реши да ограничи правата на руската федерация (UBR) заради многобройни допинг нарушения. Това каза на пресконференция ръководителят на IBU Андерс Бесберг. Заседанието на световния биатлон се състоя няколко дни, след като Международния олимпийски комитет (МОК) реши да не допуска Русия до участие в Пьончан. \"Руският съюз няма право да гласува на конгреси и няма право да предлага свои представители да бъдат избирани на ключови постове\", каза Бесберг. Засега санкцията на UBR е временна и статутът на федерацията може да бъде възстановен след края на настоящия сезон 2017-18. На практика от IBU искат да видят какво ще реши МОК за Русия след края на олимпийските игри. Световният биатлон подчерта, че решението за ограничаване на правата на руската федерация е взето за \"насърчаване на UBR да засили мерките срещу допинга и да осигури стриктно спазване на антидопинговите правила\". Всичко ще зависи от няколко фактора. Първо не трябва да бъдат отчетени положителни проби след 1 януари 2017 г. (проби все още се изследват); също така руската федерация трябва да сътрудничи на всички разследванията. Споменава се и докладът на Световната антидопингова агенция (WADA), който Русия все още отказва да приеме и да признае неговите заключения. Именно той се превърна в причина страната да бъде изключена от Пьончан. Изпълкомът на IBU добави, че може да удължи санкцията на руския биатлон, ако прецени. Въпреки санкцията руснакът Виктор Майгуров запазва поста си като вицепрезидент на IBU.", "date": "2017.12.10", "title": "Международният съюз по биатлон реши да ограничи правата на руската федерация"}
{"url": "http://www.dnevnik.bg/sviat/2017/12/10/3094868_shvedskiiat_kral_razdade_nobelovite_nagradi_za_2017_g/", "text": "Кралят на Швеция Карл XVI Густав връчи тази вечер на тържествена церемония в сградата на Стокхолмската филхармония Нобеловите награди за 2017 г. по медицина, физика, химия, литература и икономика. Единадесет лауреати на най-престижните в света награди приеха от ръцете на монарха дипломи и златни медали, съобщава БТА.  При откриването на церемонията директорът на Нобеловия фонд Карл-Хенрик Хелдин каза, че ценностите, отразени в завещанието на изобретателя Алфред Нобел, са актуални и днес.  След встъпително слово на председателя на съответния Нобелов комитет лауреатите излизаха на сцената, украсена по традиция с хиляди свежи цветя, където кралят им връчваше златните медали и индивидуалните дипломи, застанал в центъра на кръг, ограждащ буквата N - символ на Нобеловия фонд и на Нобеловите награди. Тазгодишната награда за физиология или медицина получиха американците Джефри Хол, Майкъл Росбаш и Майкъл Йънг за откриването на молекулярните механизми, контролиращи циркадния ритъм -  нашият биологичен часовник. Германецът Райнер Вайс и американците Бари Бериш и Кип Торн получиха Нобелова награда за физика за решаващ принос към наблюдението на гравитационните вълни. Швейцарецът Жак Дюбоше, германецът Йоахим Франк и британецът Ричард Хендерсън получиха Нобеловата награда за химия за разработване на криоелектронна микроскопия, която революционизира биохимията.  Нобеловата награда за литература получи  британският писател от японски произход Казуо Ишигуро  за романите си, \"които с голяма емоционална сила разкриват бездната, разтваряща се пред илюзорното ни чувство за връзка със света\".  Ричард Тейлър от Чикагския университет получи Нобеловата награда за икономика за 2017 г. за трудовете за психологичните и социални механизми при вземането на решения от потребителите и инвеститорите.  Международната кампания за забрана на ядрените оръжия спечели Нобеловата награда за мир. Нейният председател Беатрис Фин получи приза. Нобеловите медали с профила на учредителя на наградата са направени от 18-каратово злато и тежат по 175 грама. Любопитно е, че лауреатите по икономика получават по-тежки медали - 185 грама. ", "date": "2017.12.10", "title": "Шведският крал раздаде Нобеловите награди за 2017 г."}
{"url": "http://www.dnevnik.bg/sport/2017/12/10/3094870_mourinyo_obvini_refera_za_zagubata_ot_manchestur_siti/", "text": "Жозе Моуриньо прие тежко  поражението от \"Манчестър сити\" , което остави неговият \"Юнайтед\" на 11 точки зад лидера във Висшата лига. Португалският мениджър видя как серията му от 40 поредни двубоя на \"Олд Трафорд\" без поражение приключва и още веднъж загуби от стария си съперник Пеп Гуардиола. Испанецът е най-неудобния съперник за Моуриньо като има девет победи от 20 мача срещу Специалния. \"Това беше чиста дузпа. Съжалявам за нас, съжалявам за Майкъл (реферът Майкъл Оливър – бел. ред.). Мисля, че той имаше добър мач, но направи голяма грешка\", започна Моуриньо, отговаряйки на въпрос къде тимът му е загубил срещата. \"Нима не сте съгласни с мен, че това е дузпа. Да, той показа картон на Ерера, но сгреши в ситуацията\". Португалецът за пореден път изрази мнение, че футболистите на \"Сити\" падат прекалено лесно. Той го каза и преди двубоя, когато иронично заяви, че  съперникът \"пада, когато задуха по-силен вятър\" . \"Знам, че съдията е човешко същество и дава най-доброто от себе си, но когато си допуснал една толкова голяма грешка и тя има влияние върху мача и резултата, аз няма как да го приема. Те ни вкараха два гола от нищото, от ситуации, в които не можеш да си помислиш, че ще падне гол\", каза още мениджърът на \"Манчестър юнайтед\". Разликата между двата тима вече е 11 точки след 16 мача, а тепърва предстои натовареният Коледно-Новогодишен период, в който всички тимове ще играят през няколко дни. Моуриньо е на мнение, че титлата вече е в едната ръка на \"Сити\". \"Не мога да кажа още дали всичко е приключило, но определено те са по-близо от останалите. Мисля, че са добър отбор, но имат голям късмет, освен това всички съдийски решения са в тяхна полза. Футболните богове също винаги са с тях. Е, ние, \"Челси\" и останалите ще продължим да се борим. Във вторник идва нов кръг, така че ще опитаме да съкратим разликата\", каза още Моуриньо.", "date": "2017.12.10", "title": "Моуриньо обвини рефера за загубата от \"Манчестър сити\""}
{"url": "http://www.dnevnik.bg/sport/2017/12/10/3094876_roni_osulivan_vleze_v_istoriiata_s_shesta_titla_ot_uk/", "text": "Рони О'Съливан показа брилянтна игра и спечели рекордна шеста титла от втория най-престижен турнир в снукъра - UK Championship. 42-годишният англичанин победи Шон Мърфи с 10:5 фрейма във финала и изравни две от най-великите постижения в историята на този спорт. О'Съливан изравни рекорда на Стив Дейвис от шест титли в Йорк и рекорда на Стивън Хендри от 18 трофея в състезания от Тройната корона (световното първенство, UK Championship и Мастърс). Ракетата спечели трети турнир през сезона след Откритото първенство на Англия и Шанхай мастърс. Той вече има 31 ранкинг титли в кариерата си, което му отрежда второто място във вечната класация зад Хендри (36).  \"Рекордите са нещо страхотно. Публиката тази седмица беше невероятна. Огромно благодаря за подкрепата. Дадох най-доброто от себе си. Играх на максимума. На седмото небе от щастие съм. Невероятно е да мога да печеля на тази възраст. Вече доста започнах да побелявам. На 42 години мнозина вече са приключили със снукъра\", каза шампионът след финала. О'Съливан показа впечатляваща игра във финала. Той вкара над 500 точки повече от съперника и реализира изумителните 96% от своите удари. Мърфи също завърши с много висока ефективност - 93%, но отстъпваше значително в успешните опити от дистанция, както и в сейфти играта. Мърфи откри финала със страхотна серия от 123 точки, която дойде след флук при първата червена. О'Съливан отговори с брейкове от 62 и 103 точки, за да обърне резултата. Ракетата беше близо до аванс от 3:1, след като направи още една серия от 62 точки. Той обаче сбърка една черна и Мърфи успя да открадне фрейма, за да изравни. Световният шампион от 2005 г. отново изостана с два фрейм разлика при 2:4, но отново изравни след серии от 69 и 52 точки. При този резултат дойде край на първата сесия в сблъсъка за трофея. Вечерната сесия стартира със серия от 75 точки за О'Съливан. Мърфи отговори с 80 последователни точки, за да стигне до трето равенство. Ракетата обаче вдигна драстично нивото и спечели пет безответни фрейма, за да сложи край на двубоя. В тези пет партии той почти не остави шансове на съперника, като реализира серии от 104, 76, 103, 86 и 59 точки. След триумфа в UK Championship О'Съливан се изкачи на второто място в световната ранглиста за пръв път от седем години насам.", "date": "2017.12.10", "title": "Рони О'Съливан влезе в историята с шеста титла от UK Championship"}
