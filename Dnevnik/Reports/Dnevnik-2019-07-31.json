{"url": "https://www.dnevnik.bg/sport/2019/07/31/3945607_manchestur_junaited_e_klubut_s_nai-mnogo_junoshi_vuv/", "text": "Футболистите, които са продукти на школата на \"Манчестър юнайтед\", са били най-дълго време на терена през миналия сезон във Висшата лига, показва проучване на PA Sport. \"Червените дяволи\" са начело в класацията за трета поредна година. Тенденцията обаче е изиграните минути от футболистите, излезли от школата на \"Юнайтед\", да намаляват. Възпитаниците на \"червените дяволи\" са 20, като те са изиграли 27 395 минути през миналия сезон. Повечето от тях все още защитават екипа на \"Юнайтед\". Една трета от всички минути, изиграни от футболистите на \"червените дяволи\" през миналия сезон, са от играчи, излезли от школата на отбора, показва проучването. В класацията \"Юнайтед\" е убедително начело, а в тройката влизат \"Тотнъм\" и \"Саутхемптън\". Двата отбора имат съответно по 13 и 16 футболисти, преминали през школите им, които се състезават във Висшата лига. В подреждането следват \"Челси\", \"Манчестър сити\", \"Шефилд юнайтед\" и \"Ливърпул\". Представителите на Португалия изместват холандските отбори като най-предно класираните клубове извън Европа. Школите на \"Бенфика\" и \"Спортинг\" (Лисабон) имат по петима представители във Висшата лига. Те са били на терена съответно 11 032 и 10 127 минути през миналия сезон.", "date": "2019.07.31", "title": "\"Манчестър юнайтед\" е клубът с най-много юноши във Висшата лига"}
{"url": "https://www.dnevnik.bg/bulgaria/2019/07/31/3945716_sudut_pusna_ot_aresta_sobstvenikut_na_tad_grup_sreshtu/", "text": "Съдът пусна от ареста собственика на \"Тад Груп\" Иван Тодоров, който е обвинен в кибертероризъм, съобщи БНТ. това е станало срещу парична гаранция от 100 хил. лв. Съдебният състав реши, че няма събрани доказателства да се предположи, че Иван Тодоров е подбудил Кристиян Бойков да копира нерегламентирани данни от НАП и да ги разпространи с цел да всее смут и страх сред населението. Адвокатите на компанията са обявили, че ще обжалват мярката. Според тях такава не трябва да съществува или да бъде в най-лошия случай \"подписка\". Прокуратурата също ще обжалва, защото тя бе поискала постоянното задържане на Тодоров. Специализираната прокуратура разполага към момента с достатъчно доказателства за привличане към наказателна отговорност за кибертероризъм на собственика на \"ТАД Груп\" и двама от служителите във фирмата. Това съобщиха по-рано от пресцентъра на Специализираната прокуратура. Анализът на доказателствата сочи, че крайната цел на престъпната дейност на обвинените лица е била създаване на нестабилност в страната, реакция срещу действащата политическа система и правителството, всяване на смут и страх сред населението. Едновременно с това - разстройване работата на Националната агенция по приходите, на други институции, фирми и дейности - нещо, което по отношение на НАП вече е налице, се посочва в съобщение на обвинението. Прокуратурата днес обяви, че в \"Тад Груп\" планирали да хакнат поливната система пред Народното събрание, за да се включват пръскачките в неподходящ момент и да се уронва престижът на институциите. Повече за това четете  тук . По-късно от Народното събрание обявиха пред БНТ, че поливането в района става с водоноска. Тодоров бе арестуван на летището след като се прибра от Канада във вторник сутринта. Търговският директор на фирмата Георги Янков е на свобода срещу парична гаранция от 20 хил. лв., а първият арестуван от фирмата Кристиян Бойков е пуснат срещу мярка \"подписка\". Всичко по темата четете  тук . ", "date": "2019.07.31", "title": "Съдът пусна от ареста собственика на \"Тад Груп\" срещу парична гаранция"}
{"url": "https://www.dnevnik.bg/photos/2019/07/31/3945707_fotogaleriia_svetovnite_snimki_na_denia_-_31_juli_2019/", "text": "Сьомга за обяд, Национален парк \"Катмай\" в Аляска, САЩ.", "date": "2019.07.31", "title": "Фотогалерия: Световните снимки на деня - 31 юли 2019 г."}
{"url": "https://www.dnevnik.bg/sport/2019/07/31/3945673_blizo_280_sustezateli_sa_se_zapisali_za_luvsko_surce/", "text": "При голям интерес върви записването за ултра крос триатлона \"Лъвско сърце\". До момента 277 състезатели са подали заявки за участие, съобщиха организаторите. Предизвикателството ще се проведе на 7 септември край Приморско, като старт-финалът е на плаж \"Перла\". Регистрацията е онлайн и продължава до 18 август , като са останали 35 места за самостоятелното участие на цена 140 лева, а записването за щафета струва 180 лева. Състезанието ще се проведе за четвърта година. Предизвикателството е с обща дължина 140 км, които включват 3 км плуване, 116 км планинско колоездене и 21 км бягане. Трасето преминава през природни забележителности на територията на четири резервата и покрай 12 тракийски светилища. Организаторите допълниха, че в \"Лъвско сърце\" ще участват голям брой  доброволци, като набирането им продължава.", "date": "2019.07.31", "title": "Близо 280 състезатели вече са се записали за \"Лъвско сърце\""}
{"url": "https://www.dnevnik.bg/sviat/2019/07/31/3945733_za_pruv_put_v_turiia_za_mesec_pristignaha_1_mln/", "text": "През юни за пръв път поне от 19 години насам в Турция са пристигнали над 1 милион туристи от Русия. Увеличението на годишна база е 4.6% до 1.036 млн души, повечето от които са организирани от туристически агенции, сочат данни на турското министерство на културата и туризма. В същото време руското консулство в Анталия съобщи, че починалите руски гости от началото на годината са десетки и основните причини са невниманието на хора с хронични заболявания, възрастни или чувствителни към средиземноморския климат, както и такива, които прекаляват с алкохола и храната по схемата шведска маса и all inclusive. Миналия юни в Турция бяха регистрирани 989 000 туристи от Русия - само с 11 000 под символичния праг от 1 млн. Но във всички останали месеци данните на министерствот от 2010 г. насам показват чувстително по-ниска посещаемост. Въпреки това увеличението за две десетилетия - с изключение на кризата около сваления руски изтребител през 2015 г. - е забележително. За цялата 2000 г., например руснаците, посетили като туристи Турция, са били едва 677 000. Днес Русия е основният пазар за турската туристическа индустрия - към края на миналия месец нейният дял достигна 22%. Германия, която е втора с малко под 589 000 гости, е с дял от 10%. Турското министерство показва и колко харчат гостите на страната - всеки чужденец е оставял средно по 765 долара. Ако руснаците отговарят на този критерий, се оказва, че посетилите до края на юни 2.7 млн. са оставили над 2 млрд. долара. Няма точно измерване на пресеклите турската граница с цел туризъм, но за значението на организираните пътувания от Русия е покозателна статистиката около инцидента със сваления Су-24 през ноември 2015 г. През юни 2015 г. руските туристи са били почти 653 000, но след забраната от Кремъл на екскурзии и чартърни полети броят им се срина на 46.6 хиляди през юни 2016 г. На следващата 2017 г. санкциите бяха отменени от Владимир Путин и през юни руските туристи достигнаха почти 764 000. Тази година се потвърдиха очакванията юни отново да е най-силният месец, а прогнозите за юли и август са за по-малка посещаемост от руснаци. Това е свързано и с вдигането на цените от турските хотели, което руските туроператори регистрират и през съкращаване на престоя от клиентите им - от 10-11 дни на 8-10.", "date": "2019.07.31", "title": "За пръв път в Турция за месец пристигнаха 1 млн. туристи от Русия"}
{"url": "https://www.dnevnik.bg/biznes/2019/07/31/3945734_federalniiat_rezerv_svali_lihvite_za_pruv_put_ot/", "text": "Управлението за федерален резерв (УФР) на САЩ понижи днес водещите си лихви за първи път от 11 години, обезпокоено от световните икономически перспективи и ниската инфлация, предаде Франс прес, цитирана от БТА. Централната банка на САЩ намали очаквано водещата си лихва с четвърт пункт до 2-2.25 процента. В изявление след края на двудневното си заседание, цитирано от \"Ройтерс\", централната банка на САЩ посочва, че решението й идва на фона на прогнозите за развитието на глобалната икономика и на омекотения инфлационен натиск. Според ръководството на Федералния резерв пазарът на труда в страната е силен, а икономическият растеж - умерен. Макар решението да бе очаквано от инвеститорите, те разпродавах, което потопи индексите макар и минимално - в рамките на 1%. Против решението за намаляване на лихвите са били двама от гласуващите - оглавяващите поделенията в Бостън и Канзас сити. И двамата ас посочили, че лихвите не трябва да се променят като са се мотивирали с това, че домакинствата харчат скромно, а безработицата се намира на близо 50-годишно дъно. Вероятно тъкмо на обратния полюс е разбирането на президента Доналд Тръмп, който се очаква да е разочарован, че лихвите са свалени само с 25 базисни пункта, посочва \"Ройтерс\". Той на няколко пъти критикуваше резерва, че не допринася достатъчно администрацията в усилията й да стимулира икономическия растеж. ", "date": "2019.07.31", "title": "Федералният резерв свали лихвите за пръв път от началото на кризата"}
{"url": "https://www.dnevnik.bg/biznes/2019/07/31/3945714_izlishukut_v_bjudjeta_kum_kraia_na_juli_e_32_mlrd_lv/", "text": "Данните на първостепенните разпоредители с бюджетни средства сочат, че бюджетният излишък в края на юли вече е 3.246 млрд. лв. или 2.8% от прогнозния БВП за годината, съобщи Министерството на финансите. Ведомството уточнява, че на месечна база само за юли бюджетното салдо по консолидирания бюджет е близо до балансирано. Във вторник бе обнародвана актуализацията на бюджета за 2019 г. с 2.1 млрд. лв. Те са записани като допълнителни разходи по бюджета на Министерството на отбраната, които са за покупката на осем изтребители. Приходите и помощите към юли се очаква да бъдат в размер на 25.9 млрд. лв., което е 59.2 % от годишния разчет. Спрямо юли 2018 г. те нарастват с 3.395 млрд. лв., като ръст се отчита както при данъчните и неданъчните приходи, така и при постъпленията в частта на помощите и даренията, където постъпват основно грантовете по програмите и фондовете на ЕС. На база на наличните предварителни оценки данъчните приходи отчитат ръст в размер на 1.755 млрд. лв., неданъчните приходи – 1.068 млрд. лв., а приходите от помощи и дарения – 570.7 млн. лева. В частта на неданъчните приходи се проявява базов ефект заради постъпленията от Фонд \"Сигурност на електроенергийната система\", заради влезлите в сила промени в Закона за енергетиката от началото на юли. Разходите по консолидираната фискална програма към юли 2019 г. са 22.696 млрд. лв., което е 49 % от годишния разчет. Към юли миналата година разходите са били 20.532 млрд. лв. Номиналното нарастване идва от 10-процентното увеличение на бюджетните заплати и съответно разходи за осигуровки и здравни вноски. Вноската в бюджета на ЕС е 811.9 млн. лв.", "date": "2019.07.31", "title": "Излишъкът в бюджета към края на юли е 3.2 млрд. лв."}
{"url": "https://www.dnevnik.bg/citat_na_deniia/2019/07/31/3945738_citat_na_denia_shte_bude_strashno_ako_suchetaem/", "text": "                         Това заяви пред журналисти вицепремиерът Томислав Дончев след срещата при президента, посветена на кризата с африканската чума по свинете. Дончев се оплака, че освен граждани, но и кметове не съдействали на властите при прилагането на мерките за овладяване на заболяването. Няма възможна мярка, която не е взета във връзка с африканската чума по свинете, увери той, цитиран от агенция \"Фокус\". Посочи, че все пак изключение е мярката, при която е тотално унищожаване на животните, отглеждани в дворове. \"Подобна мярка няма обществена подкрепа и към момента не е на дневен ред\", допълни той. \"Когато някой обикаля и казва,че няма чума, това е още един стимул хората, стопаните, кметовете на населените места да не ни съдействат. Имаме комични случаи – прасета се крият в спални, нощем по горски пътеки и пътища се опитват да ги мигрират в съседното село. Така няма да стане. По този начин се пренася заразата\", каза още той.", "date": "2019.07.31", "title": "Цитат на деня: Ще бъде страшно, ако съчетаем африканската чума с политическа глупост"}
{"url": "https://www.dnevnik.bg/bulgaria/2019/07/31/3945744_slavi_trifonov_pravi_partiia_i_nov_televizionen_proekt/", "text": "Политическа партия и нов телевизионен продукт ще направи Слави Трифонов заедно с екипа си. Това той обяви днес в последния епизод на \"Шоуто на Слави\" в ефира на Би Ти Ви. Политическият проект ще се казва \"Няма такава държава\" и неговата цел ще бъде \"превръщането в закон\" на всички решения на референдума, който Трифонов и екипа му инициираха през 2016 г. \"Аз и моите колеги бяхме инициатори на референдум, на който гласуваха 3 млн. и половина българи, а политическата класа се подигра с нас. Тя се направи, че този референдум не е съществувал\", каза Трифонов. Той заяви, че волята на гласувалите е пренебрегната , а той още по време на протестите е заявил, че \"ако политическата класа не иска да ни гледа отвън, ще ни гледа отвътре.\" \"Уважаеми зрители, аз съм последователен и никога не се отказвам по средата на пътя. Затова ще създадем политически проект, който ще се казва \"Няма такава държава\", чрез който по законен начин всички решения на референдума ще бъдат превърнати в закон\", каза той.  Преди това Трифонов обяви и създаването на \"собствен телевизионен продукт\". Той ще се казва \"Седем-осми\", неговият девиз ще е \"Силата е в истината\" и ще започне на 15 септември. Трифонов подчерта значителното пропадане на България по свобода на словото според годишния доклад на \"Репортери без граница\" от началото на предаването през 2000 г. досега. \"Значи, когато стартирахме шоуто, България е била на 33-35-то, а сега е на 111-то място. Става дума за отнемане на свобода. Свободата да говориш, да се изразяваш, да имаш мнение, да имаш твоята гледна точка\", изтъкна Трифонов. \"Тъй като аз и моите колеги тук се чувстваме несвободни, решихме да изберем обратното на \"несвободен\". Затова ние напускаме Би Ти Ви\", каза той и благодари за 19-годишното сътрудничество с телевизията. \"Пред сигурността на сегашната обстановка ние избираме несигурността на свободата. Затова ще създадем собствен телевизионен продукт и ще го стартираме след 15 септември. За момента мога да ви кажа само как ще се казва този проект - \"Седем-осми\". Неговият девиз ще бъде \"Силата е в истината\", завърши Трифонов. \"Шоуто на Слави\" беше продукция на команията на Трифонов \"Седем-осми\". Неговият първи епизод беше излъчен на 27 ноември 2000 г.  Тази вечер Трифонов излезе в ролята си на водещ на \"Шоуто на Слави\" пред публика за 4176-ти път. Той неколкократно благодари на публиката. Предаването започна с видеоклип, на който присъстваше по-голямата част от екипа. \"Моите колеги са моето семейство\", каза Трифонов и изтъкна, че телевизията не се прави с техника, а със съдържание. Гости в последния брой на предаването бяха членове на неговия екип. Трифонов проведе разговори със сценариста Ивайло Вълчев, ръководителката на балета Нели Желева, гримьорът Гергана Майсторова, която е и една от ученичките на покойния Димитър Коклин, барабанистът от \"Ку-Ку Бенд\" Венелин Венков, актьорът Красимир Радков, реквизиторът Иван Атанасов и Иван Кулеков.  Водещият в миналото е бил замесен в два политически проекта - народна партия \"Ку-ку\" и воденият от Любен Дилов-син, с когото се разделиха отдавна - \"Гергьовден\", който все още съществува.", "date": "2019.07.31", "title": "Слави Трифонов прави партия и нов телевизионен проект (допълнена)"}
{"url": "https://www.dnevnik.bg/sviat/2019/07/31/3945748_sasht_sankcioniraha_iranskiia_vunshen_ministur/", "text": "Съединените щати наложиха финансови санкции на иранския външен министър Мохамад Джавад Зариф, обяви агенция за контрол на чуждите активи американското министерство на финансите, цитирана от \"Ройтерс\". Мерките се обявяват, защото Зариф действа от името на върховния водач Аятолах Али Хаменей, \"прилага безразсъдния му дневен ред и е основният говорител на режима по света,\" се казва в изявление на финансовия министър Стивън Мнучин. Санкциите бяха очаквани, след като подобни мерки  бяха взети за обкръжението на Хаменей . По-късно представители на САЩ обясниха, че са готови да продъжлат диалога с Иран, но не гледат на първия дипломат на Техеран като на възможен събеседник. Зариф реагира незабавно, като заяви, че е подложен на санкции, защото Вашингтон, изглежда, го смята за заплаха за дневния си ред. Напрежението нараства от изтеглянето на САЩ от ядреното споразумение с ислямската република и се засилва още повече от нападенията срещу танкери през май, свалянето на американски дрон от Иран и инициативите за мисия за сигурност на корабоплаването в Ормузкия проток.", "date": "2019.07.31", "title": "САЩ санкционираха иранския външен министър"}
{"url": "https://www.dnevnik.bg/biznes/2019/07/31/3945395_prevuzhojdame_turciia_po_dosta_pokazateli_za_zavoda_na/", "text": "България превъзхожда Турция по редица показатели в състезанието за привличане на нов завод на \"Фолксваген\", каза днес по Bulgaria on Air министърът на икономиката Емил Караниколов. \"Превъзхождаме Турция с членството ни в ЕС, по-ниските оперативни разходи, висококвалифицираната работна ръка и локациите, които предлагаме\", поясни той. Предимствата на Турция са в по-големия автомобилен пазар, опитът в автомобилостроенето и фактът, че администрацията може да закупи голям брой коли от \"Фолксваген\". Министърът повтори, че България продължава да е в състезанието за строежа на завода. Караниколов обясни, че инвестицията на германския концерн ще е за 1.4 млрд. евро и ще бъдат създадени между 4000 и 5000 работни места. Министърът припомни, че окончателното решение къде ще бъде построен заводът ще бъде взето през септември. За момента  Турция е избрана за предпочитана страна , с която да се водят преговори. Първата информация , че \"Фолксваген\" планира изграждане на нов завод за производство на коли \"Шкода\" извън Чехия и сред потенциалните места са страни на изток като България, се появи във вестник \"Ханделсблат\" през ноември миналата година. Впоследствие се разбра, че в него ще се правят коли от няколко марки на концерна. Като потенциални места за завода се споменават  площадката на бившия металургичен комбинат \"Кремиковци\"  и терени в индустриална зона \"Раковски\" край Пловдив. В България вече има над 230 фирми, които произвеждат компоненти за автомобилната индустрия, а за тях работят над 60 хиляди души.", "date": "2019.07.31", "title": "Превъзхождаме Турция по доста показатели за завода на \"Фолксваген\", смята Караниколов"}
{"url": "https://www.dnevnik.bg/sviat/2019/07/31/3945396_kitai_moje_da_zagubi_do_50_ot_svinete_si_zaradi_chumata/", "text": "Китай може да загуби до половината от прасетата си към края на 2019 г. заради разпространението на епидемията от африканска чума по свинете в страната, която е най-големият световен производител на свинско месо. Това прогнозират експерти на холандската банка \"Рабобанк\" (Rabobank), информира Си Ен Би Си. Прасетата, отглеждани в Китай, според оценки вече са намалели с 40 процента спрямо миналата година. Това силно надвишава официалните оценки за намаляване на стадата с 15 до 26 процента. Според прогнозата на Рабобанк производството на свинско месо в Китай тази година ще се свие с до 25 процента спрямо 2018 година. Произведеното свинско, което е любимото месо на китайците, вероятно ще намалее с още 10 до 15 процента през 2020 г., се посочва в доклада. Възстановяване на производството на предишните нива може да отнеме до пет години, тъй като ще бъде възпрепятствано от редица фактори, включително липсата на решения за предотвратяване разпространението на болестта и липсата на капитали. \"Ройтерс\" съобщи по-рано този месец, че половината свине майки в Китай вече или са умрели от болестта, или са били изклани като превантивна мярка. \"Рабобанк\" миналата година оцени броя на прасетата в Китай на 360 млн. животни. През април банката прогнозира, че до 200 млн. могат да бъдат евтаназирани или да умрат от чумата, а производството на свинско месо - да се свие с до 30 процента.", "date": "2019.07.31", "title": "Китай може да загуби до 50% от свинете си заради чумата"}
{"url": "https://www.dnevnik.bg/analizi/2019/07/31/3945406_edno_naum_bivshiiat_shef_na_politicheskata_policiia_v/", "text": "Димитър  Иванов, последният шеф на Шести отдел на Шесто управление  в Държавна сигурност (ДС), известно като политическата или идеологическата полиция, се включи пламенно в защитата на единствения номиниран за главен прокурор -  Иван Гешев . След промените Иванов беше вицепрезидент на \"Мултигруп\" и издател на вестник \"Дума\", а след това на \"Земя\" и основа Институт за изследване и развитие на лидерството в информационна среда (актуалното име на института) към Университета по библиотекознание и информационни технологии (известен като  университет на бившите тайни служби и влиянието им във властта сега ). В медиите името на института се появява покрай връчването на награда за лидерство на името на Стефан Стамболов. През 2016 г. тя е присъдена на Ахмед Доган. Иванов, известен с прякора Митьо Гестапото, често се изявява  в защита на Доган и Пеевски . През тази година наградата получава главният прокурор Сотир Цацаров, но тя му е връчена от  Светлана Шаренкова , научен секретар на института. Иванов и Шаренкова са партньори в бизнес, издателски и идейни начинания, като например поддържане на приятелските отношения с Русия.  Коментарът на Димитър Иванов  е публикуван в сайта \"Епицентър\"  и идва след протестите срещу номинацията на Гешев и липсата на прозрачност и конкуренция в избора на един от най-влиятелните постове в държавата. Кандидатурата на Гешев е горещо защитавана и в медиите, притежавани и свързвани с Делян Пеевски. Препубликуваме го едно към едно в поредицата \"Едно наум\". Заглавието му е \"Добри думи за бедния Хусар!\": Той е единствен кандидат за поста, но получи единодушна подкрепа от Прокурорската колегия, от Камарата на следователите и в средите на полицията. Високо е и гражданското одобрение към дейността на Иван Гешев, свързана с арестите и завеждането на дела за корупция и незаконно обогатяване на представители на едрия капитал. И това едва ли е случайно - биографията на Иван Гешев в професионален план започва като оперативен работник в МВР, продължава като следовател и прокурор на ниски и средни нива, достигайки до сегашния ръководен пост. Така че той не само познава битката с престъпността на терен – с нейните трудности и тънкости, но е натрупал компетентност и професионален морал. Дългогодишната работа в системата му осигури приемственост и летящ старт като наследник на друг компетентен главен прокурор – Сотир Цацаров. Вярно е, че срещу кандидатурата на Гешев има и опозиция, но тя е малобройна и политически оцветена, тясно свързана с олигархични структури и неправителствени организации, издържани и зависими от чужди спонсори. За Гешев подобна протестърска опозиция отдавна не е проблем, а се оказа професионален и човешки комплимент. Имам основание за оптимизъм относно бъдещата работа на Иван Гешев като ръководител на държавното обвинение. Теорията на лидерството сочи различни типажи лидери. Сред тях има и такъв, който се появява в нужното време и на нужното място – обикновено в кризисен момент. Трябва да вярваме, че Иван Гешев ще е успешен лидер във време, в което имаме тежка криза на доверие в държавността и справедливостта, когато са нужни решителни действия срещу корупцията, беззаконието и престъпността – битова и криминална, а също и срещу опасностите пред националната сигурност. На тези предизвикателства Иван Гешев, изглежда, се готви да отговори с лидерски качества и визия. Но освен ситуационен, той има шанс да стане и трансформационен лидер в българската правосъдна система – ако формулира и отстоява собствена програма за безпристрастно и категорично противопоставяне срещу корупцията и престъпността. За връщане на силната и авторитетна държава. За справедливост и законност за всеки гражданин.\" ", "date": "2019.07.31", "title": "Едно наум: Бившият шеф на политическата полиция в ДС пламенно подкрепи Гешев"}
{"url": "https://www.dnevnik.bg/biznes/2019/07/31/3945407_v_blizo_polovinata_aktivni_kompanii_edinstven_slujitel/", "text": "В близо половината от активно работещите компании в България единственият служител е собственикът. Делът на нововъзникващие дружества е приблизително постоянен с годините - около 12 на сто от всички компании. Най-често новите начинания са в търговията, но те пък оцеляват най-трудно. Това показва изследването на демографията на предприятията, които Националният статистически институт изготвя веднъж годишно.  През 2017 г. в България са действали 347 730 активни предприятия, което е с 0.1% по-малко в сравнение с предходната.      164 876 от тях или 47.4% са с нула наети, 37.6% имат под 5 служители, а с повече от 10 са 7.8% от компаниите. Същевременно именно в последната група компании са ангажирани близо 70% от работещите българи и обратното - в групата фирми с нула наети работят едва 6.6% от заетите.", "date": "2019.07.31", "title": "В близо половината активни компании единствен служител е собственикът"}
{"url": "https://www.dnevnik.bg/sviat/2019/07/31/3945415_sudan_zatvori_vsichki_uchilishta_i_detski_gradini_za/", "text": "Уроците във всички судански училища бяха преустановени, а детските градини бяха затворени след масови демонстрации заради убийствата на ученици по време на митинг, предаде Би Би Си. Военните, които управляват от свалянето на президента Омар ал Башир, наредиха мярката за неопределено време в цялата страна. Убийствата бяха в понеделник и бяха последвани от протести в редица градове, сред тях и столицата Хартум. При стрелбата в Северен Кордофан, щат в центъра на страната, загинаха петима души, четирима от тях са ученици. Десетки бяха ранени. Протестът в град Eл Обейд (Ал Абиад) бе заради недостиг на гориво и хляб, разказва Би Би Си. След стрелба, дошла според някои източници от снайпери, в щата има извънредно положение. Ден по-късно демонстрираха стотици ученици, много от тях с униформи, заради убийствата. Стрелбата последва  споразумение между протестиралите няколко месеца след свалянето  на Башир и поддръжници на опозицията. Сили за бързо реагиране, свързани с въвлечени в кланетата в Дарфур милиции, бяха сред участниците в няколко нападения срещу демонстранти, а според опозиционери са свързани и с инцидента в Ел Обейд. Военният ръководител на страната Абдел Фатах ал Бурхан осъди убийствата на деца. Срещата, на която лидерите на протестите трябваше да обсъдят ситуацията за първи път след като подписаха споразумението си, бе насрочена за вторник - деня след инцидента - но се отложи. Между двете страни има спор колко души са били убити след опита за разпръсване на протестите в началото на юни - според военните жертвите са били 17 (а други 87 са загинали при сблъсъци след това), според протестиращи броят всъщност е 127 души.", "date": "2019.07.31", "title": "Судан затвори всички училища и детски градини за неопределено време"}
{"url": "https://www.dnevnik.bg/analizi/2019/07/31/3945234_represivniiat_rejim_izglejda_na_edna_ruka_razstoianie/", "text": "                         Следващият главен прокурор отдавна е бил избран от онези, които вземат решенията. То не е и точно избор, а по-скоро - естествена, следваща, още по-опасна мутация на вируса, който е завладял, разяжда и разгражда правовата държава. Този \"избор\" не беше тайна - дори името на \"избраника\" беше отдавна известно. Оставаше да се изиграе театрото на т.нар. законова процедура. Кандидатурата се подготвяше и налагаше старателно поне от година - показни акции на ръба на закона, оглавявани лично от него, всекидневни медийни изяви, които да изградят образа на неустрашим борец срещу корупцията и престъпността. Разбира се, при такива хора в такива ситуации съществува риск: колкото повече се показваш и говориш пред публика, толкова повече гафове трупаш и лъсва какво представляваш. Както и стана. Но това не разколеба взимащите решенията. И така плахата надежда всичко да се окаже само слух и в последния момент да бъде номинирано някое поне малко по-прилично лице за пореден път се оказа напразна. После припламна надеждата, че ще издигнат още една кандидатура - така, поне за парлама. Но и тя бързо угасна. Явно вече нямат нужда и от прикритието на мнимата състезателност. Така дойде ред на протестите, декларациите и призивите за оттегляне на кандидатурата поради непригодност и за нова процедура. Защото ставащото е подигравка с гражданите и е немислимо в eвpoпeйcĸa пpaвoвa дъpжaвa. Защото е недопустимо да връчиш неограничена власт на оперетен герой, който всекидневно ръси нелепости без да му мигне окото. Защото човек, който си позволява да лепи политически етикети, да заклеймява и заплашва, да се гаври с презумпцията за невиновност като раздава присъди по телевизията, да обявява открито, че не е съгласен с конституцията, не отговаря дори на най-елементарните професионални и етични стандарти за магистрат, камо ли за поста, за който го предлагат. Има ли шанс тези призиви и аргументи да бъдат чути и някой от онези, които формално участват в процедурата или биха могли да ѝ повлияят, да се засрами, стресне, уплаши и да даде заден ход? Отговорът изглежда ясен, но все пак - да видим. Най-абсурдно е да се разчита на самия кандидат. Доколкото зависи от него, той никога не би се отказал. Даже упреците и критиките му действат стимулиращо и го правят все по-безцеремонен и агресивен. Вероятността някой от мнозинството във Висшия съдебен съвет, което установи, че кандидатът \"притежава необходимите нравствени и професионални качества\", да почувства някакви угризения и без нареждане от горе да размисли или да гласува \"против\", е кръгла нула. Това е фасаден орган \"на повикване\", замесен от същото професионално, интелектуално и морално тесто, пълен с назначени, изпълнителни и уплашени хора. Изпълнителната власт имаше формално основание да се намеси с алтернативна кандидатура, но не го направи. Което, естествено, не е решение на карикатурния министър на правосъдието. Просто вече издигнатият кандидат си е и неин. Президентът може да не подпише указ за назначаването му, което би било много добре. Но ВСС ще си го прегласува. Така че ефектът ще е като от предварителните консултации по въпроса какъв да е новият главен прокурор - никакъв. Впрочем, президентът още сега би могъл да каже какво мисли. Но си мълчи. Да се разчита на т.нар магистратска общност е излишно. Съдиите възпитано не се намесват, докато прокурорски трудови колективи от цялата страна се надпреварват да изразяват верноподаническа \"безрезервна подкрепа\". С изключение на една, всички партии си мълчат, сякаш темата въобще не съществува. А тези от тях, които са в парламента, са излъчили половината от членовете на ВСС и биха могли да се намесят. Но явно много ги е страх от главния прокурор - и днешния, и бъдещия. Най-оглушително звучи мълчанието на най-голямата \"опозиционна\" партия. От ДПС не се свенят да хвалят кандидата - той си е и техен. Тъй че дотук шансът е нулев. Остава само една опция - онези няколко субекта, които имат реалната власт и вземат решенията. Които (макар и може би не с еднакъв ентусиазъм, и не без противоречия помежду си) са посочили избраника и сега му дърпат конците. Както и на формално номиниралите го и на (почти) всички други институции в държавата. Единственото, което евентуално би могло да ги трогне, са някакви масови и продължителни протести. Както стана през 2013-та с отмененото назначение на Делян Пеевски за шеф на ДАНС. Този пример обаче не е много окуражаващ. Тогавашното отстъпление на властта не промени кой знае какво, а после тя си го върна тъпкано на цялото общество. Пеевски и тези над и зад него се възмогнаха икономически, КТБ се срина и бе разграбена, завладяването на държавата се ускори, хватката се затегна и стана още по-нагла и брутална. Ясен пример за което е и сегашната процедура по \"избор\" на главен прокурор. Днес опасностите за демокрацията, правата и свободата са много по-големи и непосредствени - открито репресивният режим изглежда на една ръка разстояние (за някои и това разстояние вече бе изминато). Днес има повече и по-сериозни причини да се протестира. Но и общественият натиск трябва да е още по-силен. В края на краищата не е изключено пак да отстъпят, но ако това стане, ще е по-скоро голяма изненада. Надеждата изглежда малка. Но е задължително да се опита.", "date": "2019.07.31", "title": "Репресивният режим изглежда на една ръка разстояние"}
{"url": "https://www.dnevnik.bg/analizi/2019/07/31/3945239_razdelenieto_na_vlastite_e_prakticheski_premahnato/", "text": "                         Красен Станчев \"Който не се подчинява, не трябва да яде\". Лев Троцки Главните прокурори у нас не обичат сравненията с Румъния, когато стане дума за независимостта на съда. На мен те също не са ми правили никога особено впечатление - Румъния се подобрява, а България се влошава. Според Института \"Фрейзър\" България е била най-добре по показателя \"съдебна независимост\" през 2000 г., когато е получила 4.18 от 10 възможни точки. По-интересно е сравнението със Зимбабве На него аз се натъкнах случайно през 2014 г., преглеждайки класациите в индекса за стопанската свобода в света. През 2012 г. по критерия \"независимост и обективност на съда\" България се оказва под равнището на Зимбабве. Когато България е в апогея на независимостта на съдилищата (2000 г.), съдът в Зимбабве е много по-независим - с 6.18 точки. С такъв ранг тогава са само най-добрите бивши комунистически държави Естония и Чехия. Независимостта на зимбабвийските съдилища изчезва през 2001 г. (оценката им потъва до 1.5 точки). Президентът Мугабе решава да изземе селскостопанската земя, останала във владение на собственици от колониалния период. След това независимостта и обективността на съдилищата постепенно се подобряват, за да стигнат високите за такава ситуация български \"стандарти\" през 2011 г. Точно тогава България се плъзга под равнището на Зимбабве. След 2012 г. положението в Зимбабве се подобрява и е малко над нивото на България. Зимбабве е президентска република. Съдебната власт е отделена от изпълнителната. Мястото на главния прокурор е в изпълнителната власт. Конституционните и другите висши съдии също се назначават от президента (по предложение на Кадровата комисия по правосъдие). Мугабе има навика да сменя главните прокурори, когато не го слушат. За 37 години управление той сменя осем души на тази длъжност, някои от тях се задържат съвсем за кратко, ефективните прокурори са четирима. Последният е от позадържалите се на това място. Първоначално (през 2016 г.) той е обвинен в заговор да взриви мандра, която е собственост на жената на президента, а през 2017 г. е признат за некомпетентен, защото не разследва депутат насилник и педофил от партията на Мугабе. Назначеният от новия президент Емерсън Дамбудзо Мнангагва главен прокурор и върховните съдии правят добро впечатление, ако се съди по докладите на ООН и напредъка на страна в индексите по върховенство на правото. Всички те произхождат от политическата партия на Мугабе – Зимбабвийския Африкански национален съюз – Патриотичен фронт (ЗАНУ-ПФ). Очевидно е, че президентът на Зимбабве е отговорен за разделението на властите и съответно за независимостта на съда. Най-важният отличителен белег е, че в България отговорността за размиването на разделението на властите, потиснатото положение на съда и незадоволителното състояние с върховенството на закона също е размита. По последния показател, наблюдаван от Световната банка, също няма развитие от 2000 г. насам. От 2012 г. той се влошава, включително след законовите и конституционни промени от 2015 г. Това корелира с упадъка по показателя \"контрол върху корупцията\". Българският показател \"върховенство на закона\" за 2017 г. е с 15-20% по-неблагоприятен от средното положение в района на Източна Европа и Централна Азия. Само Руската Федерация и азиатските страни от бившия СССР са по-зле. Отговорността е и разтеглена във времето. Непосредствената вина е на главните прокурори, а опосредената – на управляващите партии след 2003 г. и на назначените от тях и президента Първанов конституционни съдии. През 1991 г., с чл. 126 и следващите от конституцията е учредена пълна независимост на фигурата на главния прокурор и централизираната под него прокуратура. Това е плод на страха от злоупотреби на изпълнителната власт, при неясен изход от следващите избори и страх на депутатите от БСП от отговорност за действията на предишния режим. (Затова президентът няма ефективни лостове да поддържа разделението на властите, а ветото е хилаво.) Бе очевидно, че това положение на главния прокурор следва съветската \"конституционна\" традиция, дори и без наличието на някой доморасъл Сталин, Путин или Мугабе. През 2003 и 2005 г. страхът отдавна бе изчезнал, а БСП след неразбориите от 1996 и 1997 г. отново бе част, понякога неявна, от управлението на страната. Конституционният съд фактически гипсира разпоредбите на чл. 126 и следващите, постановявайки, че \"главният прокурор\" е всъщност част от \"формата на държавно управление\". Първото конституционно дело № 22/2002 г. е предизвикано от главния прокурор. В негов интерес е да направи конституционното положение на своята институция непроменимо. По второто (№ 7/2005 г.), когато Върховният касационен съд търси разяснение на \"формата\", главният прокурор и Асоциацията на прокурорите считат, че дори самото задаване на въпроса е недопустимо и следва да бъде отхвърлено изцяло. А ако бъде разгледано, \"да се приеме разбирането, че посочените изменения представляват промяна във формата на държавно управление и извършването им е от компетентността на ВНС.\" Съдът възприема възгледа на прокурорите. Те имат право да искат страната да е нещо като прокурорска република (или монархия). Ирационално и неоправдано е съгласието на Конституционния съд. С тези думи Троцки описва положението в Съветска Русия. Те са валидни и за управлението на Мугабе и Путин. През 2004 г. и 2006 г. комисарите на ЕС по разширяването, с които говорих често, виждаха проблема с прокуратурата, но харесваха България и не смятаха, че трябва да поставят разрешаването му като условие за членство. Пък и нямаше практика, на която да се позоват Деянията на сегашния главен прокурор са добре известни и са описани от съименника ми Красен Николов. Тук ще се спра само на онова, което се е превърнало в практика. . Тогава, в началото на 2013 г., под предлог за \"борба с монополите\", по негова заповед, насред организирани протести срещу ЕРП-тата, разследващи \"качулки\" нахлуха в офисите на тези фирми. Нищо, че бизнесът им е изцяло регулиран, статутът им произтича от закона и не им е позволено да оперират на либерализиран пазар. -  а – избори, нападения срещу банки и/или бизнеси, за които публиката научава от изяви на чуждестранни посланици и използване на стари приятелства за уреждане на сметки \"на кафе\".  Най-показателният случай е този с конституционно дело №13/2015, предизвикано от главния прокурор, чийто резултат е въвеждането на давност спрямо деянията на управляващите между 1944 и 1989 г. Иначе казано, този човек не вижда престъпление срещу мира например в окупацията на Чехословакия от войските на Варшавския договор през 1968 г. , а неговата \"етична\" комисия, в това число тази, която назначава и уволнява съдиите, му е подчинена, включително с политическата подкрепа, за която стана дума по-горе. Разделението на властите е практически премахнато. То не действа поради един много прост механизъм: в парламента и в изпълнителната власт няма почти никой, който да не е бивш или бъдещ клиент на прокуратурата. Същото е положението и в зависещите от главния прокурор съприлежащи му учреждения. Остава само да се довърши този модел и в съда. Това няма да е трудно, защото политическата система е вече ад хок еднопартийна.", "date": "2019.07.31", "title": "Разделението на властите е практически премахнато"}
{"url": "https://www.dnevnik.bg/evropa/2019/07/31/3944572_zavoi_v_obshtestvoto_na_koeto_mu_omruzna_-_vrushta_li/", "text": "Всеки ден, когато камбаната на църквата в румънския град Сибиу забие по обед, хората застават мълчаливо за 15 минути на една изпълнена с дървета улица. В продължение на повече от 500 дни в сняг, дъжд и жега група жители протестират по необичайния начин в центъра на града. Винаги по едно и също време и винаги на същото място – пред централата на управляващата в Румъния Социалдемократическа партия, замесена в корупционни скандали и обвинявана от Брюксел за нарушаване на демократичните ценности, пише \"Гардиън\". Посланието е ясно, казва Чиприан Чокан, 30-годишен предприемач и лидер на неправителствена организация: \"Знаем какво правите и следим всяко ваше действие, тук сме, за да защитим върховенството на закона\". Чокан е един от основателите на движението \"Наблюдаваме ви от Сибиу\". То започва да съществува на 11 декември 2017 г., когато правителството прави опит за реформа на съдебната система, засилваща, според критици, държавния контрол върху съдиите и уважаваната Национална дирекция за борба с корупцията (DNA). Откакто социалдемократите дойдоха на власт, Румъния преживя най-големите си протести от падането на комунизма. И докато големите демонстрации идват и отминават, мълчаливият флашмоб в Сибиу никога не спира. И все пак - задава ли се промяна?      Нов имидж За по-малко от 48 часа през май управляващата партия в Румъния  получи тройна доза реалност  – понесе поражение на изборите за Европейски парламент,  на референдум  румънците се противопоставиха на опитите й да прокара спорни правосъдни реформи, а лидерът й и  най-силен човек в държавата , Ливиу Драгня,  бе вкаран в затвора  за три и половина години за злоупотреба със служебно положение. След вота през май премиерът и вече нов лидер на социалдемократите Виорика Дънчила побърза да направи рязък завой като обеща да изостави спорните съдебни предложения. \"Разбрахме посланието от 26 май\", каза Дънчила. Тя често бе обвинявана, че е била назначена просто, за да служи като пълномощник за Драгня, който заради предишна присъда за изборни измами не можеше да стане премиер. Дънчила започна кампанията за подобрение на имиджа и за да възстанови доверието на ЕС в правителството й. Още на 4 юни тя се срещна с председателя на Европейската комисия Жан-Клод Юнкер и със зам.-председателя, отговарящ за върховенството на закона, Франс Тимерманс – и двамата остри критици на доскорошните опити на управляващите да подчинят румънската съдебна система на политически контрол. Дънчила увери лидерите на ЕС, че ще отклони всякакви бъдещи опити за промяна в законите за правосъдието и ще измести фокуса на правителството си към развитие, здравеопазване и образователни въпроси. Верните на предишния лидер хора бяха отстранени, а смятаната някога за марионетка на Драгня бързо започна опити да възстанови отношенията с президента Клаус Йоханис, подкрепян от опозиционната Национална либерална партия.      Политическият анализатор Раду Магдин обаче  коментира, цитиран от Balkaninsight , че връщането на доверието в чуждестранните партньори и запълването на влстовия вакуум, останал след Драгня, няма да е лесна задача. \"Драгня имаше способността да ръководи Социалдемократическата партия лесно, с комбинация от сила, финанси и индивидуалност. Сега много предишни врагове се опитват да възстановят местата си по високите етажи на партията\", смята той, като подчертава, че предстоящият период ще бъде тест за Дънчила да убеди Брюксел в промяната на подхода. \"Социалдемократите трябва да комуникират открито и искрено и да се въздържат от нови стъпки в правосъдната сфера\", допълва той. За да изглежда по-надеждно в очите на Брюксел, премиерът отстрани всички поддръжници на Драгня по върховете на партията и привлече нови лица в екипа си. В знак, че ще има по-комуникативен подход към румънските граждани, Дънчила създаде нова \"Фейсбук\" страница. Тя закри предишната си веднага, след като стана премиер през февруари 2018 г. И все пак дори и сред хората, приветствали присъдата на Драгня, има много, които са предпазливи към заключението, че войната срещу корупцията в Румъния е спечелена, отбелязва Андрю Макдауъл, кореспондент за Централна и Източна Европа на сайта  Worldpoliticsreview . Предизвикващият разногласия дебат за Националната дирекция за борба с корупцията (DNA) и разделението между различните институции все още са налице. Тройният удар - какво стана Драгня бе осъден от апелативен съд, след като обжалва първоначалната си присъда за корупция миналата година. Той влезе в затвора заради използване на правителствената си позиция и влияние, за да осигури \"фалшиви работни места\" по думите на прокурорите в държавна агенция за двама служители на Социалдемократическата партия, които са продължили да работят за партията. Имаше и предишна присъда за изборни измами, която му попречи да стане премиер, въпреки че като лидер на управляващата партия, той бе де факто премиер от 2016 г. \"Обвинението и присъдата на Драгня доказват, че съдебната система работи и че няма никакви пречки, идващи от политически актьори или от други правителствени органи\", коментира Михай Ръзван Унгуряну, премиер през 2012 г. и външен министър между 2004 и 2007 г. По думите му \"нямаше почти никаква изненада за обикновените хора\". В деня преди присъдата на Драгня, социалдемократите понесоха значителен удар на изборите за Европейски парламент, на които получиха едва 23% от гласовете (в сравнение с 45% на общите избори в страната през 2016 г.). На референдум, свикан същия ден и подкрепен от Йоханис, 85% от избирателите подкрепиха блокирането на най-спорните правителствени реформи, макар че вотът бе символичен и бойкотиран от правителствени поддръжници.      Драгня бе под натиск у дома и в чужбина, тъй като воденото от партията му правителство опита да прокара редица спорни правни промени, които щяха да декриминализират много престъпления, свързани с корупция. След като отстраниха ръководителя на DNA Лаура Кодруца Кьовеши, социалдемократите и парламентарните им съюзници опитаха да засилят политическия контрол върху съдилищата. Някои от тези реформи изглеждаха насочени към намаляване на съдебната заплаха за Драгня. Действията на управляващите доведоха до сблъсък с ЕС и до  замразяване на отношенията  на социалдемократите с Партията на европейските социалисти. \"Присъдата на Драгня показва, че съдебната система работи въпреки опасенията, че ще бъде възпрепятствана\", коментира политическият анализатор Раду Магдин. \"Най-силният играч на политическата система вече не е там. По-голямата част от Румъния изпитва облекчение, че той си отиде\", допълва той. Социалдемократите и техният лидер дълго време твърдяха, че водят битка с тайна \"дълбока държава\", включваща опозиционни политици, пристрастни държавни служители и служители на разузнаването, решени да подкопаят демократично избраното правителство. И все пак Алина Мунджиу-Пипиди, преподавател по изследвания на демокрацията в Училището за управление \"Херти\" в Берлин и някога активист срещу корупцията в Румъния, смята, че присъдата на Драгня е поразително тежка предвид детайлите на извършените от него престъпления. \"Той получи три и половина години затвор за нещо, което в други страни от ЕС би завършило с административна санкция. Антикорупцията бе политически използвана.\" Предпазливост През следващата година и половина в Румъния ще има още три вота – за парламент, президент и местни съвети. \"Социалдемократите се опитват да покажат едно ново лице\", коментира Магдин. \"Промяна със сигурност ще има, но масово връщане на доверието е невъзможно да се случи толкова бързо. Въпросът за правосъдието мобилизира хората да гласуват против социалдемократите. Няма да е печелившо, ако те се върнат към същата стара игра\". Румънската война срещу корупцията не е завършена мисия. Институциите остават уязвими на политически натиск, администрацията и държавните служители все още са силно политизирани и често некомпетентни. Голям брой политици и държавни служители са с обвинения за корупция, и сред управляващите, и сред опозицията, която, предупреждава Мунджиу-Пипиди, също призова за \"лустрация\" на Конституционния съд и прие решения против DNA. \"Арестът на Драгня в комбинация с възхода на антиправителствените гласове на изборите за Европейски парламент и правосъдния референдум, за момент ще спрат всякакви значителни опити за спорни реформи в съдебната система\", смята Вероника Ангел, научен сътрудник в университета \"Джон Хопкинс\", изучаваща Централна и Източна Европа. \"Въпреки това би било грешно да е фокусираме прекалено върху силата и ролята на един човек в ограничаването на независимостта на съдебната система\", допълва тя. Подобно е мнението и на други анализатори. Пред \"Евронюз\" политологът от Университета в Клуж Джордже Жиглау казва, че \"Драгня е просто симптом на една корумпирана система на засилващи се политически елити, които са дълбоко вкоренени в Соицалдемократическата, както и в други партии. Това трябва да е основната тревога на тези, които искат да променят политиката към по-добро, а не отстраняването на X или Y\". Лаура Стефан, антикорупционен експерт и бивш директор в румънското министерство на правосъдието, също коментира: \"Години наред допускахме грешката да мислим, че един човек е абсолютното зло и че ако се махне, всичко ще бъде перфектно\". Според нея все пак има основание за оптимизъм: \"Те (социалдемократите) се опитваха (да отслабят антикорупционните закони), но се провалиха и това е повод за надежда, защото показва, че системата за взаимен контрол между властите работи в румънската демокрация\". Корупцията убива Пред \"Дневник\" Мариус Стан, научен директор на центъра \"Хана Аренд\" в Букурещкия университет, коментира, че би било достатъчно да се разгледа внимателно историята на социалдемократите, за да се разбере, че арестът и намаляващото влияние на Ливиу Драгня променя много малко по отношение на липсата на ангажимент на управляващите към върховенството на закона. Той припомня, че през изминалите няколко дена  страната попадна в нова криза  заради твърде бавната реакция на румънската полиция в случай с отвличане и последвало убийство на тийнейджърка. Това по думите на Стан предизвика социален отговор, подобен на този около пожара в нощен клуб през октомври 2015 г. (тогава загинаха десетки хора, а масови протести доведоха до оставката на премиера социалдемократ Виктор Понта) и напомни на хората, че всепроникващата корупция и некомптетентност по високите етажи и в няколко политически контролирани институции водят до смърт, страх и безнадеждност.      След убийството вътрешният министър  подаде оставка , а премиерът Виорика Дънчила намекна, че може да обмисли референдум за затягане на санкциите в случаи на престъпления, изнасилвания и педофилия. Въпреки това, посочва Стан, тя не призна, че именно правосъдните реформи, които нейната партия направи, са отговорни за многобройните случаи на изнасилвания и убийства. Той припомня закон от 2017 г., позволил на над 14 500 затворници да се облагодетелстват от ранно освобождаване. По повод предстоящите избори Стан отбелязва, че социалдемократите разчитат предимно на селските и по-бедните региони на страната, където обикновените хора все още зависят от благоволението на местните власти за почти всичко. Там се случва дребната корупция. Привържениците им обаче намаляха в голяма степен заради трудовата миграция (основно), застаряващото население и други социално-икономически явления. \"Масовата корупция през последните години оформи идеята основно сред градското население, че корупцията убива. Тя предизвика чувствителен отговор от едно дълго време потискано общество. Хората започнаха да разбират ролята на ценностите в политическия живот и там, където медиите не успяха да запълнят празнината между държавата и гражданите й, се появи друго – социален активизъм. Обичам да го наричам \"обществото, на което му омръзна\". Има отчаяна нужда от структурна промяна в Румъния и социалдемократите са призраците, от които всички бягат. Техният имидж и репутация бяха толкова опетнени от \"годините на слава\" на Драгня, че на никои от предстоящите избори не може да се очаква голямо увеличение в подкрепата за тях\", коментира Стан. Той цитира скорошно проучване, според което Виорика Дънчила, която се очаква  да се кандидатира  за държавен глава, е трета по одобрение за предстоящите президентски избори. Според Стан е от ключово значение да се позволи на румънците от диаспората да гласуват. Той отбелязва, че социалдемократите са опитали и дори са успели да попречат на хиляди румънци да гласуват на предишни избори (никога не свършващите унизителни опашки от хора пред румънски посолства в чужбина). Според него прогресивните сили по всяка вероятност ще настояват за скорошни промени в Изборния кодекс. Той очаква Дънчила да усети фундаменталните промени в обществото и или от страх, или от политически интерес да бъде по-малко безразсъдна от Драгня.      Изместване на фокуса Пред \"Дневник\" Магдин коментира, че въпросът дали ще има някаква промяна в позициите на правителството след ареста на Драгня, зависи от това как социалдемократите разбират в средносрочен план гласуването на румънците на правосъдния референдум. Двата въпроса бяха \"Трябва ли да има забрана за амнистия и помилване за престъпления, свързани с корупция?\", на който над 80% от румънците отговориха \"Да\", и \"Трябва ли на правителството да се забрани да приема извънредни постановления, свързани с престъпления, наказания и съдебна организация и съгласни ли сте с разширяване на правото за оспорване на постановления пряко пред Конституционния съд?\". На този въпрос над 81% отговориха с \"Да\", припомня Магдин, като подчертава, че това е ясен сигнал от обществото, че свързаните с правосъдието въпроси са се превърнали в \"червена линия\". Според него обаче дебатите около съдебната система бавно, но сигурно стават тема номер две в обществения дневен ред, изместени от икономиката, устойчивостта на бюджета, дали мнозинството има достатъчно пари, за да плати за обещанията си. Той е на мнение, че отношенията с Брюксел всъщност не са повредени и завършилото с успех румънско председателство на Съвета на ЕС може да е полезна отправна точка за диалог с европейските партньори. Изтъква, че Румъния и Малта са единствените две страни, които не са изпратили антиевропейски настроени евродепутати. Според него Румъния има проблем с имиджа – изглеждайки постоянно една хаотична в политическо отношение страна, е възможно тя да се представя по-зле, отколкото реално е способна, в Брюксел. Обратно в Сибиу, 37-годишната Диана Манта, опитва да идва всеки ден на протеста. Обедната ми почивка е тук\", казва тя. \"Правя го, защото съм против корупцията, против политиците, които в момента ръководят Румъния и защото виждам, че корупцията засяга живота ни. Нямаме болници заради корупцията, нямаме прилични училища за нашите деца, нямаме пътища\". Тя освен това се безпокои, че корупцията пречи на Румъния да използва възможно най-добре еврофондовете. А 13-годишната Паула, дошла в междучасието заедно с баща си, казва: \"Не искаме да живеем в страна, в която корумпирани хора ни ръководят и превръщат страната ни в хаос\".", "date": "2019.07.31", "title": "Завой в \"обществото, на което му омръзна\" - връща ли се Румъния в правия път"}
{"url": "https://www.dnevnik.bg/sport/2019/07/31/3944981_kril_nikolov-dizela_vremeto_shte_otsee_horata_koito/", "text": "                         - Отдавна си бях набелязал Е4 - още през 2017 г., но не виждах причината да го направя самоцелно. Две години след бягането на \"Ком-Емине\" исках повече да се съсредоточа върху състезанията си. И сега му дойде моментът, вече имам глад да го направя. Сегашният рекорд е два дни, 22 часа и 44 минути на Боян Дочев. За себе си искам да проверя дали мога да го направя за под два дни. Моята цел не е просто да отида и да подобря дадено постижение, а по-скоро да видя на какво съм способен аз. Всъщност, това важи и за \"Ком-Емине\" - никога не ми е била целта да подобря рекорда на Любомир Палакарчев. Аз не съм ултрабегач и това не ми е страстта. Харесвам повече по-кратките и по-технични бягания в планината. Е4 си е предизвикателство за мен, защото минава през емблематични места и ще предизвикам себе си. Освен това ще ми е много добра подготовка за \"Пирин ултра\", което ще ми е най-дългото състезание за годината (66 км). Дойде му времето на Е4 и отново ще съм с екипа си. За да се избяга за това време, за което искам, няма как без екип. Другото ще бъде нещо около времето на Боян. Когато имаш екип, не губиш време в това да мислиш за ядене, за възстановяване - всичко ти е готово, отиваш на мястото, презареждаш и продължаваш. Също така Е4 минава през няколко планини, всяка от които със своите красоти и проблеми, и може да видим нещо интересно по трасето, за което впоследствие да обърнем внимание на хората. - Най-голямото е свързано с организацията. Целта да сляза под 48 часа означава, че почти не трябва да се спи. Независимо кога тръгна имам две нощи. Много мислех кога да започна - дали да е през деня или по-късно вечерта. Най-топлата част се очаква да е във Верила като по-ниска планина и след това участъкът между Пирин и Славянка, където е доста по-късо - няма и 20 км. Затова реших да тръгна по-късно вечерта на 1 август. Другото предизвикателство е да видя как ще се справи тялото ми с това почти да не спя 48 часа. Една по-голяма почивка от около 2 часа съм предвидил някъде в Пирин, като мястото ще го преценим в течение на бягането. При такова натоварване не можеш просто да стигнеш някъде, да легнеш и да заспиш. Ти си уморен, но си много превъзбуден. Идеалният вариант е да легнеш и да заспиш, но тогава не можеш да спиш дълго, защото от адреналина се събуждаш. Този вариант ще търся - да спя един час и да продължа до края. - В случая, колкото и смешно да звучи, е само 48 часа. Защото при \"Ком-Емине\" са пет денонощия и е съвсем различно. За да няма сериозни последици, е важно да се възстановяваш добре. Невъзможно е да няма умора, но там е въпрос на психическа нагласа - знаеш, че ще е трудно и тежко. В моя случай не мисля, че ще има големи проблеми. Вероятно ще сваля няколко килограма, но те бързо се наваксват, защото повечето са течности. - Правя го за самия себе си, да се предизвикам. Правя го, защото искам да се обърне повече внимание на този маршрут, защото за мен е много по-интересен от \"Ком-Емине\", най-малкото минава през Рила и Пирин. Винаги ме е мотивирал личният пример за това как човек действа в планината. Много се надявам по пътя да видим някои неща, за да можем след това да отворим друга тема за разговор, която да е полезна за всички. Много е хубаво, че в последните години толкова много хора тръгнаха по планината - на някои места отиваш и се изненадваш колко много хора има, но виждаш как често има оставени лоши следи.      Преди две седмици ходих на Мальовица, като се качих през източния ръб. В момента, в който си подадох главата над ръба и видях морето от хора, бях наистина шокиран. Това не е задължително лошо, но аз не харесвам такива места, защото обикновено свързвам планината със спокойствие и уединение. Надолу имаше още много хора и си зададох въпроса дали има начин това да бъде регулирано. На Рилските езера преди десет години имаше една тясна пътека, а сега е широка като за два камиона. Според мен, ако сега има хора, които ходят само заради снимката, това ще се промени с времето. Има хора, които искат да посетят Мусала, Вихрен, Мальовица... Има и такива, за които планинарство е начин на живот и те са в планината всяка седмица. В планината има норми на поведение, които не са писани и няма къде да прочетеш, но е необходимо време да се научат. - Напоследък спрях да им обръщам внимание. Факт е, че след двата пъти на \"Ком-Емине\" маршрутът стана много разпознаваем и много хора започнаха да правят целия преход. И колкото и да е нескромно, това стана и заради това, което ние направихме. Събитието, за да му се обърне внимание, то трябва да е такова. Няма как да застанеш на старт, да не кажеш на никого, да завършиш и пак да не кажеш на никого и накрая медиите да обърнат внимание. Естествено, понякога с доброто идва и лошото. За мен е много по-лесно, след като е популяризиран маршрутът, да се обърне внимание на проблемите му. Харесва ми събитията, които правя, да бъдат организирани по този начин. Може би след време, когато спра да се занимавам професионално със спорт и реша, че много ми се ходи на планина, ще си сложа раничката, ще си отида и никой няма да разбере. Сега обаче нещата ги виждам по този начин. Хората много се радват да следят да гледат снимки, видеа, да има проследяване по време на бягането, но колко хора си дават реална оценка колко много работа стои зад цялото това нещо? И няма как да се свърши, ако нямаш партньор или спонсор. Тук идва парадоксът как хората хем харесват част от нещата, хем не харесват другата част. Но едното без другото не може. Винаги ще се намери някой, който да конкретизира и обяснява как единият е комерсиален, а другият - истински. Но за мен е много интересно нещо друго - как хора, които правят подобни неща и си ги правят по техен начин или поне така обясняват само за да се бъдат \"истински\", в един момент виждаш как започват да променят начина на изпълнение на предизвикателствата си. И като дръпнеш чертата накрая и като вземеш фактите, абсолютно всички, които правят подобни събития, започнаха да имат GPS проследяване, обясняват как нямат спонсори, но постоянно рекламират някакви продукти, обясняват как го правят сами, обаче имат екип и пейсъри. Обясняват, че го правят за себе си и в същото време дават изявления в медиите. И в това няма нищо лошо, но оттук се получава разлика около това какво се говори и какво всъщност се прави. Аз разчитам на спонсорите си. Събития като Е4 ми помагат от финансова гледна точка, но не много. Предишните събития, които съм правил, са били по-скоро имиджови и са ми помагали да си намирам спонсори, но не и да изкарам пари. Международните състезания, в които участвам, имат награден фонд, но за да изкарваш нещо, трябва винаги да си първи, тъй като разликата в наградата за първия и втория е почти двойна. Доста голяма помощ ми оказва SkyMan, която организира състезанията, тъй като ми покрива част от разходите. - Тази година ще са около десет състезанията в скайрънинга. Обикновено си набелязвам кои са важните за мен състезания за годината, след това виждам къде са дупките и слагам някои местни състезания по бягане и ориентиране. - Подготовката е свързана с всекидневни бягания. В последните една-две години разбрах, че подготовката за скайрънинга, а дори и за класическите състезания по планинско бягане, е съвсем различна. Преди бягах изключително много и през зимата, докато тази година подготовката ми през зимата премина почти изцяло на ски с много малко бягане. Вероятно травмата, която получих миналата година, беше от това прекомерно желание да бягам всеки ден и в каквито и да е условия. А зимата условията са такива, че натоварването е различно заради замръзващия сняг. Освен това от есента работя с нов треньор - Димитър Димитров, който ми е по-скоро съветник за физическата подготовка. Много добре разбира алтернативното трениране и гъвкавостта, която е необходима при подобни натоварвания. - В последните четири-пет години има вълна в бягането като цяло, но конкретно за планинското бягане все още няма достатъчно хора. Хората се плашат, след като участват веднъж, защото е доста трудно. Ние се стараем да работим за развитието на спорта. Това е третата година, в която има федерация по скайрънинг, но все още чакаме лиценз от министерството. Няма как да развиваме сериозна дейност без такава организация. - Не мога да фаворизирам никое състезание. Обичам да ходя на нови места. В Скандинавието например, където се провеждат състезания по ориентиране, отиваш в някоя гора, където човек не е стъпвал и си абсолютно сам със себе си. Попадайки на такова място, чувството е уникално. Уединението ми носи много голямо спокойствие в този суперзабързан свят. Там доста често намирам отговори на въпроси и проблеми, които ме вълнуват.", "date": "2019.07.31", "title": "Кирил Николов-Дизела: Времето ще отсее хората, които отиват в планината само за снимка"}
{"url": "https://www.dnevnik.bg/evropa/2019/07/31/3943698_stranniiat_sluchai_s_nadprevarata_za_glaven_prokuror/", "text": "Надпреварата за това кой ще бъде първият главен прокурор на Европейския съюз направи завой към абсурд. След внезапен завой от страна на Франция нито един от двамата основни кандидати не е подкрепен от собственото си правителство. Но и двамата остават в надпреварата, пише \"Политико\". Европейските правителства и дипломати в Брюксел обикновено усилено лобират, за да получат хора от техните държави ключови позиции. Румънското правителство обаче  възприе много различен подход  от началото с кандидатурата на Лаура Кодруца Кьовеши за ръководител на новата Европейска прокуратура. Букурещ активно лобираше срещу Кьовеши, която бе антикорупционен прокурор в Румъния и помогна за вкарването в затвора на политици, докато не бе  отстранена от сегашните управляващи . Отчасти заради съпротивата на Букурещ през февруари правителствата на ЕС посочиха Жан-Франсоа Бонер от Франция за своя предпочитан кандидат за европейски главен прокурор. По-късно същия месец обаче членовете на Европейския парламент  избраха Кьовеши , поставяйки началото на продължителен застой в разговорите със Съвета на ЕС (обединяващ държавите членки), тъй като постът не може да бъде запълнен, докато двете институции не стигнат до споразумение. Изглеждаше, че спорът ще продължи дълго време, след като няколко кръга преговори се провалиха. По-рано този месец обаче  Франция промени позицията си  и подкрепи Кьовеши. Още един необичаен ход – новината, че Франция вече не подкрепя френския кандидат, не бе обявена от Париж. Промяната бе разкрита по време на пресконференция на Дачиан Чолош, румънецът, който ръководи центристко-либералната група \"Обнови Европа\" в Европейския парламент, включваща и партията на френския президент Еманюел Макрон. Френски официални лица, пожелали анонимност, потвърдиха, че Париж планира да подкрепи Кьовеши, и казаха, че решението ще помогне да се сложи край на блокажа на процеса в Брюксел и да се напредне в подготовката, за да може новата служба да започне да работи. По план тя би трябвало да поеме функциите си до края на 2020 г. Решението е политически полезно за Макрон. То му позволява да се представи като лидера от Западна Европа, работил за това човек от Източна Европа да получи висш пост в ЕС, без обаче този човек да има подкрепата на правителствата в Букурещ, Будапеща и Варшава, обвинявани от евроинституциите в отстъпление от върховенството на закона.  Когато по-рано този месец лидерите на ЕС  договориха номинациите си за висшите постове в блока, всички те бяха дадени на западноевропейци, макар да бе необходимо да вземат предвид географския баланс в преговорите си. Франция обаче все още предстои официално да уведоми Съвета за промяната на позицията си. А Бонер не се е оттеглил от надпреварата. Пред \"Политико\" той коментира, че продължава да е кандидат за поста. \"В момента съм в същата позиция (като Кьовеши)\", заяви той. И двамата водещи кандидати \"не са подкрепяни от собствените си страни, но по различни причини\", допълни Бонер, като уточни, че е останал в състезанието по процедурни причини. \"Комисията (по подбора) е на мнение, че всичките трима кандидати трябва да останат, в противен случай целият процес на подбор трябва да започне от началото. Затова не оттеглих кандидатурата си\", посочи Бонер. Третият кандидат е германецът Андрес Ритер. Бонер изглежда продължава да таи надежда. Попитан дали все още иска да бъде главен прокурор на ЕС, той отговори: \"Разбира се, че да\". Кьовеши не е отговорила на молба за коментар за статията. Въпреки последните завои в сагата изглежда малко вероятно да се стигне до бързо решение, тъй като Франция все още не е променила официално позицията си, а Европейският парламент излиза в лятна ваканция. Според трима дипломати Съветът в крайна сметка ще подкрепи Кьовеши. Високопоставен дипломат обаче каза, че не е задължително промяната във Франция да води до промяна в позицията на Съвета. По думите му ситуацията е \"много сложна\" и ако един от тримата кандидати се оттегли, трябва да бъде намерен друг. Дипломат от ЕС напомни, че Кьовеши и Ритер получиха равен брой точки при  първоначалното гласуване  в Съвета.", "date": "2019.07.31", "title": "Странният случай с надпреварата за главен прокурор на ЕС"}
{"url": "https://www.dnevnik.bg/sport/2019/07/31/3945332_grigor_dimitrov_prechupi_amerikanec_i_vze_purva_pobeda/", "text": "Григор Димитров постигна първа победа от повече от два месеца, след като се класира за втория кръг на турнира от сериите АТП 250 в Лос Кабос, Мексико. Българският тенисист се справи с американеца  Стив Джонсън  след 7:6 (4), 4:6, 7:6 (5). Успехът е първи за бившия №3 в света от  29 май насам , когато той победи Марин Чилич на \"Ролан Гарос\". След това последваха четири поредни загуби и отпадания в първи кръг на три поредни турнира. Слабото представяне на българина на червени кортове и в сезона на трева, го свали до  №57 в ранглистата . Срещу Джонсън той показа добра игра въпреки леки колебания. Димитров беше стабилен на сервис, но имаше спадове в играта му, като освен това записа 12 двойни грешки, шест от които дойдоха още в първия сет. Срещата продължи 2.29 часа, в които имаше много драматични моменти. В третия сет българинът пропусна мачбол, а след това в тайбрека от ситуация 5:3 точки върна съперника си в срещата. Все пак Димитров показа по-здрави нерви и спечели.   Това беше първи мач между двамата от януари 2017 г. насам и общо седми на ниво АТП. Димитров записа пета победа над Джонсън и четвърта поредна. Последните успехи на Димитров над американеца дойдоха на твърди кортове. Във втория кръг Димитров ще срещне втория поставен Гуидо Пея от Аржентина. Дотук двамата са изиграли две срещи, като имат по един успех. Двубоят между двамата в Лос Кабос ще бъде в четвъртък рано сутринта. Българинът започна нервно срещата, като Джонсън откри с маратонски гейм, а още при първото си подаване Димитров беше пробит. Той допусна три двойни грешки и не успя да се върне, оказвайки се губещ с 0:2 прекалено рано. Джонсън затвърди пробива, за да отвори аванс от три гейма, но след това Димитров стабилизира играта си. На сервис той беше по-уверен и започна да играе по-добре при подаванията на Джонсън. Първо имаше точка за пробив в седмия гейм, но не го реализира. След това в деветия все пак успя да пробие, а по-късно и да изравни при 5:5. Стигна се до тайбрек, в който и двамата тенисисти започнаха да грешат много често. Имаше общо седем минипробива, от които Димитров излезе победител и със 7:4 измъкна тайбрека, за да поведе в сетовете. В първия сет Димитров имаше стабилни показатели, като спечели 86% от точките на своя първи сервис. Голямата трудност за него се оказаха шестте двойни грешки, които не бяха компенсирани от само трите аса. Двамата тенисисти повишиха нивото на представянето си във втората част, като бяха много по-уверени на сервис. Резултатът се движеше гейм за гейм, като дори нямаше точки за пробиви. Това се задържа до осмия гейм, в който Димитров имаше две точки за пробив срещу Джонсън. Американецът се защити по прекрасен начин и не допусна изненада. Още в следващия гейм обаче 93-ият в ранглистата се възползва и на свой ред проби. Това стана след нови двойни грешки на Димитров, което и натежа. Джонсън успя да затвърди пробива в следващия си сервис гейм, с което да спечели и сета, пращайки срещата в решителна трета част. В нея резултатът отново се движеше гейм за гейм, като сервиращият печелеше уверено подаването си. Първият, който получи шанс за пробив беше Димитров в шестия гейм. Българинът се възползва, като игра много стабилно и взе подаването на Джонсън, за да поведе с 4:2.   Димитров стигна до ситуация да сервира за победата, като беше от отлична ситуация,стигайки до мачбол при 40:30. Тогава българинът сгреши и позволи да бъде пробит, с което върна Джонсън в срещата. В крайна сметка се стигна до нов тайбрек, в който отново Димитров беше във водеща позиция. Той лесно стигна до 5:3 в своя полза и два сервиса, с които да затвори двубоя. Вместо това Димитров допусна нов срив и се стигна до 5:5. В тази ситуация българинът се измъкна, като реализира много важна точка с плонж на мрежата. Това доведе до нов мачбол, който този път не беше пропуснат и след 2.29 часа Димитров стигна до първия си успех от два месеца.", "date": "2019.07.31", "title": "Григор Димитров пречупи американец и взе първа победа от два месеца"}
{"url": "https://www.dnevnik.bg/razvlechenie/2019/07/31/3945189_kraftwerk_specheliha_20-godishno_delo_za_avtorski_prava/", "text": "Пионерите в областта на електронната музика Kraftwerk спечелиха дело за нарушаване на авторските им права върху песента Metal On Metal. Европейският съд отсъди, че музиканти не могат да използват за своите песни записи на други музиканти, без да са поискали разрешението им, предаде \"Би Би Си\". Kraftwerk заведоха делото през 1999 г. срещу хип хоп продуцентите Моузес Пелхам и Мартин Хас за песента на Сабрина Селтур Nur Mir (\"Само мен\"). Решението на Европейския съд може да окаже огромно влияние на цялата музикална индустрия. Според съдебното решение всяка репродукция на част от песен, взета от вече съществуващ запис, трябва да е преминала през одобрението на оригиналния продуцент. Продуценти на Metal On Metal са Флориан Шнайдер и Ралф Хютер от Kraftwerk, а песента е от албума Trans-Europe Express.  Друго решение на Европейския съд е, че ако звукът е модифициран до такава степен, че да не може да се разпознае от оригинала, той може да се използва свободно. В делото ставаше дума за кратък фрагмент на барабани, който се повтаря в песента на Селтур. През 2012 г. Федералният съд на Германия постанови, че песента на Селтур не може да бъде публично представяна поради нарушени авторски права. През 2016 г. обаче Конституционният съд на Германия взе решение в полза на Селтур. Така случаят стигна до Европейския съд. Според Флориан Дрюке, председател на немския музикален съюз BVMI, решението на Европейския съд е показало при какви условия може да се използват много кратки чужди звукови записи. Той изтъкна, че интерпретациите на новите критерии скоро ще станат повод за дискусии. ", "date": "2019.07.31", "title": "Kraftwerk спечелиха 20-годишно дело за авторски права"}
{"url": "https://www.dnevnik.bg/gradska_sreda/2019/07/31/3945147_spisuk_na_vsichki_rushashti_se_cenni_sgradi_izgotvia/", "text": "Проверка на състоянието на всички сгради - паметници на културата, в София е разпоредил главният архитект на столицата Здравко Здравков. Те са общо 1400 на брой и едва 118 от тях са възстановени. \"Очакваме данните от 24-те столични района и тогава ще качим целия списък с опасни сгради в сайта ни\", обясниха от Направление \"Архитектура и градоустройство\" (НАГ) на общината пред \"Дневник\". Там вече има информация за 11 рушащи се сгради-паметници на културата, на чиито собственици са наложени парични санкции. Най-високи глоби са наложени на собствениците на Захарната фабрика. Тя е паметник на културата с национално значение и заради плачевното състояние на двете фабрични сгради са издадени наказателни постановления за общо 150 хил. лева, които вече са платени. На къщата - музей на Пейо Яворов, санкцията е била 100 000 лева, но е отменена от Административния съд - София-град. Същият размер е наказателното постановление за сграда на площад \"Македония\", но и то е обжалвано и през декември 2017 г. е отменено от същия съд. Собственикът на сграда на бул. \"Христо Ботев\" 72 е трябвало да плати 5000 лева заради излющената фасада, но починал и наказателната мярка е отменена. На бул. \"Стефан Стамболов\" три къщи на номера 33, 38Б и 47 са с глоби от 2000 до 10 000 лева. Не са изплатени и са изпратени писма до данъчните служби за принудително вземане.      \"Данни за още 40 опасни сгради скоро ще бъдат качени на сайта ни\", заканиха се от НАГ. Главният архитект има право като крайна мярка да приложи т.нар. законова ипотека към недобросъвестни собственици на такива ценни сгради. Преди това комисия трябва да констатира три пъти в рамките на една година, че дадените предписания за обновяване на сградата не са изпълнени. Практиката досега показва, че наложените мерки в повечето случаи се обжалват и падат в съда. Главният архитект на София Здравко Здравков търси подход да стимулира собствениците да инвестират в обновяването на имотите си с архитектурна и историческа стойност.      Сега е в действие пилотната програма \"Културно наследство\". Столичният общински съвет гласува за нея 300 000 лева за 2019 година. С тези пари ще се изготвят проекти за реконструкция на паметници на културата, които ще бъдат дадени безплатно на собствениците им. Самият ремонт обаче ще е за тяхна сметка. В общинската комисия по финанси вече бе обсъден варианта отпуснатите пари за програмата да се насочат към четири улици, където има 48 сгради паметници - \"Граф Игнатиев\", \"Солунска\", \"Шести септември\" и \"Шишман\". Тези пари няма да стигнат за всички, защото проектът за пълна реставрация на отделна къща струва доста скъпо. Но помощта не е само финансова, защото чрез пилотния проект \"Културно наследство\" при сгради с етажна собственост ще се спести и цялата административна процедура по съгласуванията, която иначе отнема доста време. Да се реставрира изцяло малък квартал вместо отделни къщи, предложиха архитекти на неформално обсъждане на програмата при главния архитект Здравков. Идеята бе одобрена от всички, но за реализацията й отпуснатите сега пари няма да са достатъчни.", "date": "2019.07.31", "title": "Списък на всички рушащи се ценни сгради изготвя Столичната община"}
{"url": "https://www.dnevnik.bg/evropa/2019/07/31/3945336_eritreecut_blusnal_dete_pred_vlak_v_germaniia_e/", "text": "Германските власти арестуваха официално 40-годишния мъж, заподозрян, че е блъснал 8-годишно момче и неговата майка пред влак във Франкфурт, каза вчера местната прокуратура, предаде ДПА. Той е обвинен в убийство и в два опита за убийство. Вчера следобед той се яви пред съдия и остава под стража, каза говорител на прокуратурата. Мъжът, който е еритрейски гражданин, е видян в понеделник  да блъска момчето и майка му  от перон на централната гара във Франкфурт на релсите. Жената успя да се спаси и да избегне задаващия се високоскоростен влак, но детето не оцеля. Трети човек също бе блъснат, но успя да се задържи на перона. Германските власти казват, че нападателят не е познавал жертвите си. Около 400 души участваха вчера във възпоменание във Франкфурт за 8-годишното дете. \"Не можем да повярваме, че един живот, който тъкмо започна, трябваше да приключи така безсмислено\", заяви Карстен Бауман, ръководител на християнска благотворителна организация, която инициира бдението. Пастор Юта Йекел прикани към сплотеност, но и предупреди хората да не се оставят да бъдат подвластни на гнева и насилието. /БТА", "date": "2019.07.31", "title": "Еритреецът, блъснал дете пред влак в Германия, е арестуван за убийство и два опита за убийство"}
{"url": "https://www.dnevnik.bg/evropa/2019/07/31/3945339_es_e_na_hod_ako_iska_da_postignem_kompromis_za_brekzit/", "text": "Британският премиер Борис Джонсън каза вчера, че на ход в преговорите за Брекзит сега е Европейският съюз, предаде \"Ройтерс\".  По време на посещение в Уелс той отново посочи, че не желае Великобритания да напусне ЕС без  споразумение , но че за всеки случай тя  трябва да се подготви  за такъв изход. \"Ако те не могат да направят компромис, то ясно е, че ние трябва да се подготвим за Брекзит без споразумение\", каза Джонсън.\"Сега всичко зависи от ЕС, сега те са на ход, те трябва да ни потърсят, ако искат ние да направим това.\" Евросъюзът многократно каза , че няма да предоговаря сделката, която сключи с неговата предшественичка Тереза Мей. Визитата на премиера в Уелс е втората спирка от обиколката му из главните съставни части на Обединеното кралство. В понеделник той бе в  Шотландия , очаква се да посети и Северна Ирландия. В Уелс го очакваха трудни срещи с местни фермери, които се опасяват, че ще изгубят европейските си пазари  при излизане от ЕС без споразумение . Председателят на Националния фермерски съюз Минет Батърс, цитирана от \"Асошиейтед прес\", заяви по повод на визитата на  премиера , че Великобритания изнася 40 процента от агнешкото си месо, като по-голямата част от този износ е за ЕС. \"Ако ЕС ни наложи мита, къде ще отидат тези 40 процента?\", попита тя. Хелън Робъртс от Националната асоциация на овцевъдите обвини Джонсън, че си играе на \"руска рулетка с аграрната индустрия\".  Джонсън посети птицеферма в Южен Уелс, след което обеща, че правителството ще подкрепи фермерите, ако \"положението с техните пазари се усложни\". /БТА", "date": "2019.07.31", "title": "ЕС е на ход, ако иска да постигнем компромис за Брекзит, каза Борис Джонсън"}
{"url": "https://www.dnevnik.bg/na_put/2019/07/31/3945153_superiahti_i_slabo_izkustvo_-_kak_mikonos_stana_parti/", "text": "Докато България опитва да промени представата на чуждите туристи за себе си и да привлича по-платежоспособните от тях, примерът на един гръцки остров показва, как притокът на милиардери можа да превърне и най-романтичното кътче в средище на абсурдния лукс Една пясъчна ивица на югозападния бряг на гръцкия остров Миконос не е обикновен плаж - тук може да видите чанта за 10 хил. евро или да купите образец на графити - изкуство за 250 хил. Става дума за курорта \"Намос\", където летуват Кейт Мос, Линдзи Лоън, Уейн Руни или Юсейн Болт, започва репортаж на британския  \"Гардиън\". Кореспондентът на изданието разказва, че вместо рибарско селище, каквото е било в миналото, местността днес е парти - клуб за свръхбогатите. Хората идват тук не за да си купят местни сувенири или занаятчийски изделия, а за да парадират с богатството си и да привличат внимание, се казва в публикацията. Място за вечеря в ресторанта, където порция лаврак излиза 200 евро, се запазва седмица по-рано. В бара млади и стари танцуват по масите в ритъма на аренби, а охранители в черни шорти и фланелки имат задачата, да не пускат непоканените. Започне ли нощното парти сметките от по 50 или 100 хил. евро не са нещо необикновено, свидетелстват самите охранители, които си осигуряват летни доходи на Миконос сезон след сезон.   Сред забавляващите се е 22-годишна австралийска ютюб инфлуенсърка, която с плажни снимки си е спечелила над 1.4 млн. последователи. На масата й са наредени а 34 бутилки шампанско \"Вдовицата Клико\" по 1000 евро едната. Туристите започват да откриват Миконос през 20те години на 20 в, когато археолози и иманяри го използват за база напът за античните руини на съседния остров Делос. През 60-те бившата първа дама на САЩ Джаки Кенеди го посещава с втория си съпруг - гръцкия корабен магнат Аристотел Онасис. Следват Грейс Кели, Бриджит Бардо и София Лорен. Както обикновено се случва, появят ли се звездите, супербогаташите ги следват. Заливът Псару, където днес е изграден курортният комплекс, се слави с дълбокото си пристанище, защитено от силните северни ветрове - отлично място за яхтите на милионерите. Кореспондентът на \"Гардиън\" изброява 11. Между тях е и \"Малтийският сокол\" - притежание на инвеститор от Силициевата долина. Яхтата с шест каюти може да бъде наета само за 480 хил. евро на седмица. На нея вече са плавали съоснователят на \"Гугъл\" Лари Пейдж, актьорите Том Ханкс и Хю Джакман. Естествено курортът притежава и хеликоптерна площадка, а ако нямате херикоптер, можете да си наемете. полет от Атина до Намос излиза едва 3500 евро. След като виждат колко пари харчат гостите им за скъпи храни и напитки, собствениците решават да задоволят и манията им за пазаруване. Парче земеделска земя зад хотелската част е превърнато в квартал с над 20 луксозни бутика. Топ с марката \"Диор\" и надпис \"Обожавам Миконос\" може да бъде купен тук за 1200 евро. В местната галерия художник, който крие самоличността си като покрива лицето си с маска, предлага творбите си за 200 хил. евро. Сюжетите включват Чичо Скрудж, гигантски кредитни карти, знака на долара и т.н. Но пък няма нито един рибар. Всички те са разпродали имотите си, разказва обслужващият персонал. И това е само началото.  Броят на международните пътници на летището в Миконос се увеличава с една пета през първата половина на 2019 г. спрямо същия период на миналата, достигайки 282 000 души. Предстои ремонт на аеропорта за 25 млн. евро. Притокът на платежоспособни туристи осигурява работни места, които са много по-добре платени, отколкото в континентална Гърция. От друга страна местните жители вдигат непосилно наемите и предпочитат да сътрудничат с еърбиендби вместо да ги дават на сънародниците си, разказва британската медиа.", "date": "2019.07.31", "title": "Суперяхти и слабо изкуство - как Миконос стана парти дестинация за свръхбогатите"}
{"url": "https://www.dnevnik.bg/evropa/2019/07/31/3945341_sebastian_kurc_ne_izkljuchva_nova_koaliciia_s/", "text": "Австрийският консервативен лидер Себастиан Курц не изключва нова коалиция с крайната десница, ако спечели втори канцлерски мандат. Той обаче заяви вчера, че няма да позволи на крайнодесните да контролират отново министерството на вътрешните работи, предаде ДПА, цитирана от БТА. Курц подготвя кампанията си за парламентарните  избори на 29 септември , след като коалиционният му кабинет падна от власт през май заради  подозрения в корупция  към вицеканцлера Хайнц-Кристиан Щрахе от крайнодясната Австрийска партия на свободата.  Щрахе подаде оставка , след като беше публикуван направен със скрита камера видеозапис през 2017 г. в Ибиса, на който той се среща с жена, представяща се за племенница на руски олигарх, и предлага да й уреди държавни договори. Той отрича да е направил нещо незаконно. Курц след това сложи край на коалицията им и се опита да остане канцлер начело на правителство на малцинството, но парламентът гласува вот на недоверие на него и на кабинета му. \"Не изключвам никакъв вариант за коалиция\", каза Курц в ефира на общественото радио ОРФ. Политикът, който води с голяма преднина в социологическите проучвания, уточни, че иска вътрешното министерство да бъде ръководено от неговата Австрийска народна партия в следващото правителство. \"Ако ръководя отново правителство и ако то е отново с Австрийската партия на свободата, тогава от моя гледна точка Херберт Кикъл не може да стане министър\", каза Курц, цитиран от \"Ройтерс\". Това изявление на Курц може да затрудни съставянето на нов кабинет между досегашните коалиционни партньори, тъй като крайнодесните се гордееха, че контролират министерството, което отговаря за миграцията и сигурността, отбеляза ДПА.", "date": "2019.07.31", "title": "Себастиан Курц не изключва нова коалиция с крайнодесните в Австрия"}
{"url": "https://www.dnevnik.bg/bulgaria/2019/07/31/3945348_koshlukov_zapochna_generalnite_promeni_v_bnt_sus/", "text": "Генералният директор на Българската национална телевизия (БНТ) Емил Кошлуков направи първата си кадрова промяна след  встъпването му в длъжност в началото на месеца . Той е сменил шефа на Дирекция \"Информация\" Уляна Пръмова, която е дългогодишният кадър на медията, съобщава \"Клуб З\". Източници на \"Дневник\" в обществената телевизия потвърдиха за промените, без да конкретизират какви са причините за тях. Дирекцията отговаря за новините и актуалните предавания в медията. На мястото на Пръмова е назначена Мариела Драголова, която до момента беше изпълнителен продуцент на актуалното политическо предаване \"Още от деня\", на което Кошлуков беше водещ само допреди няколко месеца. Пръмова, която е и бивш генерален директор на БНТ, е била уведомена, че повече няма да е шеф на новините в деня, в който се е върнала от отпуск. Тя пое дирекцията в началото на мандата на Константин Каменаров, който напусна поста, след като получи условна присъда за шофиране след употреба на алкохол. След напускането на Каменаров Съветът за електронни медии  (СЕМ) посочи Кошлуков като временен ръководител на БНТ  до избор на нов директор. Дотогава - в продължение на година и половина, той беше програмен директор на Канал 1, както и водещ на \"Още от деня\". В едно от изданията на предаването той показа среден пръст в ефир, което доведе до протест пред сградата на телевизията и искане на оставката му. По-късно се извини за поведението си, а СЕМ наложи глоба от 3 хил. лв. на БНТ. По данни на \"Клуб З\" заедно с Пръмова са сменени и програмният директор на БНТ Надя Костова и директорът на БНТ2 Геновева Момчева. Костова отговаряше за програмите на четирите канала на обществената медия (БНТ1, БНТ2, БНТ HD и БНТ Свят). След напускането на Каменаров се разбра, че държавната медия има дългове за над 37 млн. лева. По време на изслушването си пред СЕМ като кандидат за генерален директор на БНТ Кошлуков обясни, че не е бил в управлението и някой друг е взимал решенията, за да се стигне до това финансово състояние на телевизията.  Той се разграничи от действията на предшественика си Каменаров.  Само няколко дни след встъпването си в длъжнос т Кошлуков предложи създаването на дирекция \"Спорт\"  и номинира за директор Сашо Йовков, който му беше съперник в конкурса за генерален директор на телевизията.", "date": "2019.07.31", "title": "Кошлуков започна генералните промени в БНТ със смяна на шефа на новините"}
{"url": "https://www.dnevnik.bg/analizi/2019/07/31/3944407_zaplahi_za_libernata_demokraciia_u_nas_i_po_sveta/", "text": "В зората на информационната революция ние си мислехме (някои като мен - с радост, други – с ужас), че интернет ще обедини света, ще обезсмисли границите, берлинските и китайски стени, стените на затворите, с които се ограждаме. Интернет наистина е тази трансгранична магистрала (до края на Студената война позната само от научната фантастика), която за секунди може да ни пренесе до всяко кътче на света. И дори може да ни пренесе в миналото, защото в световната мрежа е съхранена световната памет. Но технологията е морално неутрална – тя може да се използва и за добро, и за зло. Най-ярък пример за опасността, която крият модерните технологии, е ядреното делене на урана, което може да се ползва и за ядрени реактори и за бомби. Китайското правителство вече въвежда системата на \"социален кредит\", която далеч надминава въображението на Оруел в \"1984\". Гражданите ще бъдат постоянно и навсякъде следени и ще натрупват социален кредит. Пресичаш на червено – малка червена точка. Критикуваш режима или събитиятя от 1989 на Тянанмън – голяма червена точка. След това си купуваш билет, за да пътуваш до САЩ или Европа, но на летището служителите поглеждат в компютъра и ти казват: \"Съжаляваме! Вие не можете да пътувате поради лош социален кредит.\" Правителството ще следи какво си купуват гражданите, какво четат, с кого се срещат. От социалния кредит ще зависи могат ли да взимат заеми, да купуват имоти, да си намират добра работа или да записват децата си в добро училище. Има, разбира се, и \"трудово-възпитателни\" лагери за най-непослушните ...  Следенето на гражданите от властите чрез новите технологии стана проблем и на Запад след атаките срещу кулите близнаци на 11 септември 2001, когато властите решиха, че могат да следят кореспонденцията на хората, за да се предотвратяват терористични атаки.  У нас хакерската атака на НАП и похищението на данните на милиони хора може да е икономически \"терористичен акт\", може да е свидетелство за немарливост, но може и да е дело на тайни служби. Например – наказателна акция за непослушание – след военна сделка със САЩ за самолети Ф-16. Преди няколко дни специалният прокурор Робърт Мюлър оше веднъж потвърди пред американския Конгрес, че е имало руска намеса, в полза на Доналд Тръмп, при последните президентски избори. Руска намеса е имало и при референдума за Брекзит. Не е тайна за никого, че Путин подкрепя и спонсорира крайно десни политически движения в Европейския съюз като това на Марин льо Пен и Матео Салвини. А у нас руската и съветска пета колона е изкючително влиятелна. Към това се добавя и фактът на почти пълната ни енергийна зависимост от Русия.  Освен че две от най-големите световни политически, военни и икономически сили – Китай и Русия, са на практика диктатури, ползващи умело новите технологии, либералната демокрация като че ли губи привлекателността си дори и сред някои среди на Запад, за сметка на национализма и дори на диктатурата на Путин, от която мнозина националпопулисти се възхищават.  В телевизионно интервю за БНТ номинираният за главен прокурор Иван Гешев казва: Не споделям виждането на, да ги наречем, десните екстремисти, че законодателната, изпълнителната и съдебната власт трябва да са разделени. Идеята за разделението на властите не е някакъв десен екстремизъм, а основен принцип на демокрацията. Без такова разделение,без независимост и взаимен контрол на правителство, парламент и съдебна власт, демокрацията просто не е невъзможна. Един кандидат за главен прокурор в страна член на Европейския съюз би трябвало да знае това. По-нататък в интервюто си кандидатът за главен прокурор отправя нападки към \"политическия кръг и свързаните с него олигарси, гравитиращи около подсъдимия Прокопиев.\" Враговете са Христо Иванов и \"Демократична България\", и разбира се – Иван Костов (който е архиврагът и на БСП). Това са нападки изцяло в стила на медиите на олигарха Пеевски. Остро политически изказвания, каквито един кандидат за главен прокурор в никакъв случай не трябва да си позволява да прави. Какво ще се случи с враговете му, когато той стане главен прокурор? А у нас главният прокурор е на практика несменяем за седем години. Това е основен проблем, постоянно споменаван в докладите на ЕК за България, за който всички парламентарно представени политически сили си затварят очите.  Главният прокурор, както и съдът, е длъжен да бъде над политиката, да бъде безпритрастен като закона. Той не трябва да заема политически позиции и да критикува политици и политически сили, като ги обявява за \"десни екстремисти\", дори ако него го критикуват. Нормално е в една демокрация политиците да се критикуват остро помежду си. Още по-нормално е гражданите да изразяват свободно – дори крайни – политически позиции. Но това не трябва да си позволява да прави един кандидат за главен прокурор. Така е в демократичните общества, където има разделение на властите. А не по-малко пагубна за демокрацията от липсата на независимост на властите една от друга е тяхната зависимостта от икономическото задкулисие. е основната заплаха за демокрацията в България и основната причина страната ни да е на последно място в Европейския съюз. А независимостта на съдебната власт и прокуратурата, както и възможността да бъдат и те контролирани, са най-важното условие за премахване на корупцията и влиянието на задкулисието. Но, уви, проблеми с либералната демокрация има не само в България. Орбан въведе термина \"нелиберална\" демокрация. Какво може да означава това? Либерална демокрация означава демокрация, при която освен че мнозинството управлява, правата на малцинствата са защитени и всички граждани са равни пред закона. \"Нелиберална\" демокрация би трябвало да означава обратното – диктатура на управляващите, които са избрани от мнозинството. На либерално-демократичната просвещенска мечта, според която всички хора имат равни права. Връща ли се светът към националистическата мечта от миналия век? И дори към религиозната средновековна мечта – идеята за джихад или за отбранителна\"цивилизационна\" война на \"християнска\" Европа и САЩ срещу мигрантите от преобладаващо ислямски страни? От една страна, новите технологии силно улесняват бързото голямо забогатяване и улесняват икономическия монополизъм. Примери са Фейсбук, Амазон, Гугъл, Майкрософт и Епъл. Новите технологии обаче увеличават и способността за вътрешен контрол и международно влияние на тоталитарни режими като Китай и Русия.  Но има и друга причина за това, че либералната демокрация преживява криза дори в западния свят. Или друг ъгъл на същия проблем. За съжаление много хора в глобалния свят се чувстват отхвърлени и изоставени. Губят си работата (често поради роботизацията на физическия труд) или имат материални проблеми. Тези материални проблеми са несравнимо по-малки все пак от проблемите, които същите хора, или родителите им, са имали преди 50 години. Но днес хората чувстват своята отхвърленост и бедност много по-осезаемо, защото виждат картинно ясно (чрез социалните мрежи и жълтите медии) разликата между себе си и свръхбогатите. Отхвърлените, бедните работещи се плашат от нашествието на чужденците, които ще им вземат работата срещу по-ниско заплащане. Външните и вътрешни врагове на обединена Европа допълнително и умищлено плашат хората чрез фалшиви новини. Така отхвърлените, бедните прегръщат националпопулиски и антилиберални идеи.  Социалните мрежи играят решаваща роля в този процес. Имаме чувството, че Фейсбук е една глобална платформа, където можем да общуваме с целия свят. Но на практика общуваме само с ограничен кръг приятели, които мислят като нас. Често и с фалшиви профили на тролове. Така можем лесно да бъдем облъчвани с фалшиви новини и да живеем изолирани в един нереален микросвят. Социалните мрежи дават голяма възможност не само бързо да се организираме за протести, но и да бъдем следени и незабелязано контролирани, както от компании с търговски цели, така и от политически сили и тайни служби. Просвещенската мечта за един свят на свобода на индивида и равноправие между хората, на либерална демокрация, се разпространи глобално след края на Студената война. Но дали сега тази глобална мечта не губи силата си и не се измества от множество алиенирани лични мечти или национални мечти? И всичко това – на фона на все по-могъщо и все по-невидимо икономическо и политическо задкулисие.  Не трябва да се оставяме да бъдем приспивани и водени за носа! Много важна е ролята на едно будно гражданско общество – и у нас, и в целия свят – което да не позволява една и съща сила да контролира и трите власти в държавата. Да се противопоставя на задкулисието, често подпомагано и от външни сили, което се опитва да дърпа конците на всичко в държавата.", "date": "2019.07.31", "title": "Заплахи за либералната демокрация – у нас и по света"}
{"url": "https://www.dnevnik.bg/evropa/2019/07/31/3945345_frenski_ministur_nareche_idiotska_zaplahata_na_trump/", "text": "Френският министър на земеделието Дидие Гийом заяви вчера, че заплахата на американския президент Доналд Тръмп срещу френското вино е \"напълно идиотска\", предаде \"Ройтерс\", цитирана от БТА. .  Тръмп  заплаши мината седмица  с ответни мерки след решението на Франция  да обложи с данък големите технологични компании , много от които са с централи в САЩ. Той заяви също така, че американското вино е по-добро от френското.  Абсурдно е от гледна точка на воденето на политически и икономически дебат да заявите, че ако се обложат дигиталните компании, ще отговорите с облагане на виното. Напълно идиотско е, каза Гийом пред телевизия Бе Еф Ем.  Американското вино не е по-добро от френското, подчерта министърът. В събота френският финансов министър  Брюно Льо Мер заяви , че Франция ще изпълни намерението си да облага с данъци приходите на големите технологични компании и призова САЩ да не вкарват търговските мита в дебата за справедливото облагане на цифровите услуги. Той добави, че Франция се надява лидерите от Г-7 да постигнат принципно споразумение за универсално данъчно облагане на цифровите услуги на следващата среща на върха в Биариц. По думите му Франция ще отмени националния си цифров данък, ако бъде постигнато споразумение за универсален данък на равнище Организация за икономическо сътрудничество и развитие. Льо Мер подчерта, че френският данък върху гигантите в цифровата сфера няма да засяга само американски компании, а ще бъде наложен и върху европейски и китайски фирми.", "date": "2019.07.31", "title": "Френски министър нарече \"идиотска\" заплахата на Тръмп за мита върху френските вина"}
{"url": "https://www.dnevnik.bg/evropa/2019/07/31/3945357_italiia_vremenno_zabrani_kupaneto_na_plajove_v/", "text": "Временна забрана за къпане е въведена на редица плажове в италианските курортни градове Римини и Ричоне на Адриатическо море заради превишено съдържание във водата на някои бактерии, предаде ТАСС.  Става дума за ешерихия коли и ентерококи, предизвикващи различни инфекциозни заболявания, уточнява \"Анса\".  Здравните служби на област Емилия-Романя са направили планови проверки на водата по крайбрежието и са установили превишаване на допустимото съдържание на бактериите. Забраната обхваща 13 плажа в Римини, два в Ричоне и два в Католика. Замърсяването се дължи на попадане в морето на канализационни води след силните дъждове през уикенда.  Анализите на морската вода ще бъдат повторени и забраната ще бъде вдигната, когато всички показатели се върнат в нормата, посочват службите. /БТА", "date": "2019.07.31", "title": "Италия временно забрани къпането на плажове в популярни курорти заради бактерии"}
{"url": "https://www.dnevnik.bg/sviat/2019/07/30/3945143_v_siriiski_lager_opasnostta_ot_isliamska_durjava_ostava/", "text": "Пазачи, намушкани с нож, опити за бягство, черно знаме на Ислямска държава (ИД), издигнато от нейни поддръжнички. В бежанския лагер Ал Хол в Сирия жени и деца, свързани с джихадистите, показват открито враждебността си към кюрдите, които ги пазят. Гневът е удържан с големи усилия в този лагер в Североизточна Сирия, в който са струпани над 70 хил. души - сирийци и иракчани, но също така и французойки, белгийки или германки. Пред журналист на АФП жените бързат да порицаят липсата на помощи и лошите медицински грижи. Без колебание хвалят \"халифа\" Абу Бакр ал Багдади, лидерът на ИД, чиято съдба е неизвестна. Уверяват предизвикателно, че чакат заповедите му. Иракчанка и майка на три деца, Ум Сухаиб признава, че пазачи на Асайиш, местната кюрдска полиция, натоварена със сигурността на лагера, са били нападани. \"На два или три пъти имаше намушкани членове на Асайиш\", казва 23-годишната жена, признавайки, че отговорността е на \"Мухаджират\", чужденките, свързани с ИД. \"Защо ги намушкват? Защото те помагат на несправедливостта да тържествува\", възмущава се иракчанката, покрита от глава до пети с черен никаб. Тя обвинява пазачите, че извършват \"нощни набези\" в палатките на \"сестрите\". Тя е вдовица на тунизиец, който се е присъединил към ИД. Нейният съпруг, казва тя, е загинал при нападение срещу Сирийските демократични сили (SDF), съюз на кюрдски и арабски бойци, подкрепян от Вашингтон, който води борба срещу джихадистите. Завръщането на халифата През март именно SDF обявиха поражението на \"халифата\", след като превзеха  последния бастион на ИД в Багуз , селце в източните покрайнини на Сирия. През всичките месеци на боеве десетки хиляди души, включително жени и деца на джихадисти, бяха евакуирани, за да бъдат прехвърлени в Ал Хол, в контролираната от кюрдите североизточна част на Сирия. Общо около 12 хил. чужденци - 4000 жени и 8000 деца - се намират в лагерите на североизток, сочат данни на кюрдските власти. \"Дошли сме в лагера само за да следваме заповедите\" на Багдади, казва Ум Сухаиб. Тя иска \"възстановяване на халифата, за да можем да живеем там\". Навсякъде в лагера има наблюдателни камери. Разделени от сирийците и иракчаните, чужденките и техните деца живеят в ограден периметър. За да отидат на пазар, да получат помощи или да отидат до клиниките, трябва да ги придружава пазач. \"Има опити за бягство, те ни смятат за врагове\", признава Амер Али, отговарящ за сигурността на лагера, имайки предвид поддръжниците на Ислямска държава. Той уверява обаче, че ситуацията е под контрол. Преди няколко седмици чужденка в друг лагер, Родж, опитала да избяга от болница в района на Маликия (в североизточна Сирия). Свалила черния си никаб в тоалетните и облякла бяла рокля. Но била задържана според два медицински източника. \"Все още има опасност\" В средата на този месец видеоклип, разпространяван в социалните мрежи, показваше черното знаме на ИД, окачено на стълбовете за уличното осветление в Ал Хол, докато жени в черни никаби и деца скандираха \"Аллах е най-велик\". ИД \"се опитва да разпространява своята идеология чрез жените\", добавя Али, като признава, че видеозаписът е автентичен. Той уверява, че дори децата замерват пазачите с камъни: \"Майките им казват \"те са тези, които убиха баща ви и унищожиха нашата къща\". Кюрдите, които искат връщане на чужденките и техните потомци в родните им страни, предупреждават, че децата могат да станат \"бомби със закъснител\", ако не бъдат превъзпитани и реинтегрирани. Шихмус Ахмед, отговарящ за бежанците в кюрдските власти, е наясно с проблемите, свързани със сигурността. \"Ние нямаме средствата да попречим на всичко, което се случва, но се опитваме да ограничаваме инцидентите\", подчертава този представител, признавайки, че има нападения срещу пазачи и служители на международни агенции. Хората, задържани в лагерите, \"остават привързани към своята идеология и все още представляват опасност\", предупреждава той. Под черния си никаб Ум Абдел Азиз не крие гнева си. 20-годишната жена не знае нищо за съдбата на съпруга си, арестуван при излизането си от Багуз преди няколко месеца. \"За нас смъртта е за предпочитане пред този живот и това унижение\", заявява сирийката. В Багуз \"имаше просперитет. Имахме пари, тук горим в пламъците на ада\". /БТА", "date": "2019.07.31", "title": "В сирийски лагер опасността от \"Ислямска държава\" остава"}
{"url": "https://www.dnevnik.bg/skorost/2019/07/31/3945379_spodelenite_trotinetki_v_sofiia_shte_sa_registrirani_i/", "text": "Електрически тротинетки на територията на София ще могат да бъдат отдавани под наем само ако са регистрирани и с ограничение на скоростта. Това са се договорили експерти от Държавна агенция \"Безопасност на движението по пътищата\" (ДАБДП) и представители на кметството. В съобщение до медиите от държавния орган казаха, че това е първата от обявените серия от срещи с местната власт за предстоящите изменения в Закона за движение по пътищата, с които да се регламентира ползването на такъв тип превозни средства. Към момента две компании имат интерес да предлагат тротинетки под наем в София. На дискусия през миналата седмица  беше обявено , че за наемането и оставянето им ще бъдат обособени 227 места, от които 158 ще са на паркоместа в синя и зелена зона. Местата за наемане и оставяне на споделените електрически тротинетки ще могат да се ползват и от частни лица за оставяне също на велосипеди, мотопеди до 50 кубика и лични електрически двуколесни превозни средства. Регистрацията има за цел да се гарантира проследяемост и безопасност на движението на тротинетките. За момента не се предвижда подобно изискване на личните превозни средства от този тип, се казва в съобщението. От ДАБДП смятат, че в закона трябва да се регламентира и използването на задължителни предпазни средства при използване на електрически тротинетки, което трябва да бъде съобразено и при предлагането им за споделено пътуване. Максималната скорост на движение на този тип превозни средства тепърва предстои да се обсъжда. Тя ще важи както за тротинетките за споделено ползване, така и за тези, които се предлагат в търговската мрежа. След определянето на максималната скорост компании, които развиват дейност по отдаването им под наем, ще бъдат задължени да я въведат в своите превозни средства. За тротинетки за частно ползване ограничаването трябва да правят търговците, които внасят и продават такива превозни средства. Според мнението на експертите съществуват и други варианти за манипулации – както чрез директен внос от трета страна, така и софтуерно, затова изискванията ще бъдат детайлизирани и обект на допълнителен контрол. През  миналата седмица от агенцията обявиха , че според тях в градски условия максималната допустима скорост за тях трябва да е 20 км/ч, като каращите ги трябва да са на поне 14 години. Има и идея, когато електрическите тротинетки се ползват от лица до 16 години, максималната скорост да е 12 км/ч.", "date": "2019.07.31", "title": "Споделените тротинетки в София ще са регистрирани и с ограничение на скоростта"}
{"url": "https://www.dnevnik.bg/sport/2019/07/31/3945368_sudut_otkaza_na_kaster_semenia_da_uchastva_na/", "text": "Кастер Семеня няма да защитава титлата си на 800 метра на предстоящото световно първенство, след като трибунал на швейцарския федерален съд отхвърли молбата ѝ, отнасяща се новото правило за нивата на тестостерон. В началото на годината  IAAF нареди атлетките  с различно сексуално развитие (в дисциплините от 400 метра до една миля) да приемат медикаменти, за да понижат нивото на тестостерон, ако искат да се състезават при жените. Семеня обжалва решението на Спортния арбитражен съд в Лозана (КАС), което по-рано също потвърди правилото. На първа инстанция швейцарският федерален съд се произнесе в нейна полза, но сега решението е отменено. Семеня, която по рождение има по-високи нива на тестостерон, получава нечестно предимство спрямо останалите според ИААФ. На този етап тя е категорична, че няма да участва на световното първенство в Доха от 27 септември до 6 октомври. Южноафриканката е двукратна олимпийска шампионка на 800 метра (Лондон 2012 и Рио 2016). Тя има три световни титли в дисциплината от първенствата в Бернлин, Дегу и Лондон. През 2017 г. спечели бронз на 1500 метра. Какъв е казусът на Семеня четете  тук .", "date": "2019.07.31", "title": "Съдът отказа на Кастер Семеня да участва на световното по лека атлетика"}
{"url": "https://www.dnevnik.bg/bulgaria/2019/07/31/3945375_kalin_kalpakchiev_sudebniiat_suvet_podmeni_debata_za/", "text": "Съдийската колегия на Висшия съдебен съвет (ВСС) е  реагирала под принуда и с нежелание  по случая с изтеклите лични данни на съдия Мирослава Тодорова, които  бяха публикувани  в имуществената й декларация на сайта на Инспектората към ВСС. Това заяви председателят на Съюза на съдиите в България Калин Калпакчиев пред БНР. Според него не е ясно какво ще се случи след проверката в инспектората и защо прокуратурата не е активна по този случай. По думите на Калпакчиев липсата на адекватна и своевременна реакция от ВСС, прокуратурата и инспектората показва думите на съдия Тодорова, които тя изрече вчера пред съдийската колегия – че \"има някаква организирана анархия\" или некомпетентност и неспособност за защита на личните данни на съдиите. \"Ако всеки един съдия може да стане жертва на подобна \"немарливост\", това изобщо не е маловажен проблем\", подчерта Калпакчиев. Той коментира и темата за избора на нов главен прокурор, както и репликата в  телевизионно интервю пред БНТ  на единствения кандидат Иван Гешев, който казва, че \"не е привърженик на разделението на властите\". \"Репликата на кандидата за главен прокурор, изпусната в интервюто, или може би провокативно да я е казал, знаейки, че нищо няма да последва от това, всъщност може и да е вярна, т.е., че разделение на власти и по-специално независимост на съдебната власт не съществува или поне в повечето случаи\", каза Калпакчиев. Според председателя на Съюза на съдиите в България ВСС е успял успешно да подмени изцяло разговора и темата, която е важна за процедурата по избор на главен прокурор – за реформата на прокуратурата и намаляване на правомощията на главния прокурор, който в момента има правомощия в много сфери в обществения живот. \"Когато е ясно, че се разполага същината на процедурата в летния сезон, това показва нежелание да има сериозно обсъждане\", смята Калпакчиев.", "date": "2019.07.31", "title": "Калин Калпакчиев: Съдебният съвет подмени дебата за избор на нов главен прокурор"}
{"url": "https://www.dnevnik.bg/photos/2019/07/31/3945382_snimka_na_denia_ljulki_prez_ogradata_na_trump/", "text": "Двама преподаватели по архитектура и дизайн в Калифорния монтираха детски люлки през оградата, разделяща САЩ от Мексико. Роналд Раел от Университета на Калифорния в Бъркли обяснява, че така искат да изтъкнат, че \"каквото става от едната страна на границата има преки последици от другата\". С колегата му Вирджиния Сан Фратело от щатския Университет на Сан Хосе избрали мястото между градовете Сънланд парк в щата Ню Мексико и Сиудад Хуарес.", "date": "2019.07.31", "title": "Снимка на деня: Люлки през оградата на Тръмп"}
{"url": "https://www.dnevnik.bg/sviat/2019/07/31/3945383_kitai_obiavi_che_e_pusnal_povecheto_mjusjulmani_ot/", "text": "Повечето хора, изпратени в масови центрове за задържане в китайския Синцзян-Уйгурски автономен район, са се върнали в обществото, заяви днес висш местен служител, но отказа да посочи колко души са задържани през последните години, предаде \"Ройтерс\". Според експерти на ООН и активисти най-малко 1 милион уйгури и хора от други предимно мюсюлмански малцинствени групи са задържани в лагери в района. Китай определя лагерите като центрове за професионално обучение, чиято цел е да помогнат за изкореняване на религиозния екстремизъм и да съдействат за научаване на нови работни умения. \"В момента повечето хора, получили обучение, вече са се върнали в обществото, върнали са се у дома\", каза заместник-председателят на Синцзян Алкен Туняз на брифинг в Пекин. На въпрос колко хора са били задържани в центровете той отговори, че броят е \"динамичен\" и че повечето са успели да получат работа. Според него \"отделни страни и новинарски медии... клеветят и очернят (Китай)\" заради центровете. Китайските власти не са публикували подробни данни за броя на хората, изпратени в лагерите, и ограничават достъпа на независими следователи.", "date": "2019.07.31", "title": "Китай обяви, че е пуснал повечето мюсюлмани от лагерите в Синцзян"}
{"url": "https://www.dnevnik.bg/sport/2019/07/31/3945381_grigor_dimitrov_chuvstvam_che_se_vrushtam_kum_moia/", "text": "Григор Димитров е концентриран над своята игра и това да се изкачи обратно в световната ранглиста. Това каза българският тенисист след  победата над Стив Джонсън  със 7:6 (4), 4:6, 7:6 (5) в първия кръг на турнира в Лос Кабос, Мексико. Бившият №3 в света взе първи успех от над два месеца, въпреки че имаше някои трудности срещу американеца. \"Доволен съм. Знаех, че трябва да бъда готов за всичко. Първият сет беше доста добър за мен, след това във втория също имах своите шансове. Той започна да сервира по-добре и ми стана по-трудно при ретурите. След това в третия имах предимство, но той изигра много силен гейм и ме проби, когато сервирах за мача. Тайбрекът беше супероспорван, но се радвам, че в края успях да го спечеля\", каза Димитров след срещата. В мача с Джонсън той пропусна мачбол, а след това имаше критичен момент и в тайбрека, но успя да се справи с 94-ия в света. Във втория кръг Димитров ще срещне поставения под №2 в Мексико Гуидо Пея.   Дотук двамата са играли два пъти и имат по една победа. \"Той (Пея) е левичар и играе страхотен тенис. Мога да очаквам всичко от него, но сега съм концентриран изцяло върху играта от моята страна на мрежата. Това е най-важното. Работих върху много неща в последните месеци. Чувствам, че бавно, но сигурно се връщам към моя ритъм\", добави Димитров. Мачът между двамата ще бъде в четвъртък рано сутрин.", "date": "2019.07.31", "title": "Григор Димитров: Чувствам, че се връщам към моя ритъм"}
{"url": "https://www.dnevnik.bg/politika/2019/07/31/3945389_bsp_pak_iska_otmiana_na_sankciite_sreshtu_rusiia/", "text": "В последния работен ден на парламента преди лятната ваканция БСП отново заговори за отмяна на санкциите срещу Русия. Днес с 50 подписа на социалисти в деловодството на Народното събрание бе внесено проекторешение, в което се предвижда България да поиска отмяна на санкциите, които Европейският съюз (ЕС) наложи след анексирането на Крим. Според депутата от БСП Антон Кутев заради санкциите са ощетени сектори като туризъм, лека и хранително-вкусова промишленост. Той добави, че Франция и Кипър вече са приели такива решения, а Белгия и Словакия обсъждат в момента. Според БСП в момента има двоен стандарт, тъй като големи корпорации инвестират в Русия.", "date": "2019.07.31", "title": "БСП пак иска отмяна на санкциите срещу Русия"}
{"url": "https://www.dnevnik.bg/sviat/2019/07/31/3945387_epul_prodava_vse_po-malko_smartfoni/", "text": "Епъл\" (Apple) отчете приходи от 53.8 млрд. долара през третото тримесечие. Печалбата на американската компания е 10 млрд., което е 13-процентов спад, но надхвърля очакванията на пазара, съобщи \"Франс прес\". Продажбите на смартфони на марката с отхапаната ябълка са намалели от 29.4 млрд. долара до близо 26 млрд., което е по-малко от прогнозите на анализаторите. Но за сметка на това приходите от услуги (\"Епъл пей\", \"Ап стор\", \"айТюнс\", \"Епъл мюзик\", айКлауд и т.н.) са се увеличили с 15 процента за една година до 11.5 млрд. долара, съобщи вчера компанията в комюнике. Акциите на компанията се повишиха с 4.6 на сто в електронната търговия след затварянето на Нюйоркската фондова борса - признак, че инвеститорите се доверяват на завоя на \"Епъл\". Финансово зависим от айфона - който генерира близо половината от приходите му - технологичният гигант започна диверсификация към сферата на услугите. За четвъртото тримесечие (юли-август-септември) \"Епъл\" предвижда оборот между 61 и 64 млрд. долара.", "date": "2019.07.31", "title": "\"Епъл\" продава все по-малко смартфони"}
{"url": "https://www.dnevnik.bg/bulgaria/2019/07/31/3945390_sasht_privetstvaha_sdelkata_za_f-16_borisov_nikoi_v/", "text": "САЩ приветстват решението на българското правителство да купи осем многоцелеви изтребителя F-16, оборудване и боеприпаси към тях, се казва в съобщение на Държавния департамент. \"Поздравяваме премиера Бойко Борисов и българското правителство за това, че пое ангажимента да модернизира армията чрез придобиването на тези високоспособни, оперативно съвместими с НАТО самолети. Очакваме с нетърпение да работим с България по този проект и да засилим дългосрочното си стратегическо сътрудничество\", се казва в съобщението. Оценяваме и ключовата роля, която изигра американския Конгрес в подкрепата за използването на чуждо военно финансиране за част от тази придобивка, както и координираното усилия в правителството на САЩ за постигане на този успех\", продължава то. Вчера с публикуването в \"Държавен вестник\" на закона за ратификация на сделката и бюджетните изменения, които я осигуряват финансово, са изпълнени всички законови изисквания от българска страна тя да бъде сключена в поставения срок 5 септември. Президентът Румен Радев не наложи вето върху закона, осигуряващ  1.256 млрд. долара  , с които България ще плати в аванс бойните машини. На свой ред премиерът Борисов благодари днес на всички, работили по стратегическия проект. На днешното правителствено заседание той поздрави министерствата на отбраната, на финансите, на икономиката. \"Това, което излиза от департамента на САЩ, го четат всички. Никой извън България не би си помислил, че българското и американското правителство са били подвластни на лобизъм или на корупционни действия\", каза Борисов, цитиран от \"Фокус\". Той напомни, че 28 години след промените България не е купувала нови модерни оръжия и все още армията използва стари руски оръжия. \"Истински съжалявам, че нашите партньори вдясно нито веднъж не се опитаха да ни помогнат и защитят, защото това е и геостратегическо решение\", добави Борисов. ", "date": "2019.07.31", "title": "САЩ приветстваха сделката за F-16, Борисов: Никой в чужбина не говори за лобизъм"}
{"url": "https://www.dnevnik.bg/sviat/2019/07/31/3945417_supruga_na_emira_na_dubai_poiska_zashtita_sreshtu/", "text": "Принцеса Хая Бинт ал Хусейн, съпруга на един от най-известните лидери в Близкия изток, поиска от съд в Лондон защита срещу принудителен брак, съобщиха Би Би Си и \"Гардиън\". Известната като  трета поред \"дубайска принцеса\" , решила да избяга от емирството, започна във вторник делото в лондонски съд, с което иска право на попечителство над децата (с които напусна Обединените арабски емирства) и заповед за защита. Все още не са известни подробности за иска ѝ. Шейх Мохамед бин Рашид Ал Мактум, емир на Дубай и премиер на ОАЕ, опитва да си създаде образ на  политически  и икономически реформатор на страната си. Известен с поемите си (каквато  написа и за Катар ), той  публикува  в \"Инстаграм\" гневно произведение, в което обвиняваше неназована жена в предателство. Ал Мактум иска от съда да осигури връщането на децата в Дубай и да се ограничи съобщаването на информация за заповедите, които би издала институцията (съдията отхвърля последното искане). Не е за пръв път Шестата съпруга на на шейх Мохамед, сега 45-годишна, е омъжена за него от 2004 г. Родена в Йордания и полусестра на крал Абдула Втори, тя е известна и като спортист в страната си, която представлява в конния спорт на Олимпийските игри в Сидни през 2000 г. Бягството ѝ първоначално бе в Германия, но впоследствие бе съобщено, че живее в центъра на Лондон, в къща за 107 млн. долара. Би Би Си отбелязва, че ако съпругът ѝ поиска тя да се върне в Дубай, това би могло да е дипломатически проблем за близката с ОАЕ Великобритания. Две от дъщерите на шейх Мохамед (за когото се твърди, че има общо 23 деца) са се опитвали да избягат. Латифа, успяла да избяга по море, бе заловена миналата година край Индия и върната в Дубай. Тогава принцеса Хая защити репутацията на Дубай, но според някои източници едва по-късно е научила смущаваща информация за операцията по връщането ѝ. През юли 2000 г. Шамса ал Мактум, една от дъщерите на Мохамед, замалко избяга от имение на семейството в Англия - първо стигнала с джип до оградата и се провряла през нея, оставяйки колата. Година по-късно бе намерена в Кеймбридж.", "date": "2019.07.31", "title": "Съпруга на емира на Дубай поиска защита срещу принудителен брак"}
{"url": "https://www.dnevnik.bg/bulgaria/2019/07/31/3945430_predsedateliat_na_antikorupcionnata_komisiia_plamen/", "text": "Председателят на Комисията за противодействие на корупцията и отнемане на незаконно придобитото имущество (КПКОНПИ) Пламен Георгиев е подал оставка. Това обяви председателят на парламента Цвета Караянчева днес. Освобождаването на Георгиев ще бъде гласувано малко по-късно днес в последния работен ден на депутатите, които от утре са в лятна ваканция. Оставката е депозирана днес, а депутатите очакват Георгиев да дойде в парламента, за да обясни мотивите си. Пламен Георгиев е в отпуск от април т.г. заради проверка на придобит от него апартамент в София. Той излезе в отпуск минути, след като премиерът Бойко Борисов обяви, че хората по високите етажи на властта, чиито имоти се проверяват, трябва или да подадат оставки, или да излязат в отпуск. След оттеглянето на Георгиев КПКОНПИ се ръководи временно от неговия заместник - Антон Славчев.  Според \"Капитал\"  ръководителят на комисията е искал да се оттегли още преди месец, но не е получил зелена светлина от премиера Борисов. Решаващо обаче се е оказала номинацията на Иван Гешев за главен прокурор, тъй като двамата с Пламен Георгиев имат сериозни противоречия. След като ГЕРБ и ДПС промениха закона за противодействие на корупцията, вече може новият председател на КПКОНПИ да не е юрист. Още избухването на скандала се търси наследник на Георгиев, посочва още \"Капитал\". Преди да бъде назначен за председател на комисията през 2012 г., Пламен Георгиев беше зам.-ръководител на Специализираната прокуратура - пост, на който би трябвало да се върне след оставката, ако Висшия съдебен съвет приеме, че притежава необходимите качества по закон. Проверката на апартаментите на хората във властта беше разпоредена от главния прокурор Сотир Цацаров по публикации в медиите за придобити недвижими имоти от трима души, сред които и Пламен Георгиев. Според  в. \"Капитал\"  Пламен Георгиев не е разполагал с доказани средства, за да купи апартамента си на три нива, намиращ се срещу сградата на външно министерство в София. Шефът на КПКОНПИ е придобил (поне по документи) апартамента за 150 хил. евро, а преди това той е бил обявен за продажба на близо двойно по-висока цена - 265 хил. евро. При възникването на казуса Георгиев обяви, че е готов да си подаде оставката, ако има каквито и да е съмнения. \"И до ден днешен не разбирам как изобщо бях замесен в цялата тази ситуация. Всъщност парите ми са кристално чисти – имам кредит и наследствен апартамент\", е мнението на председателят на КПКОНПИ. Отделно върви проверка и за законността на постройка, изградена на тераса, ползвана от Пламен Георгиев.  Община \"Слатина\" се очаква  да се произнесе по казуса до края на август (още по темата виж във видеото). Случаят се заплете на 24 юни, когато директорът на общинския \"Строителен контрол\" - арх. Влади Калинов, спря назначената процедура по събарянето на постройката без документи. Два дни по-късно на среща с Фандъкова той  подаде оставка , тъй  като не можа  да покаже строителните книжа на въпросната постройка.  В  декларацията за имущество за 2018 г.  председателят на антикорупционната комисия Пламен Георгиев е декларирал, че има да изплаща остатък от ипотека, който е изчислен на 165 513 лв. (бел. ред. поради печатна грешка първоначално беше посочено, че остатъкът от ипотеката е 1655513 лв.) Той е посочил, че разполага с 10 000 лв., а освен това има 4 депозита в страната. Общата стойност на банковите влогове на Георгиев е 29 533 лв. Декларирал е и един на съпругата си Ирена, който е за 499 лв. В края на май Георгиев  обясни подробно пред \"Дневник\"  защо в предходната си декларация за 2017 г. има разминаване.", "date": "2019.07.31", "title": "Председателят на антикорупционната комисия Пламен Георгиев е подал оставка"}
{"url": "https://www.dnevnik.bg/bulgaria/2019/07/31/3945445_specializiranata_prokuratura_poiska_postoianen_arest/", "text": "Специализираната прокуратура е внесла в Специализирания наказателен съд искане за налагане на мярка за неотклонение \"Задържане под стража\" на обвинения за подбудителство към кибертероризъм Иван Тодоров, съобщиха днес от прокуратурата. Той е собственик на \"Тад груп\", в която работи обвиненият, че е източил данните от масивите на приходната агенция, Кристиян Бойков. Освен Тодоров и Бойков  обвиняем е и търговският директор на \"Тад груп\" Георги Янков . Иван Тодоров беше задържан вчера  на летище \"София\", в момента, в който се върна от бизнес пътуване в Канада. Защитата му твърди, че той е натопен, а атаката вероятно идва от конкуренти. Нови подробности около разследването на хакерската атака срещу НАП от прокуратурата ще дадат днес в 13 часа. При изтекли лични данни на над 4 млн. живи българи  от НАП все още твърдят , че едва за 189 има излязла опасно много информация. Останалите не били застрашени от нищо. Не се налагало да се вземат и специални мерки - смяна на лична карта, пароли на електронни пощи и други. От НАП качиха на сайта си и о тговори на някои от най-сериозните притеснения за хората  от възможни измами.", "date": "2019.07.31", "title": "Специализираната прокуратура поиска постоянен арест за собственика на \"Тад груп\""}
{"url": "https://www.dnevnik.bg/politika/2019/07/31/3945398_v_novi_uchebnici_za_vuzroditelniia_proces_-_glednata/", "text": "                         .                                Уважаеми г-н Вълчев, Бих искала да взема отношение към един проблем от интерпретациите на периода 1944-1989 в учебниците по история и цивилизации за 10 клас: асимилацията на мюсюлмани, наречена от режима възродителен процес – понятие, което и досега продължаваме да повтаряме, включително – в учебниците. Това е проблем, по който се считам компетентна, тъй като съм провела множество изследвания както на самия процес, така и на травматичната памет за него. Асимилацията на българските мюсюлмани във въпросния период – едно от най-големите престъпления на режима – е представена различно в учебниците, в повечето случаи – твърде бегло. Засегнати са основно събитията от 1984-1985 – преименуването на турците, без да са споменати дори (със съвсем малки изключения) периодичните смени на имената, извършени с българи и роми мюсюлмани и татари.  Бих искала да обърна специално вниманието Ви върху учебника на издателство \"Домино\", където на \"възродителния процес\" (отново само при турците) са отделени цели три страници (267-269). Урокът представлява упражнение и на учениците е препоръчано сами – въз основа на документи – да дадат \"своята оценка за събитията\", които се оказват \"най-дискутираните в съвременната история на България\".  До този момент си мислех, че оценката за етническа и верска асимилация може да бъде само отрицателна и не би трябвало да подлежи на дискусии... След като старателно описват четири атентата, извършени от турци в периода 1984-1987 година, авторите съобщават за още множество, неизвестни за широката общественост – и по време на посочения период, и сега - \"атентати, убийства и диверсии\" – резултат от дейността на \"42 нелегални протурски групи\". Източниците, от които черпят тази информация, са донесенията на Държавна сигурност и спомените на извършителите на асимилацията. Целта, предполагам, е учениците да си представят страшния терор, на който са били подложени предците им, повечето от тях – носталгично споменаващи периода като оазис на спокойствие и сигурност... Следват документите: - Обръщението на Т. Живков от 29 май 1989, когато България изгони съгражданите си от турски произход. От него учениците разбират, че \"благодарение тъкмо на победата на социалистическата революция\" мюсюлманите са извадени от \"мрака на нищетата и безправието\", на които ги била обрекла Османската империя. (Няколко страници по-нататък – на с. 273 – авторите на учебника се съгласяват с това твърдение.) - Донесения на Държавна сигурност, чрез които учениците затвърждават познанията си за \"повсеместен терор и диверсия\", както и за \"активна враждебна подривна дейност\". Намесени са Турция и САЩ, които помагали на диверсантите, а пък Горбачов – вместо да им попречи – щял да \"запази неутралитет\". - Цитат от книга на офицера от Държавна сигурност Бончо Асенов. От този изтъкнат участник в асимилацията учениците разбират, че протестиращите невъоръжени турци вероломно нападали въоръжените \"сили на МВР и части на гранични войски\", че убитите са ударени само от рикошети, а бебето Тюркян е \"стъпкано от тълпата\", защото майка му го изпуснала... Други документи няма. Накрая учениците са посъветвани да помислят \"защо тогавашната власт нарича преименуването Възродителен процес, а Турция, западните държави и арабският свят го определят като престъпление\". Очевидно и авторите на учебника, и редакторът, и приемащата комисия не знаят, че българската държава, макар с голямо закъснение, също определи асимилацията като престъпление. Последният щрих от тази недопустима риторика е заявлението, че Решението за връщане на имената от 29.ХII.1989 било компромис... (с. 274) Учебникът на \"Домино\" е пълен с още много недопустимости. Ще цитирам само онази, която ми се стори най-смехотворна: Заради османското нашествие българите заживели \"затворено и изолирано. Поради това се появили големи различия в говора (диалекти), в облеклото и в поминъка\". (с. 106) Изглежда, останалите народи, непреживели османско нашествие, не познавали различия в говорите, носиите и поминъците си. Искрено се надявам, господин министре, че подобен тип \"знание\" няма да стигне до българските ученици. 29.07.2019 С уважение: Евгения Иванова", "date": "2019.07.31", "title": "В нови учебници за възродителния процес - гледната точка на Тодор Живков и ДС"}
{"url": "https://www.dnevnik.bg/biznes/2019/07/31/3945447_maia_manolova_vnese_zakonoproekta_si_za_lichniia_falit/", "text": "Омбудсманът Мая Манолова предлага на Народното събрание да уредят законодателно възможността физическите лица да обявяват фалит. Според идеята й новите правила ще се прилагат само за добросъвестните длъжници, тоест хора, които не са харчили за \"луксозно потребление или непремерени инвестиции\".  По думите на Манолова, цитирана от \"Фокус\", целта е да се реши проблемът на \"хилядите българи - вечни длъжници и бегълци в собствената си държава, които се крият, защото са в невъзможност да си платят дълговете, а и младите хора, които искат да започнат бизнес, да проявят смелост, да организират по един добър начин своя живот и на семействата си\". Към настоящия момент, България е единствената държава в Европейския съюз, в която липсва правна уредба, уреждаща личния фалит на физически лица, се казва в мотивите на законопроекта и се дава за пример Хърватия, която се присъедини към ЕС през 2013г., а от 2016 г. има нормативен акт, уреждащ тази материя. Отбелязва се, че в България все още равнищата на необслужваните кредити през юни 2018 г. (9.2%) са значително над средните за Европейския съюз, а напредъкът в преструктурирането е изключително бавен. Към края на месец юни 2017г. записани в Централния кредитен регистър на БНБ са 2.33 милиона кредитополучатели, от тях 2.217 милиона са български граждани. Към края на 2018г. кредитополучателите са 2.475 милиона, от тях 2.26 милиона са физически лица, 102 000 са чужди граждани, а 8000 са физически лица със свободни професии. Сред числата не попадат задълженията на граждани например за битови сметки и други дългове. Попитана дали внася законопроекта, за да си осигури подкрепа на младите хора в кметската надпревара, Манолова отговори: \"Повече от една година ние заедно с магистрати, с експерти разработихме първо концепция, след това писахме текстове. Това е нашият едногодишен труд. Преди една година и половина, когато започнахме работа и през ум не би ви минало да ми зададете този въпрос\". \"Очаквам депутатите да чуят младите хора. Ако искаме да ги върнем в България, трябва да създадем среда те да бъдат тук. Приемането на този закон е част от тази среда, от задължителната нормативна база, да имат сигурността да инвестират, да започнат бизнес, да бъдат предприемачи и да допринасят тук в България\", каза омбудсманът. Какво предвижда проектът  Производството предлага бърза, прозрачна и достъпна процедура, насърчавана и подпомагана от държавата, която се развива пред съда с възможност за участие на всички кредитори, като гаранция за законосъобразност и стабилност на последиците от производството, се посочва в мотивите. Добросъвестността ще се преценява във всеки отделен случай според вида на задълженията, техния произход, периода на неизпълнение, поведението на длъжника и опитите му да изплати задълженията си. Длъжникът следва да бъде добросъвестен през цялото време на производството до приключването му. Основание за откриване на производството по несъстоятелност е състоянието на свръхзадълженост на длъжника. То е обективно, фактическо състояние с траен характер, при което лицето не разполага с достатъчно парични средства, за да изпълни свои парични задължения с настъпил падеж и с оглед очакваните доходи и предстоящи падежи на други задължения, няма да бъде в състояние да удовлетвори кредиторите си по парични вземания за продължителен период от време, който е дефиниран в закона. Свръхзадълженост не е налице, ако затрудненията на лицето са временни, а общият размер на задълженията не надвишава пет пъти размера на минималната работна заплата, определена за страната, предвижда проектът. Публичността на производството ще се осигурява чрез изграждане на електронен, общодостъпен регистър, в който се въвежда информация за физическите лица, подали молба за откриване на производство по несъстоятелност, за актовете на съда, постановявани в производството по несъстоятелност, данните за назначения управител на имуществото, както и информация относно обявяването в несъстоятелност според различните процедури. Процесът ще се администрира от управител - служител към Комисията за защита на потребителите, държавен съдебен изпълнител, лице, вписано като синдик, или друго лице, отговарящо на необходимите изисквания, предвижда законопроектът. Производството може да започне както по молба на длъжника, така и на кредитор. В случай, че молбата е подадена от кредитор, на длъжника е предоставена възможност да прецени дали иска да бъде образувано производство срещу него.", "date": "2019.07.31", "title": "Мая Манолова внесе законопроекта си за личния фалит"}
{"url": "https://www.dnevnik.bg/evropa/2019/07/31/3923265_severnoirlandskite_junionisti_sa_protiv_predpazniia/", "text": "Предпазният механизъм за ирландската граница в споразумението за Брекзит трябва да бъде отменен, заяви лидерът на северноирландската Демократична юнионистка партия Арлийн Фостър, която подкрепя правителството на малцинството на Борис Джонсън, предаде \"Ройтерс\". \"Предпазният механизъм беше трайният и фундаментален недостатък на споразумението за напускане на ЕС\", заяви Фостър пред \"Скай нюз\". \"Много важно е този механизъм да бъде отменен\", добави тя. \"Наистина се надяваме, че нашият нов премиер ще се справи с проблема, ще успее да накара тези в Европа, и особено в Дъблин, да проумеят факта, че не могат да разделят Великобритания, защото на практика предпазният механизъм прави това\", подчерта Фостър. Великобритания ще трябва да предложи на своята провинция Северна Ирландия референдум за отделяне от страната, ако правителството в Лондон се ориентира към \"твърд\" Брекзит, заяви лидерът на \"Шин фейн\" Мери Лу Макдоналд. \"Шин фейн\" е най-голямата националистическа партия в Северна Ирландия. \"Не знам как Великобритания може да изведе тази част на Ирландия от Европейския съюз и да каже със сериозно изражение на който и да е от нас, които живеем на този остров, че не трябва да получим демократичната възможност да решим своето бъдеще\", каза Мери Лу Макдоналд. \"Мисля, че това би било изключително скандално\", добави тя. По време на посещение в Северна Ирландия днес британският премиер Борис Джонсън заяви, че неговият водещ приоритет е да възстанови правителството на националното единство на провинцията, което разделя властта между партиите, представляващи интересите на юнионистите и националистите. Работата на правителството беше спряна преди две години и половина поради разногласия между партиите. Джонсън добави, че очаква на днешните срещи с местни партии да бъде обсъден и въпросът за Брекзит.", "date": "2019.07.31", "title": "Северноирландските юнионисти са против предпазния механизъм в сделката за Брекзит"}
{"url": "https://www.dnevnik.bg/sport/2019/07/31/3945135_mariani_se_razdeli_s_levski_beshe_neveroiatno/", "text": "Полузащитникът на \"Левски\"  Давиде Мариани  се раздели с клуба. Швейцарецът публикува видео във \"Фейсбук\", съпроводено от кратко послание: \"Беше невероятно, благодаря ти, \"Левски\". Благодаря, София!\" Мариани преминава в клуба от Обединените арабски емирства (ОАЕ) \"Шабаб ал Ахли\". Трансферната сума е 1.5 милиона евро, съобщава авторитетният transfermarkt.de. Клубът от Обединените арабски емирства потвърди за сделката, без да обявява подробности по трансфера. Преди ден сините представиха официалната програма за мача с АЕК (Ларнака) в Лига Европа, като на корицата е Мариани и вътре има интервю с него. Това е първа продажба за \"Левски\" през лятото, след като преди това тимът се раздели с 11 играчи, които бяха освободени или с изтичащи договори. Сделката за Мариани е втората най-голяма в последните шест години. По-рано през 2019 г. клубът продаде  Габриел Обертан в турския \"Ерзурумспор\"  за 1.705 милиона евро. Мариани е най-добре представящият се играч на \"Левски\" от началото на сезона. Той отбеляза шест гола в пет срещи за тима. Последният му мач беше в понеделник на стадион \"Георги Аспарухов\", когато вкара два пъти при  успеха над \"Ботев\" (Пловдив) с 3:1 . Швейцарецът премина на стадион \"Георги Аспарухов\" през юли 2018 г. като свободен агент, а \"Левски\" беше първият чуждестранен отбор в кариерата му след \"Цюрих\", \"Лугано\" и \"Шафхаузен\". За една година при сините Мариани отбеляза 17 гола в 44 мача във всички турнири. Халфът се отчете и с десет асистенции. \"Приех без да се замислям, офертата е много добра, а клубът с прекрасна репутация. Ще дам всичко от себе си, за да му помогна\", каза Мариани при представянето си.", "date": "2019.07.31", "title": "Мариани се раздели с \"Левски\": Беше невероятно"}
{"url": "https://www.dnevnik.bg/bulgaria/2019/07/31/3945478_bezlov_kompanii_plashtat_na_hora_v_nap_i_v/", "text": "Има много чужди компании, които плащат на служители на НАП, въобще на публичната администрация, за да получават масиви данни. Това коментира в интервю за вестник \"Сега\" старшият анализатор от Центъра за изследване на демокрацията Тихомир Безлов. Парадоксът е, че има доста скъпа информация и ниски заплати в администрацията, която се занимава с управление на тези бази, отбелязва той. По думите на Безлов проблемът с краденето на данни не е нов, но не се знаят мащабите му. Още в средата на 90-те години имаше огромно използване на публични данни за частни нужди, отбелязва Безлов и коментира, че и в НАП има служители, които съдействат за тези практики. Според него в случая с теча на данни от приходната агенция не се търси печалба или не е с търговска цел. \"Начинът, по който беше изсипана информацията на улицата, очевидно не е да се търси търговска цел, защото съм сигурен, че много по-големи обеми на публична информация се търкалят в частния сектор. Проблемът е, че там се плаща за нея\", допълва той. В отговор на въпрос Тихомир Безлов коментира, че държавата и правоохранителните органи нямат капацитет да се преборят с проблема \"при такова ниво на богатство\". \"Такъв може да има в големи страни с достатъчно човешки ресурси, бюджет. Ако търсим аналогия със страни с нашия размер, например Швейцария понесе много тежки икономически щети от точно този тип кибероръжия с изтичането на огромни бази данни от швейцарски банки. В резултат на това швейцарските банки престанаха да са метафора за сигурност\", отбелязва той.", "date": "2019.07.31", "title": "Безлов: Компании плащат на хора в НАП и в администрацията за масиви от данни"}
{"url": "https://www.dnevnik.bg/gradska_sreda/2019/07/31/3945487_telefonnata_palata_shte_se_preustroi_v_chasten_muzei/", "text": "Разрешението Телефонната палата в София да бъде преустроена в обширен частен музей с изложбени зали и с лаборатории за реставрация на археологически находки и творби на изкуството е било издадено от главния архитект на столицата Здравко Здравков в началото на юли и влиза в сила от 29 юли, съобщава \"Медиапул\". Разрешението за строеж позволява покривът да се трансформира в мансарден етаж, както и да се изкопае подземен паркинг. Сградата е собственост на дружеството \"НГ пропърти\" ЕАД, свързано с бизнесмена и колекционер на антики Васил Божков, което я купи през 2017 г. за 33.9 милиона лева. Телефонната палата няма да бъде надстроявана, а силуетът на съществуващите тавански помещения ще бъде променен с 20 градуса - казаха тогава за \"Дневник\" от пресцентъра на \"Нове холдинг\", където акционер е Божков. Проектант на сградата е арх. Станчо Белковски, виден представител на стила модернизъм в родната архитектура. По негов проект са изградени и гранд хотел \"България\", Студентският дом, сградата на сегашния Младежки театър и др. Телефонната палата е започнала да се строи през 1938 г. и е завършена през 1949 г. Тя е архитектурно-исторически паметник от най-ниската категория \"за сведение\". По тази причина всяка промяна по нея трябва да бъде съгласувана и с Националния институт за недвижимо културно наследство и Министерството на културата, което одобрява исканите промени през ноември 2017 г. Искане за същата промяна на покривния етаж имаше и собственикът на гранд хотел \"България\", но то бе отхвърлено от Министерството на културата. За разлика от Телефонната палата, която е с най-ниската категория паметник на културата, гранд хотелът е от най-високата - \"национално значение\", макар и двете сгради да са по проекти на арх. Станчо Белковски. Съществуващото покривно пространство ще бъде оформено така, че да се създадат нови помещения, които да могат да се използват, обясниха преди време от \"Нове холдинг\". Подобно преустройство на покрива вече е факт на съседната сграда на Централната поща, за което също беше променен устройственият план.", "date": "2019.07.31", "title": "Главният архитект на София даде разрешение за преустройството на Телефонната палата"}
{"url": "https://www.dnevnik.bg/sviat/2019/07/31/3945469_pekin_zabrani_arabski_i_isliamski_simvoli_v_magazini_i/", "text": "Властите в китайската столица забраниха на ресторанти, магазини и щандове, предлагащи \"халал\" храни, да имат надписи с арабски букви или символи, свързани с исляма, предаде \"Ройтерс\". Това е част от усилията за \"китаизация\" на мюсюлманите в страната, в последно време  по-изявени в северозападната провинция  Синцзян. Служители на 11 ресторанта и магазина в Пекин, посетени от \"Ройтерс\", са потвърдили забраната. Тя се отнася не само за думата \"халал\", а например за ислямския полумесец. Правителствени представители в някои от случаите са настоявали знаците да бъдат покрити пред очите им. \"Казаха, че това е чужда култура, а трябва да използваме повече китайска култура\", обяснява мениджър на такъв обект. Някои вече са сложили китайските йероглифи, съответстващи на думата, други просто са ги скрили, отбелязва агенцията. Кампанията не е нова - от 2016 г. се работи за съответствие на религиите с китайската култура въпреки формалната свобода на вероизповеданията. Наблюдават се дори премахвания на куполи на джамии и замяната им с други елементи като пагода. Затворени са църкви, смятани от правителството на нелегални, в други случаи са премахнати кръстовете на църкви, ако се твърди, че нарушават закони. След бунтовене в Синцзян на уйгури и други мюслюмани срещу населението хан (китайското мнозинство) през 2009 г. вниманието на властите е особено силно насочено към исляма. ООН подложи Китай на критики заради задържането на милион уйгури в \"лагери за превъзпитаване\". Пекин отрича лагерите да са такива, а днес бе съобщено, че всички задържани там са били освободени. Официалната позиция на Китай е, че става дума за борба с екстремизма и \"пълзяща ислямизация\".      \"Арабският се възприема като чужд език и владеенето му в момента се смята за нещо извън контрола на държавата\", казва Дарън Байлър, антрополог във Вашингтонския университет, който изучава Синцзян. \"Възприема се и като нещо свързано с международните форми на набожност или - в очите на властите - религиозен екстремизъм. Те предпочитат ислямът в страната да действа основно чрез китайския.\" По данни на приложение за доставка на храни, цитирани от \"Ройтерс\", в Пекин има поне 1000 обекта, предлагащи \"халал\" храни. Не е известно дали от всеки от тях е било изискано да се покрият букви и символи. Според един от служителите в такъв магазин това \"заличава\" мюсюлманската култура: \"Винаги говорят за национално единство, винаги говорят за международността на Китай. Това ли е национално единство?\" Повечето от собствениците същевременно нямат нищо против да премахнат надписите. Комитетът за етнически и религиозни въпроси към правителството на Пекин е отказал коментар, но е обяснил, че става въпрос за национална директива. Националният орган по тези въпроси пък не е отговорил на писмено изпратено запитване за коментар.", "date": "2019.07.31", "title": "Пекин забрани арабски и ислямски символи в магазини и ресторанти"}
{"url": "https://www.dnevnik.bg/bulgaria/2019/07/31/3945496_upravliavashti_i_opoziciia_privetstvaha_ostavkata_na/", "text": "Депутати от управляващата коалиция, както и от опозицията, приветстваха  решението на председателя на антикорупционната комисия Пламен Георгиев да подаде оставка . Освобождаването на Георгиев ще бъде гласувано малко по-късно днес в последния работен ден на депутатите, които от утре са в лятна ваканция. Преди това той ще бъде изслушан в Народното събрание. Оставката е депозирана днес, уточни председателят на парламента Цвета Караянчева. Народният представител от ГЕРБ Тома Биков заяви, че решението за оставката е само на Георгиев и на никой друг и го определи като правилно. Според съпредседателя на парламентарната група на \"Обединени патриоти\" Искрен Веселинов \"това е достоен акт\". \"Не можеше да продължава разкраченото положение на антикорупционната комисия. Работата ѝ се блокираше с отпуските, а и оставката е начин да изчисти името си\", добави Веселинов. Депутатът от БСП Красимир Янков изказа предположение, че оставката не е подадена доброволно, а е поискана от премиера Бойко Борисов. Според него до нея се е стигнало заради обществените реакции, които явно давали резултат. \"Когато обществото реагира, Бойко Борисов обикновено от страх иска оставки\", уточни Янков. Колегата му от левицата Александър Симов пък попита защо оставката идва в последния работен ден на Народното събрание. И се позаинтересува какъв ще е наследникът на Георгиев. \"Следващият една тераса ли ще си строи или две\", попита Симов. До момента от ДПС отказват коментар по темата.", "date": "2019.07.31", "title": "Управляващи и опозиция приветстваха оставката на Пламен Георгиев"}
{"url": "https://www.dnevnik.bg/kultura/2019/07/31/3945467_zidut_otkrit_na_ulica_malko_turnovo_nai-veroiatno_e/", "text": "Откритият по време на ремонта на улица \"Малко Търново\" зид е късноосмански, най-вероятно от края на XVIII или началото на XIX век. Това заяви днес заместник-кметът по културата доц. Тодор Чобанов пред журналисти на мястото на находката.  Той каза, че става дума за част от сграда от този период, от която са останали единствено най-долните части на един зид. Чобанов изтъкна, че тези тип съоръжения са много добре познати и нямат научна и експозиционна стойност. Според него бъдещата приемателна комисия на Министерството на културата ще вземе решение зидът да се консервира на място, както е бил и досега - под настилката. Чобанов отбеляза, че още в началото на строителните дейности се е очаквало да има археологически находки. Затова и срокът на ремонта е бил удължен до септември, а неговата цена е 130 хил. лева. На журналистически въпрос защо ремонтът на улицата не бъде направен по такъв начин, че зидът да бъде видим, Чобанов отговори: \"Показва се това, което заслужава да бъде показано, а към късноосманския зид няма както научен, така и туристически интерес.\" Чобанов даде думата на д-р Александър Станев от Музея за история на София. По силата на сключени договорни отношения екипът на културния институт следи работата по обекта. По негови думи откритият зид е от ъгъл на сграда, а наличието на греди, интегрирани в строежа, изключва възможността за античен произход. Според него много фактори дават възможност да се предполага, че зидът е от късноосманския период - използваните хоросан и камъни, както и градежът. Станев отбеляза, че предстоят проучвания, след които ще се даде окончателен отговор по този въпрос.", "date": "2019.07.31", "title": "Зидът, открит на улица \"Малко Търново\", най-вероятно е късноосмански"}
{"url": "https://www.dnevnik.bg/politika/2019/07/31/3945460_parlamentut_prie_ostavkata_na_plamen_georgiev_kato/", "text": "Парламентът прие оставката на Пламен Георгиев като председател на Комисията за противодействие на корупцията и отнемане на незаконно придобитото имущество (КПКОНПИ). За гласуваха 123 народни представители, трима бяха против, а други трима се въздържаха. Оставката на Георгиев, който е в отпуск от април, когато започна имотният скандал, е  подадена по-рано днес . Предсрочното освобождаване на Пламен Георгиев бе гласувано след 40-минутна почивка, в която депутатите чакаха Георгиев в пленарната зала. БСП предложи, а мнозинството реши той да бъде извикан в народното събрание, за да обясни мотивите си. Обяснение нямаше. Дебатът бе единствено дали да дойде Георгиев или не. След пристигането му никой не поиска думата. От БСП обявиха, че Цвета Караянчева не е дала достатъчно време, за да поискат Георгиев да мотивира оставката си. От ГЕРБ пък отговориха, че социалистите не били в залата, а Караянчева е трябвало да ги кани с \"бъклица и дрян\". Процедурно правилникът на парламента бе нарушен, тъй като, за да влезе Пламен Георгиев в залата, е нужно допускът му да бъде предложен на гласуване. Освен депутатите свободно в залата влизат само премиерът и министрите. За нарушението на правилника сигнализира БСП. Според ГЕРБ обаче това не е така, тъй като с гласуването Георгиев да бъде извикан му е даден допуск до залата. В кулоарите на парламента Георгиев каза, че отдавна е взел решение за оставката си, но чакал да приключат проверките, за да се види, че при него е чисто. Той обяви, че решението му било лично и не е било обсъдено с премиера Бойко Борисов. По думите му имал заплахи за живота и затова ходел с охрана. Георгиев каза, че ставало въпрос за атака срещу него от олигарси, но нямал доказателства. Георгиев каза, че проверките срещу него са атака срещу него от олигарси, но нямал доказателства. \"Един чист човек бе омаскарен\", каза Георгиев. Той каза, че искал да декларира терасата, за да плаща данъци за нея. накрая обяви, че ще се върне в прокуратурата или където може да доприненсе с опита си. ", "date": "2019.07.31", "title": "Парламентът прие оставката на Пламен Георгиев като шеф на антикорупционната комисия"}
{"url": "https://www.dnevnik.bg/bulgaria/2019/07/31/3945508_s_iztochvaneto_na_lichni_danni_ot_tad_grup_iskali_da/", "text": "Източването на данни от Националната агенция за приходите е имала за цел да разклати политическата стабилност на сега действащото правителство, обявиха днес на нарочна пресконференция от Специализираната прокуратура. Според наблюдаващия прокурор Евгения Станкова от НАП са източени личните данни на 5.1 млн. българи. По случая до момента бяха задържани и обвинени в кибертероризъм трима души -  собственикът на компанията  Иван Тодоров,  търговският директор Георги Янков  и соченият за пряк извършител служител на фирмата  Кристиян Бойков . На 23 юли заместник главният прокурор Иван Гешев обяви, че  \"Тад груп\" се занимава киберрекет . Прокуратурата е поискала мярката за неотклонение на Тодоров да бъде разгледана днес при закрити врата, тъй като става дума за националната сигурност на държавата и от обвинението не искат да бъдат разгласявани данни, които \"да всяват допълнително паника в населението\". Днес беше съобщено, че източените данни са били изпратени по таен чат до един от собствениците на сайта \"Биволъ\". От Специализираната прокуратура ще настояват заседанието, на което ще се гледа мярката за неотклонение на собственика на \"Тад груп\" Иван Тодоров, да е при закрити врата. Той  беше задържан вчера на летището , веднага след като се върна от бизнес пътуване в Канада. Прокуратурата  иска Тодоров да остана за постоянно в ареста . От обвинението смятат, че има достатъчно доказателства, които уличават Тодоров в кибертероризъм, включително и показания на служители на фирмата. При изтекли лични данни на над 4 млн. живи българи  от НАП все още твърдят , че едва за 189 има излязла опасно много информация. Останалите не били застрашени от нищо. Не се налагало да се вземат и специални мерки - смяна на лична карта, пароли на електронни пощи и други. От НАП качиха на сайта си и ОТ говори на някои от най-сериозните притеснения за хората  от възможни измами. Тодоров не е съдействал, не е предоставил паролите Прокурор Евгения Станкова обясни, че до момента Тодоров не е съдействал по никакъв начин на разследването - не е предоставил и паролите, с които да бъдат разшифровани компютърните конфигурации, иззети при претърсването на офисите на фирмата. \"Назначени са експертизи и се чакат експертни заключения. Към настоящия момент има експертни справки, които съдържат свидетелски показания, повечето от които са на служители на \"ТАД Груп\". Те са разказали, че целенасочено са били избирани фирми, чиито данни да бъдат копирани\", обясни прокурор Станкова. Тя добави, че днес сутринта са били разпитани и служители на НАП, които са потвърдили, че са копирани данните на над 5.1 млн. български граждани – ЕГН, комбинации от цифри, регистрационни номера на автомобили. След това данните са били предоставени на различни сайтове. \"Има данни, че около 2 седмици преди датата на първоначалния арест на Бойков, тези данни са били предоставени на сайта \"Биволъ\". Има и свидетелски показания и анализ на компютърните конфигурации. Има данни, че е имало скрит чат през \"Телеграм\" между единия обвиняем и собственика на \"Биволъ\", в който се споменава, че тези данни са предоставени на сайта\", добави Станкова. Данните са изтекли и зад граница, има риск за националната сигурност Тя каза, че има и доказателства, че са копирани данни на хора от висши ръководни длъжности, както и данни от много популярна хазартна игра, но не уточни коя е тя. \"Служителите на \"ТАД Груп\" казват, че са търсени избирателно фирми, които са с търговска и популярна цел. Освен това целта на цялата тази дейност е да бъде създадена социална нестабилност. От анализа на свидетелските показания може да се направи извод, че е срещу действащата в момента политическа система и управлението в момента\", подчерта наблюдаващият прокурор. По думите й, много хора вече започват да си вадят лични карти, притесняват се да не бъдат изтеглени кредити на тяхно име и да не им бъдат продадени имотите и автомобилите. \"Елементът на всяването на паника сред неограничен брой български граждани вече е налице и целта на това деяние е именно такава – да се дестабилизира политическата обстановка в страната, правителството и да се всее такъв смут и страх в населението и това е постигнато\", подчертаха от обвинението0. Освен това било налице и разстройване на дейността на НАП. \"Всички служители са изключително притеснени, тъй като към тях са насочени стотици жалби и заявки, тъй като всеки се интересува дали данните му са копирани. В момента НАП не може да функционира нормално\", добави Станкова. Тя посочи, че има данни, че тези данни са излезли и извън пределите на България – изпратени са до \"Ройтерс\" и Би Би Си. Заради това от прокуратурата приемат, че има опасност да се засегне и националната сигурност на държавата, тъй като това са изключително ценни данни на лица, които се разпространяват извън пределите на страната. От \"Тад груп\" искали и да се подиграват на властта По време на пресконференцията беше съобщен и любопитен детайл. Прокуратурата имала данни, че от \"Тад груп\" направили дори опит да влязат в системата за контрол на поливните системи в София. Целта била, когато покрай поливачките в центъра на София и около сградите на парламента и държавните сгради минават правителствени автомобили или такива на чуждестранни гости, те да се задействат и да ги пръскат. \"Осъществено е посегателство върху съвръра на \"Поливни системи\", които се намират пред парламента като в данните, които се съдържат в материалите по делото става въпрос, че е имало такова желание евентуално при преминаването на автомобили на различни може би държавен глава или гости на нашето Народно събрание евентуално да бъде активирана поливната част пред парламента, с което да се създаде някакво затруднение при придвижването, което пък от своя страна, може и за нас като прокурори, е важно да направим своя извод, че създавайки такава нестабилност, води след себе си веднага, знаете какво – това е нестабилност въобще на цялата ни политическа система и т.н.\", даде пример Станкова.", "date": "2019.07.31", "title": "С източването на лични данни от \"Тад груп\" искали да разклатят кабинета, твърди прокуратурата"}
{"url": "https://www.dnevnik.bg/razvlechenie/2019/07/31/3945501_car_luv_specheli_1_mlrd_dolara_na_svetovniia_boksofis/", "text": "Цар Лъв\" стана четвъртият филм на \"Дисни\", чиито печалби в световния боксофис надминават 1 млрд. долара тази година. Игралната версия на анимационната класика от 1995 г. успя да постигне това за по-малко от три седмици, след като филмът беше пуснат по кината, предаде Би Би Си. Така лентата, в която звучат гласовете на Бионсе и Доналд Глоувър, се присъединява към \"Отмъстителите: Краят на играта\", \"Капитан Марвел\" и \"Аладин\". Общият ефект от финансовите постижения на четирите ленти е, че още този понеделник  \"Дисни\" подобри рекорда си от миналата година  за студио, което печели най-много в рамките на една календарна година. В Северна Америка \"Цар Лъв\" е изкарал около 361 млн. долара. В останалата част на света приходите се равняват на 638 хил. долара, като най-много зрители са гледали филма в Китай и Бразилия. В историята на \"Цар Лъв\" част от успеха винаги е бил и в музиката към лентата. В момента три албума се представят отлично в американските музикални класации - Gift на Бионсе, новият официален саундтрак на \"Цар Лъв\" и сборен албум с изпълнители, чиито песни звучат в заглавието, като Кендрик Ламар и Фарел Уилямс. Оригиналният саундтрак, дело на сър Елтън Джон, Тим Райс и Ханс Цимер, също се завръща в класациите 25 години след излизането си.", "date": "2019.07.31", "title": "\"Цар Лъв\" направи 1 млрд. долара на световния боксофис"}
{"url": "https://www.dnevnik.bg/evropa/2019/07/31/3945519_nad_700_putnicheski_vlaka_sa_otmeneni_v_ispaniia/", "text": "Над 700 пътнически влака бяха отменени днес заради стачка на служителите в испанския железопътен оператор \"Ренфе\" (Renfe). Това съобщи в. \"Вангуардия\", цитиран от БТА. По информация на вестника стачката се организира от Общата конфедерация на труда (CGT) и ще засегне движението на високоскоростните влакове и на регионалните влакове. Испанските власти задължиха \"Ренфе\" да поддържа минимално равнище на услугите въпреки протестните действия. Според вестника ще бъде затруднено и движението на товарните влакове. Освен днес стачка ще има и на 14 август, 31 август и 1 септември. Синдикатът иска да не се намалява броят на служителите, тъй като това ще доведе до извънреден труд и ще понижи качеството на услугата, съобщи \"Асошиейтед прес\". В момента за \"Ренфе\" работят 14 хил. души.", "date": "2019.07.31", "title": "Над 700 пътнически влака са отменени в Испания заради стачка"}
{"url": "https://www.dnevnik.bg/bulgaria/2019/07/31/3945522_eksperimentut_abora_iv_zapochva_utre_ot_brega_krai/", "text": "Утре край Варна ще бъде пуснат на вода 14-метровият тръстиков кораб \"Абора 4\", с който международен екипаж от 9 държави ще отплава към Средиземно море. Експедицията \"Абора IV - аргонавти от каменната ера\", ще бъде ръководена от Доминик Гьорлиц, основател на Асоциацията за експериментална археология и изследвания в Германия. Неговата цел е да докаже съществуването на търговски контакти между древния Египет и народите, населявали бреговете на Черно море и Източното Средиземноморие, още от времето на каменно-медната епоха.      Тръстиковият кораб \"Абора IV\" е реплика на легендарния \"Ра\" на мореплавателя Тур Хейердал. Тази година се навършват и 50 години от неговата експедиция - първото плаване с папирусов кораб, каквито са използвали древните египтяни. \"Абора IV\" бе изплетен от 20 доброволци под ръководството на двама боливийски индианци от племето аймара. То населява районите около езерото Титикака, от чиито брегове преди година бяха добити 12 т тръстика, необходими за строителството на кораба. Експедицията \"Абора IV - аргонавти от каменната ера\" е продължение на други подобни плавания с тръстикови кораби. Последното от тях - \"Абора III\", пресича успешно Северния Атлантически океан.      След като бъде пуснат на вода утре, тръстиковият кораб, построен на брега на Белославското езеро, ще отплава от пристанище Варна на 11 август по маршрут - Варна – Истанбул - Чанак кале (Троя) - Егейските острови - остров Крит. На борда на \"Абора IV\" ще плава и българинът Теодор Роков от Регионалния исторически музей във Варна.", "date": "2019.07.31", "title": "Експериментът \"Абора IV\" започва утре от брега край Варна (видео)"}
{"url": "https://www.dnevnik.bg/bulgaria/2019/07/31/3945523_uvolneni_sa_dvama_it-shefove_v_nacionalnata_agenciia/", "text": "Изпълнителният директор на Националната агенция за приходите Галя Димитрова е поискала и приела оставките на ръководителите на звената за информационните системи и за информационна сигурност на приходната администрация. Това съобщи самата Димитрова на извънредна пресконференция ден след като се върна на работа след отпуск. Причина за поисканите и подадени оставки са пропуски в системите, довели до  изтичане на лични данни за 4 млн. данъкоплатци.  В отговор на въпрос Димитрова каза, че Тя е обсъдила въпроса с министъра на финансите Владислав Горанов, който поискал от нея не оставка, а бързо справяне с проблема с неоторизирания теч на лични данни на граждани от базите данни на приходната администрация. В отговор на друг въпрос Димитрова отрече да е била на круиз, каквито слухове се носели, но отказа да назове причината, поради която не прекрати отпуската си. \"Причината е лична и не искам да я споделя. Изпълнителният директор е такъв и по време на отпуската. Постоянно съм била в контакт с екипа си, министър Горанов и съм информирана за резултатите на специализираните органи\", каза Димитрова. В момента данъчните сверяват в каква степен изтеклите в публичното пространство данни съответстват на записаното в базите данни на НАП. Зам.-изпълнителният директор Милена Кръстанова уточни, че информацията в сървърите на НАП не е манипулирана. При осъществяването на нерегламентирания достъп данните са се разместили, объркали, не всичко се е изтеглило и в резултат досега от общо 73 млн. записа, разпространени публично, са установени 609 хил. несъответствия. Те ще бъдат прегледани още веднъж, и едва тогава НАП ще е готова да каже на гражданите какво точно от техните лични данни е добило публичност. Планира се това да става по електронен път чрез ПИК или друга оторизация като отново по електронен път на гражданина ще се съобщава дали адресът му, ЕГН или данни от конкретна негова декларация и в каква степен са компрометирани. на съществуването на злонамерени хора и недостатъчния баланс между достъпността на услугите и сигурността им както и между желанието да бъдат обхванати максимален брой хора и защитата им. Все още не е известно дали някой от служителите е замесен в казуса. Инспекторатът ще проверява това до края на август като до момента няма такива данни. Ако се появят, ще последват дисциплинарни мерки, каза Димитрова. \"Информационно обслужване\" прави одит на информационните системи на приходната администрация. Димитрова каза, че експертите в НАП са фокусирани повече върху развитието и разработването на нови електронни услуги, но им липсват достатъчно познания по кибер сигурност. Според нея е уместно държавата да създаде такава структура за контрол на всички държавни информационни системи или да се търси аутсорсване на дейността към частна компания.", "date": "2019.07.31", "title": "Уволнени са двама IT-шефове в Националната агенция за приходите, шефът й се извини"}
{"url": "https://www.dnevnik.bg/bulgaria/2019/07/31/3945528_plamen_georgiev_jertva_sum_na_mediina_isteriia/", "text": "Вече бившият председател на Комисията за противодействие на корупцията и отнемане на незаконно придобитото имущество (КПКОНПИ) Пламен Георгиев коментира в кулоарите на парламента решението си  да подаде оставка . Той внесе по-рано днес в Народното събрание оставката си,  която беше гласувана след това от депутатите.  Георгиев се обяви за жертва на медийна истерия. Тя била породена от замесването на името му в имотния скандал около управляващите. Той излезе в отпуск през април т.г. заради проверка на придобит от него апартамент в София. Това се случи минути след като премиерът Бойко Борисов обяви, че хората по високите етажи на властта, чиито имоти се проверяват, трябва или да подадат оставки, или да излязат в отпуск. \"Сам взех решението. Не съм говорил с Бойко Борисов. Станах жертва на медийна истерия, която се отрази много тежко и на семейството ми. Имах и заплахи за живота\", добави Георгиев. По думите му той бил подложен на \"жесток натиск от олигарсите\", на които антикорупционната комисия блокирала имущество и сметки. На въпрос защо точно в последния работен ден на парламента е решил да подаде оставка той отговори, че е изчакал да приключи проверката на Националната агенция за приходите. Според Георгиев въпросната проверка, която продължила месеци, не открила никакви нередности в доходите му. Той уточни, че е \"абсолютно чист и нямало никакво нарушение\" и се радва, че в крайна сметка името му е изчистено. Бившият председател на КПКОНПИ каза още, че му се пази мястото на прокурор и ще се върне на работа в прокуратурата, където работил, преди да заеме висш държавен пост. Той отказа да коментира номинацията на Иван Гешев за главен прокурор, като каза само, че го \"познава като професионалист\". \"Дано следващият председател на комисията да е готов да продължи това, което аз започнах и да е готов да удържи на един изкуствено създаден натиск срещу него\", каза още Георгиев. След оттеглянето му през април КПКОНПИ се ръководи временно от неговия заместник - Антон Славчев. Според  \"Капитал\"  ръководителят на комисията е искал да се оттегли още преди месец, но не е получил зелена светлина от премиера Борисов. Решаващо обаче се е оказала номинацията на Иван Гешев за главен прокурор, тъй като двамата с Пламен Георгиев имат сериозни противоречия.", "date": "2019.07.31", "title": "Пламен Георгиев: Жертва съм на медийна истерия, връщам се на работа в прокуратурата"}
{"url": "https://www.dnevnik.bg/skorost/2019/07/31/3945536_samo_4546_vodachi_sa_globeni_v_uchastuka_s/", "text": "Само 4546 водачи са глобени за превишение на скоростта в участъка на магистрала \"Тракия\" от километър 168 до километър 208 от въвеждането на ограничението от 90 км/ч на 19 декември миналата година. Това съобщи днес в рамките на парламентарния контрол министърът на вътрешните работи Младен Маринов. Според него това са обобщените данни до 30 юли тази година, тоест за период от повече от седем месеца. Или при около 220 дни, това ще рече средно по 20 нарушение дневно. Числото изглежда доста скромно предвид фактът, че при последната акция \"Скорост\" през пролетта, пътна полиция отчете по над 5000 глоби на ден. Участъкът на \"Тракия\" между Чирпан и Стара Загора, както и този около разклона за Ихтиман, където също ограничението е 90 км/ч, са любими за патрулите на Пътна полиция. При ограничение от 90 км/ч и шофиране с обичайните за магистрала 140 км/ч провинилите се шофьори са заплашени с глоба от 400 лева и отнемане на една трета от полагащите се 36 контролни точки. Ограничението на магистралата от 168-ми до 208-ми километър беше въведено заради неравностите по пътното платно. То трябваше да важи до края на март, но беше удължено и за момента е до края на септември. От изказване  пред парламента от март на министъра на регионалното развитие и благоустройството Петя Аврамова през март стана ясно, че пари за ремонт на участъка няма и срокът на ограничението ще бъде удължен допълнително. По предварителни данни са нужни 60 млн. лева за ремонта, но сумата може да се промени, защото към момента дори не е ясна технологията, по която ще се направи обновяването. Като проблем Аврамова посочи, че е нужен цялостен ремонт на седем пътни съоръжения, а наличието на коловози било признак за сериозни проблеми в пътната конструкция на магистралата. Тогава беше съобщено също, че е мислено за въвеждане на ограничение само в дясната лента, която е с неравности, но е преценено, че това ще е опасно.", "date": "2019.07.31", "title": "Само 4546 водачи са глобени в участъка с ограничения на \"Тракия\" в Старозагорско, твърди МВР"}
{"url": "https://www.dnevnik.bg/politika/2019/07/31/3945538_bsp_obiavi_che_borisov_uchastva_v_dogovorka_za_izbora/", "text": "След като десет дни не коментира издигането на Иван Гешев за главен прокурор, днес БСП обяви, че премиерът Бойко Борисов е участник в договорката за издигане на един-единствен кандидат за наследник на Сотир Цацаров. Позицията бе заявена в декларация на партийния лидер Корнелия Нинова от парламентарната трибуна днес, в която по същество не бе коментирана кандидатурата на Гешев. Според Нинова в момента двете групи, издигнали този модел на съдебна власт - ГЕРБ и десните, се били сбили кой да я оглави. \"Прави впечатление, че всички са се вторачили в БСП. Всички питат БСП, всички очакват какво ще каже БСП и никой не пита този единствен, от когото трябва и от когото зависи този въпрос. Той се казва Бойко Методиев Борисов. Единственият човек, който можеше да осигури състезание между двама кандидати, е Бойко Борисов. За зрителите и слушателите, които очакват БСП да вземе решение по тази тема, просто да кажа: по закон единствените, които могат да предлагат главен прокурор, са или независимите прокурори, или министърът на правосъдието, т.е. правителството. Нито партии, нито депутати, нито ние от БСП можем да направим такова предложение. Ако можехме - щяхме\", каза Нинова. Според нея БСП е изчакала последния срок за издигане на кандидатури за главен прокурор, тъй като се надавала Борисов да прояви здрав разум и да внесе втора кандидатура. \"Уви, тежките му зависимости не му позволиха тази смелост. За нас той е участник в договорката за издигане на един-единствен кандидат. БСП в такива сговори не участва\", обяви лидерът на БСП. \"В момента протестират десните и чакат БСП какво ще каже. Същите тези десни бяха част от правителството на Борисов. Същите тези десни направиха този модел реформа в съдебната система. Спомняте ли си, уважаеми българи, че БСП беше против. И тогава, и сега ви казахме, че ще стигнете до тази задънена улица. Двете групи, които изградиха този модел съзнателно, се сбиха кой да го оглави\", казаха още от БСП. Корнелия Нинова обяви, че БСП предлага същото, както преди - промяна в модела. Тя обеща законодателна инициатива през септември. \"Както и да се биете за този или онзи като име, докато не променим модела, нищо не решаваме. Единственият начин за правосъдие е в тази зала да проявим единодушие и да наложим съдебен контрол върху актовете на прокуратурата. Казва се промяна в Закона за съдебната власт. Това е решението. Ако очаквате БСП да предложи решение по казуса \"главен прокурор\" - това е решението\", обяви още лидерът на БСП. ", "date": "2019.07.31", "title": "БСП обяви, че Борисов участва в договорка за избора на Гешев за главен прокурор"}
{"url": "https://www.dnevnik.bg/bulgaria/2019/07/31/3945512_protestut_na_zastrahovatelna_kompaniia_pred_kapital_e/", "text": "Малко преди 11 часа днес по софийската улица \"Иван Вазов\", която заради безкраен ремонт в последната повече от една година е виждала всякаква строителна техника, влизат полицейски коли. Бус и автомобил на полицията паркират пред номер 20, където са редакциите на \"Дневник\" и \"Капитал\". От оскъдните отговори на няколко полицейски служители се разбира, че са на улицата, за да охраняват протест, но не казват какъв. Пред номер 30 се събира група от хора, друга групичка е на ъгъла на \"Иван Вазов\" и \"Цар Иван Шишман\". На този номер са административни офиси на \"Икономедиа\" (издател на \"Дневник\" и \"Капитал\"). От общината отговарят пред \"Дневник\", че има уведомление за протест между 11 и 13 часа на този адрес, но не уточняват от кого. На въпрос какво се случва, няколко човека от групата пред номер 30 отвръщат глави, но момче се доближава и казва, че е протест, заради статия в \"Капитал\" и отказва повече коментар. Обясненията са оставени за по-късно, за пред камерите, пред които говорят шефовете и адвокат. Преди това в съобщение, което не е получено на редакционната поща на \"Дневник\", но разпратено до други медии, застрахователна компания \"Лев инс\" съобщава, че служителите й ще посетят офис на \"Икономедиа\", \"за да предоставят доказателства за установени застрахователни измами, чрез които се източва национален ресурс\". След това съобщението продължава с обвинения към медийната група за публикации срещу тях. Разпространени са и неверни твърдения, че са имали отказ за среща с ръководството на \"Икономедиа\", а са получавали предложения за спонсорство (бел.ред. - вероятно компанията обърква с други издания, които могат да гарантират мълчание по теми срещу реклама). От \"Лев инс\" твърдят, че в последна публикация на медиата (без да уточняват коя) е имало \"призив за политически натиск срещу дружеството в съчетание с опит за рекет, което преля чашата на търпението\" и затова служителите им искат да знаят - защо \"Икономедиа\" дестабилизира сигурността на България, защо публикации нанасят удар по българския бизнес и продължават да говорят за рекет върху тях. Последната статия в \"Капитал\" (от 26 юли) , в която се говори за \"Лев инс\", е за остро писмо до КФН и среща на регулатора с Европейския орган за застраховане и професионално пенсионно осигуряване (EIOPA) по повод проблеми с неизплащани щети от застрахователя по \"Зелена карта\". Тя отразява факти и какви са възможните последствия. Текстът информира, че \"КФН обяви, че е обсъдила с EIOPA \"спешни мерки\" за влизането на България в механизма ERM II. Срещата се е състояла в София, а по информация на \"Капитал\", поводът за нея е изпратено преди няколко седмици остро писмо на международния регулатор, с което се иска разрешаване на проблемите със системата \"Зелена карта\" и по-конкретно отказът на \"Лев инс\" да изплати претенции по щети в чужбина. Това означава, че при липса на политическа воля за изчистването му проблемът в застрахователния сектор може да се превърне в пречка по пътя на страната към еврото, тъй като EIOPA е институция, чието становище ще се вземе предвид от Европейската комисия при окончателното решение за приемане на България във валутния механизъм.\" Текстът припомня и казуса - повод за писмото и срещата, че през ноември 2017 г. Съветът на бюрата \"Зелена карта\" посочи два български застрахователя - \"ДаллБогг: живот и здраве\" и \"Лев инс\", като некоректни заради бавене или неизплащане на заведени щети по катастрофи със застраховани от тях автомобили в чужбина. С времето \"ДаллБогг: живот и здраве\" е изплатил всички висящи претенции, докато \"Лев инс\" отказва да плаща, защото смята, че е източван от некоректни партньори в чужбина. \"Прoтестът на Лев инс\" е уникален, защото по същество е срещу позиция на Европейската централна банка (ЕЦБ) и застрахователния регулатор на съюза EIOPA за заздравяване на надзорните функции в банковия и небанков сектор във връзка с потенциалното членство на България в Банковия съюз и еврото. С две думи, Европа иска да се убеди, че българските регулатори държат изкъсо банките и застрахователите и те разполагат с достатъчно капитал и резерви да обслужват рисковете, които са поели и не застрашават интересите на вложителите и застрахованите лица\", се казва в позиция на \"Капитал\", разпространена след протеста.  В нея се обяснява, още че \"протестът на застрахователна компания пред редакцията на \"Капитал\" е симптом за нещо страшно. Институциите и регулаторите са абдикирали напълно от вменената им по закон отговорност за защитават парите и интересите на данъкоплатците. Поради това много често една или няколко медии се оказват единствената преграда пред своеволията и неспазването на правилата в ущърб на интересите на вложители и застраховани. Така беше при сагата КТБ, така е със \"Зелената карта\". Вместо подкрепа от институциите, екипът на \"Капитал\" и фирмата-издател получават единствено нарастващ натиск и репресия, от тези които уж трябва да се грижат за спазване на правилата и законите.\" (Вижте цялата позиция в края на текста) В съобщението на \"Лев инс\" беше уточнено, че на протеста освен шефове и служители на компанията, ще присъстват и \"водещи български медии\". От сайта ПИК и свързвания с Пеевски \"Канал 3\" бяха от рано на линия, за да пакетират малко след това новината в обичайната си атака срещу Иво Прокопиев (съиздател на \"Дневник\" и \"Капитал\"). Всъщност шефовете на компанията говориха пред камерите и микрофоните, а служителите останаха за фон. Така премина \"протеста\", продължил по-малко от час с присъствието на около 50 служители на фирмата. И това оставя впечатлението, че реакцията на застрахователната компания е поредна акция за употреба от медии (тв покритие и заглавия) срещу редакционната политика на \"Капитал\" и издателя му. Пред микрофоните от \"Лев инс\" обаче се оплакаха, че и прокуратурата и институциите не обръщат внимание на техните сигнали за вероятно измами в чужбина. От застрахователя твърдят, че ако платят обезщетенията по тях, това ще \"източи национален капитал\" и ще \"застраши цялата финансова система на България\", но отказват да кажат какъв е общият размер на исканите обезщетения. На въпрос защо не протестират пред отговорните институции, изпълнителният директор на застрахователя Павел Димитров обясни, че \"Капитал\" нажежавал обстановката и разпространявал невярна информация. По-късно каза, че част от усилието им днес било призив на проблема да се даде гласност. Адвокатът на фирмата каза, че са сезирали прокуратурата и Комисията за защита на конкуренцията. И попита няколко пъти защо прокуратурата не работи, кой покровителства тази схема и не търси виновниците, които искат да източат \"национален капитал\". От компанията твърдят, че ще покажат, че има хора, които претендират за обезщетения, а не знаели за това. След като приключиха медийните си изяви представителите на \"Лев инс\" бяха поканени от екипа на \"Капитал\" за разговор в редакцията, за да представят документите, които носят. (Повече -  тук ) \"Лев инс\" е лидер на този пазар и застрахова близо милион шофьори, в сектора според \"Капитал\" компанията е свързвана с бившата барета Алексей Петров, който беше разследван по делото \"Октопод\", но  оправдан на първа инстанция .     ", "date": "2019.07.31", "title": "Протестът на застрахователна компания пред \"Капитал\" е симптом за нещо страшно"}
{"url": "https://www.dnevnik.bg/bulgaria/2019/07/31/3945541_ot_tad_grup_iskali_i_da_pruskat_s_voda_oficialnite/", "text": "Прокуратурата имала данни, че от \"Тад груп\" направили дори опит да влязат в системата за контрол на поливните системи в София. Целта била, когато покрай поливачките в центъра на София и около сградите на парламента и държавните сгради минават правителствени автомобили или такива на чуждестранни гости, те да се задействат и да ги пръскат. Това беше съобщено по време на пресконференцията на Специализираната прокуратура днес по  разследването за кибертероризъм . \"Осъществено е посегателство върху сървъра на \"Поливни системи\", които се намират пред парламента, като в данните, които се съдържат в материалите по делото, става въпрос, че е имало такова желание, евентуално при преминаването на автомобили на... различни, може би държавен глава или гости на нашето Народно събрание, евентуално да бъде активирана поливната част пред парламента, с което да се създаде някакво затруднение при придвижването, което пък от своя страна може, и за нас като прокурори е важно да направим своя извод, че, създавайки такава нестабилност, води след себе си веднага знаете какво – това е нестабилност въобще на цялата ни политическа система и т.н.\", обясни наблюдаващият прокурор по случая Евгения Станкова. Пръскачките се пренастройват ръчно Поливните системи се пускат автоматично, като предварително са настроени в колко часа да се включат и да започнат да поливат. Ако искате дистанционно да промените часа на включване или силата на струята – това не е възможно все още. Това обясниха за \"Дневник\" от общинската дирекция \"Паркове и градини\". \"Трябва да се отиде на място и конкретният поливен кръг, така наричаме отделна поливна система, се настройва ръчно. В Борисовата градина има заложена опция да може да се управлява дистанционно поливната система, но трябва да се купят допълнителни устройства. По финансови причини засега не са купени\", добавиха още оттам. \"Поливните системи в София се управляват от нас или от фирми, които са ангажирани за това. Когато трябва да се пренастрои дадена поливна система, каквато е около Националния дворец на културата, са нужни понякога 10 дни. Служители ходят и ръчно, клапан по клапан, пренастройват поливките\", обясниха от \"Паркове и градини\".", "date": "2019.07.31", "title": "Прокуратурата: \"Тад груп\" можело да дестабилизират политическата система като пуснат пръскачките пред парламента"}
{"url": "https://www.dnevnik.bg/sviat/2019/07/31/3945550_merkel_i_orban_shte_otbelejat_zaedno_godishnina_ot/", "text": "Германският канцлер Ангела Меркел ще е в Унгария на 19 август за трийсетгодишнината от демонстрация за мир, за която се смята, че е ускорила разпадането на източния блок, предаде ДПА. В град Шопрон, на границата с Австрия, тя ще отбележи заедно с унгарския премиер Виктор Орбан датата, на която събиране на външните министри на Австрия и Унгария, замислено за \"пикник на единството\" в Европа, задейства събитията, отворили пътя и за падането на Берлинската стена. След като те символично разрязват гранична преграда между неутралната и социалистическата страна, стотици източногерманци, поканени на събитието, се възползват, за да избягат през Австрия в Западна Германия. Унгарски граждани правят същото, за да напуснат страната, след като за няколко часа властите в двете страни решават да отворят границата в името на единството на Европа. \"Германия е благодарна на Унгария. Независимо от това отношението към Будапеща е хладно, откакто там през 2010 г. управлява десният националист Виктор Орбан\", пише ДПА, която припомня за критиките срещу него заради върховенството на закона и стремежа за уподобяване на някои практики от страни като Русия и Китай. Последното посещение на Меркел, чиято партия е от същото европейско политическо семейство като временно отстранената на Орбан, беше през 2014 г. Унгарският премиер, днес обвиняван от местни и европейски наблюдатели в ограничаване на права и свободи, се прочува като една от емблемите на демократичните промени в страната, макар историци да спорят дали ролята му е значима колкото на много други фигури. Междувременно Берлин съобщи и че германският външен министър Хайко Маас ще прекара два дни във Варшава за 75-ата годишнина от началото на Втората световна война на 1 септември. Сред темите на срещите ще е \"отговорността\" за войната, макар според външния министър на Полша Яцек Чапутович възможността за исканите от Варшава репарации да не е директно част от дневния ред.", "date": "2019.07.31", "title": "Меркел и Орбан ще отбележат заедно годишнина от \"протестния пикник\" от 1989 г."}
{"url": "https://www.dnevnik.bg/biznes/2019/07/31/3945552_durjavata_shte_obiavi_konkurs_za_tursene_na_neft_i_gaz/", "text": "По предложение на министъра на енергетиката ще бъде открита конкурсна процедура за издаване на разрешение за търсене и проучване на нефт и природен газ в площ \"Блок 1-26 Тервел\", разположена в изключителната икономическа зона на България в Черно море, реши Министерският съвет днес. Блокът се намира между проучваните в момента \"Хан Аспарух\" (\"Тотал\", \"Репсол\" и О Ем Ви) на север и \"Хан Кубрат\" (\"Шел\", \"Репсол\" и \"Удсайд\") на запад и е с площ 4032 кв. км. Държавата разчита, че при благоприятно развитие на проучванията и на местен добив в последствие ще осигури диверсификация на източниците на доставка на природен газ, което е сред приоритетите й.  Разрешението за търсене и проучване ще бъде издадено за срок от пет години. Бъдещият титуляр на разрешението ще трябва да прокара и обработи 2Д и ЗД сеизмични изследвания, да изготви геоложки модел за оконтуряване на перспективни обекти за сондиране, както и да оцени петролния потенциал и да прокара търсещ сондаж при откриване на перспективни структури. Това е регламентирано в минималната задължителна работна програма за проучването. Територията на \"Блок 1-26 Тервел\" представлява източната част от по- голям проучвателен блок за нефт и природен газ \"Бургас - дълбоко море\". В периода 2002 - 2008 г. там е било предоставено разрешение за търсене и проучване на \"Винтидж Петролеум Интернешънъл инк.\", който е провел ограничен обем проучвателни дейности. В обсега на площта не е прокарван сондаж. Блокът е слабо изучен и геоложките и геофизичните данни за него са силно ограничени, се казва в съобщението. Обявата за конкурса ще бъде публикувана в Държавен вестник, на електронната страница на Министерството на енергетиката и в Официалния вестник на Европейския съюз. Всички срокове по провеждането му ще се отчитат от датата на публикуване в Официалния вестник на ЕС. В съобщението се уверява, че диверсификацията на източниците и маршрутите за доставка на природен газ е един от основните приоритети на правителството в енергийната област, а развитието на местния добив заема ключово място при изпълнението на този приоритет.", "date": "2019.07.31", "title": "Държавата ще обяви конкурс за търсене на нефт и газ в блок \"Тервел\""}
{"url": "https://www.dnevnik.bg/sport/2019/07/31/3945568_fifa_uefa_i_golemite_purvenstva_izliazoha_na_voina_s/", "text": "ФИФА и УЕФА се обединиха с четири от петте големи първенства в Европа срещу пиратското разпространение на мачове в Саудитска Арабия. Организациите са подкрепени от Футболната конфедерация на Азия (AFC), като всички те направиха общо изявление в сряда следобед. Те осъдиха дейността на кабелния оператор от Саудитска Арабия, за който от година има сигнали, че разпространява пиратски мачове от най-големите футболни шампионати. \"Притежателите на правата на различни футболни шампионати колективно осъждаме продължаващата кражба на интелектуална собственост\", гласи писмото, подписано от ФИФА, УЕФА, AFC, Висшата лига, Ла Лига, Серия А и Бундеслигата. \"Призоваваме властите в Саудитска Арабия да ни подкрепят в опит за прекратяването на дейността на пиратския оператор beoutQ, който извършва явни нарушения на територията на страната. От май 2018 г. съвместно работим с международен правен съветник за наблюдение и събиране на доказателства срещу beoutQ\", се казва още в изявлението. Футболните организации се оплакаха, че в последните 15 месеца са получили отказ за съдействие от девет адвокатски кантори в Саудитска Арабия. \"Или ни отказаха направо, или първо се съгласиха, за да се откажат в хода на работата.\" \"За съжаление в момента сме изчерпали нашите възможности да се борим с пиратството, затова призоваваме правителството на Саудитска Арабия заедно с Министерството на културата и информацията да ни съдействат. Надяваме се те да вземат мерки\", добавят футболните организации. Пиратският канал beoutQ се появи в резултат на забраната на търговски отношения между Саудитска Арабия и Катар. След това beIN Sport загуби близо 40% от абонатите си на Арабския полуостров. Световното първенство в Русия не беше излъчвано официално в Саудитска Арабия, независимо че националният отбор се класира на световни финали за пръв път от 2006 г. Няколко месеца по-късно оплаквания подадоха  Висшата лига , както и  ФИФА , които съобщиха за кражба на интелектуална собственост. Английският шампионат води ожесточена битка с пиратството, която наскоро доведе до  три осъдителни присъди  във Великобритания.", "date": "2019.07.31", "title": "Властите във футбола се надигнаха срещу пиратството в Саудитска Арабия"}
{"url": "https://www.dnevnik.bg/bulgaria/2019/07/31/3945573_podgotvia_se_moratorium_vurhu_otkrivaneto_na_visshi/", "text": "Национална карта ще определи териториалната и профилната структура на институционалната мрежа за висше образование. Това предвиждат одобрените от правителството днес промени в Закона за висшето образование. Очаква се Националната карта да бъде готова в рамките на година от приемането на законопроекта. Дотогава се установява мораториум върху откриването и преобразуването на висши училища и на основни звена и филиали в държавните висши училища освен ако целта не е консолидация и оптимизация. Откриването на филиали и колежи към частните висши училища, както и на техни поделения в чужбина, пък ще става с акт на Министерския съвет и след положителна оценка от Националната агенция за оценяване и акредитация, предвиждат промените, които предстои да бъдат внесени в Народното събрание. В бъдещия нормативен акт е записано, че студентите в защитени специалности, за които се очаква недостиг на пазара на труда, ще бъдат освободени от такси към държавните университети. Приемът на студенти и докторанти, чието обучение ще се плаща от държавата, ще се определя общо за професионалните направления и специалности от регулираните професии. Предвижда се висши училища да придобиват статут на изследователски за срок от 4 години. Ако текстовете бъдат приети от депутатите, университетите ще трябва да включват в Съветите на настоятелите си и представител на общината, в която функционират. В ръководните органи на висшите училище се увеличава и квотата на младите преподаватели. Предвидено е министърът на образованието и науката да утвърждава политика за развитието на всяко държавно висше училище със стратегически цели и задачи, целеви стойности и показатели за изпълнението им при взаимодействие със заинтересованите страни до три месеца преди изборите за органи за управление на висшето училище. На тази база министърът ще сключва договор за управление с избрания от Общото събрание ректор, а той на свой ред веднъж в годината ще се отчита как ги изпълнява. С предложените изменения е предвидено институционалната акредитация да е първоначална – за новооткрито или преобразувано висше училище, и последваща – за вече получена акредитация. Програмната акредитация за дадено професионално направление ще се извършва едновременно за всички висши училища. При оценяване съответствието с изискванията за академичен състав на основен трудов договор член на академичния състав ще може да участва в акредитацията на едно висше училище. За улеснение на получилите диплома от чуждестранни висши училища се въвежда двумесечен срок за признаването на дипломите им. Дава се възможност за сключване на до две споразумения между държавно висше училище и държавни или общински училища от системата на предучилищното и училищното образование. По силата на споразуменията ще е възможна съвместна учебна дейност по учебни предмети или модули за придобиване на профилирана и професионална подготовка във втори гимназиален етап от средната степен на образование, както и по учебни предмети за придобиване на специализираната подготовка в средната степен на образование. Предвижда се обучението да е по съгласувани учебни планове и да се провежда от лица, заемащи академични длъжности във висшите училища. Промените дават възможност студентите да сключват споразумения за стаж с работодатели и за осигуряване на работно място след дипломирането. В договорите ще са записани възнаграждението и минималното време за работа при работодателя.", "date": "2019.07.31", "title": "Подготвя се мораториум върху откриването на висши училища и филиали"}
{"url": "https://www.dnevnik.bg/razvlechenie/2019/07/31/3945418_izpulniteli_se_ottegliat_masovo_ot_woodstock_50/", "text": "Последните 24 часа не са от най-лесните за Woodstock 50, който тази година трябва да отбележи 50-годишнината от легендарното издание на фестивала през 1969 г. Изпълнители масово отменят участията си в събитието, което трябва да се състои между 16 и 18 август, пише \"Варайъти\". Последна това направи Майли Сайръс - концепцията на Woodstock 50 беше във фестивала да вземат участие музиканти от възможно най-много жанрове. Вчера се оттеглиха Джак Уайт и групата му Recounters, а Джон Себастиан, пял на сцената през 1969 г., заяви, че има друг ангажимент на същата дата, за която е насрочена появата му. Кънтри Джо Макдоналд, друг участник в оригиналното издание на фестивала, беше по-критичен и коментира, че от седмици не е получавал никаква информация от организаторите. Той отбеляза, че не иска да се качва на борда на кораб, който потъва, а не вижда каквито и да било признаци, че случаят не е такъв. Според \"Варайъти\" част от музикантите се отдръпват заради локацията на Woodstock 50. Фестивалът няма да се състои в щата Ню Йорк, а чак в Мериленд, тоест на няколкостотин мили от оригиналното му местоположение. Така е при Себастиан. \"Бях с тях, докато локацията не беше променена\", каза той. По-рано през годината Jay-Z  и Dead&Co също отмениха участието си в събитието. За момента The Smashing Pumpkins, Imagine Dragons и the Killers не са обявили публично, че се отказват от Woodstock 50. Но единствено групата Zombies е потвърдила присъствието си. Според източници на \"Варайъти\" фестивалът ще се състои в един ден - на 16 или на 18 август. Тази информация обаче още не е потвърдена официално. ", "date": "2019.07.31", "title": "Изпълнители се оттеглят масово от Woodstock 50"}
{"url": "https://www.dnevnik.bg/evropa/2019/07/31/3945561_v_tursene_na_podkrepa_-_letniiat_pohod_na_ursula_fon/", "text": "Хърватия, Италия, Испания. Звучи като мечтаната почивка на едни от най-красивите европейски плажове. Урсула фон дер Лайен обаче не планираше слънчеви бани. Докато много от служителите в Брюксел заминаха за лятна ваканция, избраната за нов  председател на Европейската комисия  тази седмица прави обиколка, посещавайки лидерите в Загреб, Мадрид и Рим, пише \"Политико\". Тя освен това прие чешкия премиер Андрей Бабиш в Брюксел в понеделник и ще се срещне с унгарския министър-председател Виктор Орбан в четвъртък.  Макар нейни сътрудници да не дадоха официално обяснение за маршрута и все още да не публикуват предварително дневния й ред, срещите тази седмица, съчетани с посещения в Париж и Варшава миналата, предполагат, че Фон дер Лайен стои близо до някои от най-силните си поддръжници, докато опитва да укрепи позициите си на европейската сцена и да събере подкрепа за амбициозната програма, която набързо състави, за да получи одобрение от Европейския парламент. Вишеградската четворка (Полша, Унгария, Чехия и Словакия) заедно с Италия изигра ключова роля в блокирането на кандидатурата на социалдемократа Франс Тимерманс за председател на еврокомисията. До края на седмицата Фон дер Лайен ще се е срещнала с лидерите на четири от тези пет страни. За разлика от Тимерманс Фон дер Лайен не проведе кампания за поста като \"водещ кандидат\" на нейната Европейска народна партия,  а бе изненадващата номинация  на лидерите на ЕС. \"За мен е важно да ви чуя и да ви изслушам\", посочи тя в Загреб във вторник, преди да се срещне с хърватския премиер Андрей Пленкович. \"Радвам се, че съм тук. Знам, че съм тук с приятели, приятели, които работят усилено за силен Европейски съюз\", добави тя. Връщане на баланса \"Моята политическа цел е да ребалансирам този Европейски съюз, да върна баланса между изток и запад, юг и север, да върна баланса между малки и големи страни или между по-нови и по-стари държави\", посочи Фон дер Лайен в Загреб и добави: \"Защото всички ние знаем, че в която и категория да мислим, че сме, всички знаем, че ще се справим с тези въпроси и проблеми, ако сме обединени, (...) ако сме силни. И знам, че светът призовава за повече Европа и се нуждаем от силен европейски глас, а това може да се постигне само ако сме единни.\" От спирка на спирка реториката й е последователна, но тя не чете сценарий. Във всеки случай Фон дер Лайен, изглежда, нагажда посланието си за местната публика.  В Хърватия, която следващата година за пръв път ще председателства Съвета на ЕС, тя подчерта, че ще подкрепи усилията на страната да се присъедини към еврозоната и Шенген. \"Фактът, че в началото на следващата година ще бъдете председател на Европейския съюз, показва, че Хърватия е изключително успешна история на Европейския съюз. И аз знам, че вашата страна е модел за много много други държави, така че моето уважение и поздравления от дъното на сърцето ми за тези постижения.\" Протягане на ръка Фон дер Лайен освен това изрази благодарност към Пленкович, който подкрепи кандидатурата й, след като стана ясно, че водещият кандидат на ЕНП, германският евродепутат Манфред Вебер,  не може да спечели  достатъчно подкрепа сред лидерите от лагерите на социалисти и либерали. В краткото си изявление в Загреб Фон дер Лайен повтори някои от въпросите, които засегна по време на процеса по утвърждаването си, като сигурността по границите, европейския отбранителен съюз и необходимостта от засилване на подкрепата за работещи родители и справяне с демографските предизвикателства – послание с особен отзвук в Централна и Източна Европа. \"Ако разгледаме картата на света и погледнем 20, 30, 40 години напред, знаем, че много, много държави в северната част на света ще се изправят пред демографска промяна.\" След спирка в Берлин, където се срещна с канцлера Ангела Меркел, и визита в Париж миналата седмица при президента Еманюел Макрон, срещите на Фон дер Лайен с испанския премиер Педро Санчес в Мадрид в сряда и с италианския премиер Джузепе Конте в петък ще значат, че тя ще е разговаряла с лидерите на четирите най-големи държави в ЕС, без да броим Великобритания, която все още опитва да напусне блока.      Тя обаче явно опитва да протегне ръка към страните, чиито отношения с Брюксел бяха сериозно обтегнати – Полша и Унгария.  Планираната 45-минутна среща във Варшава в четвъртък с премиера Матеуш Моравецки продължи два часа. Дискусията бе много по-фокусирана върху стратегически планове за ЕС, отколкото върху това как ще изглежда новата комисия, каза полски служител, добавяйки, че се е говорело също за данъци, за дългосрочния бюджет на ЕС, климатични цели, транспортна политика и как да се конкурират азиатски пазари. Моравецки е казал на бъдещия председател на еврокомисията, че Полша не е против по-амбициозни климатични цели, но първо иска повече подробности за предложенията й за фонд, който да помага с икономическите последици от по-бърз отказ от изкопаеми горива.      Някои скептици имат опасения, че инициативите на Фон дер Лайен значат  по-мека позиция  по въпросите за върховенството на закона в сравнение с тази на предшественика й Жан-Клод Юнкер. Орбан ще опита да издейства известно намаляване на натиска, когато се срещне с нея в четвъртък в Брюксел. Комисията остро критикува Будапеща, че подкопава демократични принципи и европарламентът задейства срещу страната дисциплинарна процедура по чл. 7 от Договора за ЕС. Унгарският лидер \"иска да говори за отстъпки за участието на комисията в процедурата по член 7,  разпределението на кохезионни фондове  и портфолиото на унгарския комисар\", заяви високопоставен източник от партията на Орбан \"Фидес\". В речта си пред парламента в средата на юли Фон дер Лайен настоя, че никога няма да направи компромис с върховенството на закона, но в интервюта след утвърждаването й подчерта необходимостта от \"диалог\" вместо заплахи с наказания срещу страните, обвинени в отстъпление от демокрацията. Тази позиция вече й спечели почитатели. \"Много е важно председателят на комисията да разбере манталитета\" на Централна и Източна Европа\", каза Бабиш след срещата с Фон дер Лайен.", "date": "2019.07.31", "title": "В търсене на подкрепа - летният поход на Урсула фон дер Лайен"}
{"url": "https://www.dnevnik.bg/razvlechenie/2019/07/31/3945606_video_izleze_purviiat_treilur_na_irlandecut_s_de_niro/", "text": "Един ден след като обяви, че световната премиера на новия филм на Мартин Скорсезе \"Ирландецът\" ще бъде на кинофестивала в Ню Йорк, \"Нетфликс\" разпространи първия трейлър на лентата.", "date": "2019.07.31", "title": "Видео: Излезе първият трейлър на \"Ирландецът\" с Де Ниро и Ал Пачино"}
{"url": "https://www.dnevnik.bg/analizi/2019/07/31/3945602_tova_ne_e_podavane_na_ostavka_a_kusane_na_opashka/", "text": "                         \"Шефът на антикорупционната комисия (КПКОНПИ) подаде оставка.\" Това не е подаване на оставка. Подаване на оставка е да направиш това, когато те спипат в прегрешение. Даже в нормалните държави оставка се подава дори ако се хвърли сянка върху порядъчността ти - подаваш оставката и си изчистваш, ако можеш, името. Това не е подаване на оставка. Това е български реотан, който загрява след почти безкрайно време вместо веднага или поне след известно време. Това не е подаване на оставка. Времето за подаването ѝ отдавна изтече. Това е късане на опашката. Само че опашките си късат гущерите. А не хамелеоните. Това не е подаване на оставка. Това е прегризване на лапата. Само че лапите се прегризват в капана вълците. А не чакалите. Все пак, макар да не е подаване на оставка като в нормалните държави, случилото се е с една положителна страна. . Ето защо преди няколко дни писах, че в България все още има надежда. А някои решиха, че е, защото толкова много хора са протестирали срещу гешефтите в България. Има надежда, защото номерата на самозабравилите се не могат да минават винаги и всякога. На лъжите и злините краката са къси, а носовете - дълги. И затова им личи отдалеч. Виждат ги даже тези, които правят всичко, за да не ги видят. Започне ли едно общество да проглежда, то започва и да се оглежда наоколо - как живее, в какво го превръщат. А започне ли да се оглежда, няма начин да не види - как живее, в какво го превръщат. А види ли, със сигурност ще се опита да промени нещо. За да не бъде упрекнато от децата и внуците ни, че не е направило нищо, за да промени нещо. Поне нещо. Промени ли поне нещо, то ще повярва, че може да промени и всичко.", "date": "2019.07.31", "title": "Това не е подаване на оставка, а късане на опашка"}
{"url": "https://www.dnevnik.bg/evropa/2019/07/31/3945613_rusiia_prizova_franciia_da_ne_ia_pouchava_za_masovite/", "text": "Русия призова днес Франция да не я поучава за  масовите арести на протеста в Москва в събота , предаде \"Франс прес\". По време на неразрешения от властите протест пред кметството на руската столица бяха арестувани 1400 души. В понеделник френското външно министерство призова за бързото освобождаване на задържаните и изрази дълбокото си безпокойство по повод  последните събития в Москва . Днес говорителят на руското външно министерство Мария Захарова реагира на френската позиция. Във \"Фейсбук\" тя припомни, че в продължение на около година в същата тази Франция, която сега изразява загриженост, истински битки са противопоставили протестиращи и полицията и подчерта, че това мнение се споделя и от самите французи. Захарова визира протестите на движението на \"жълтите жилетки\", разтърсвали Франция месеци наред. Тя припомни, че по време на протестните акции във Франция са загинали 11 души, 2500 демонстранти от \"жълтите жилетки\" са били ранени, а около 9 хиляди души са арестувани, предаде ТАСС. \"Френските власти тестваха върху населението всякакви видове репресивни методи за въздействие - от сълзотворен газ, шумови гранати и водни оръдия до масови арести\", отбеляза Захарова. \"Протестите не бяха разрешени и полицията действаше така, сякаш демонстрантите бяха не френски граждани, а чужди окупатори\", допълни говорителят, цитирана от \"Франс прес\". В Русия вчера съдилища наложиха на 160 от задържаните глоби, а около 60 души бяха оставени в предварителния арест.", "date": "2019.07.31", "title": "Русия призова Франция да не я поучава за масовите арести на протестиращи"}
{"url": "https://www.dnevnik.bg/bulgaria/2019/07/31/3945626_bsp_iska_spirane_na_poruchka_za_chistene_na_sofiia/", "text": "Настояваме кметът Фандъкова незабавно да прекрати обществената поръчка за чистотата на града, обяви днес на пресконференция председателят на Градския съвет на БСП в София Калоян Паргов, цитиран от \"Фокус\". Той изрази недоволство, че тя се обявяват в отпускарския месец август, само два месеца преди местните избори. \"Защо се връзват ръцете на бъдещия кмет на София и на бъдещия общински съвет\", запита Паргов. Според левицата новата обществена поръчка оставя съмнението, че софиянци ще плащат най-скъпата цена за тон за сметосъбиране и сметоизвозване. \"Цената е 90 евро в София, за справка: в Прага е 45 евро, в Мюнхен е 55 евро\", каза Паргов. Той разясни, че това е ситуацията в момента, но че и новата обществена поръчка за чистотата на столицата оставя съмнението, че ситуацията няма да се промени. \"Оставаме в недоумение защо най-бедните ще плащат най-скъпо\", посочи Паргов. В отговор на извънредна пресконференция заместник-председателят на Столичния общински съвет Николай Стойнев обобщи, че приема думите на БСП с усмивка, предаде \"Фокус\". Той добави, че общински съветници от БСП са участвали в процедурата по избор на изпълнители за дейностите по почистването в София и през 2014 година. \"В този момент, ако поръчката се спре, това означава, че кметът на София през 2020 година няма да има договор с фирми за почистване на София. Това е на практика предложението на БСП\", заяви Стойнев и добави, че не вижда основание да бъде спирана тази поръчка. Николай Стойнев коментира също, че дейностите по почистването на града са около 35 и обществената поръчка се възлага на базата на конкурс за избор на фирма за почистване.", "date": "2019.07.31", "title": "БСП иска спиране на поръчка за чистене на София, ГЕРБ не вижда основание"}
{"url": "https://www.dnevnik.bg/bulgaria/2019/07/31/3945622_v_bulgariia_nedovolnite_sa_vinagi_mnogo_poveche_ot/", "text": "Кризата с африканската чума по свинете \"е само част от общата кризисна ситуация в страната, свързана и с пробива в Националната агенция за приходите, засегнал 5 млн. български граждани, и с неизгодните в правно и финансово отношение договори за F-16, засягащи в перспектива всички българи, и с набиращите енергия протести за избор на нов главен прокурор, и, разбира се, много други теми\". Това заяви президентът Румен Радев, цитиран от БТА, на среща с представителите на институциите във връзка с ветеринарното заболяване. \"Но всички знаем, че в България недоволните винаги са много повече от протестиращите\", обобщи той. Президентът Румен Радев заяви, че е изключително важно в настоящия момент държавата да демонстрира своята отговорност и способност да се справи с Африканската чума по свинете, защото тя засяга не само животновъдния бранш, но и всички българи, особено хилядите, които разчитат за прехраната си на домашните животни, които отглеждат.  Държавният глава очаква повече информация от институционалните представители, както и да се обсъдят мерките за преодоляване на финансовите, екологичните и социалните аспекти на кризата. Радев изрази убеждението си, че справянето с проблема може да бъде само с обединените усилия на всички институции, на местната власт, бизнеса, браншовите организации и сдружения, както и на всички граждани, за които, по думите му, е необходима и отворена и добре мотивирана информационна кампания.  В срещата участваха вицепремиерът Томислав Дончев, министърът на земеделието и храните Десислава Танева, министърът на околната среда и водите Нено Димов, министърът на вътрешните работи Младен Маринов, заместник-министърът на отбраната Атанас Запрянов, председателят на ДАНС Димитър Георгиев, изпълнителният директор на Българската агенция по безопасност на храните Дамян Илиев. Междувременно ветеринарните власти обявиха нови огнища на болестта - в две лични стопанства в Монтана. Досега болестта не бе открита в тази област. Те са квартал на Лом и в село Ковачица. ", "date": "2019.07.31", "title": "В България недоволните са винаги много повече от протестиращите, заяви президетът"}
{"url": "https://www.dnevnik.bg/skorost/2019/07/31/3945645_kabinetut_otpusna_pochti_90_mln_leva_za_tol/", "text": "Правителството отпусна допълнителни средства в размер до 89 998 200 лева по бюджета на Министерството на регионалното развитие и благоустройството за 2019 г. за финансиране на дейността на специализирано звено \"Национално тол-управление\" в Агенция \"Пътна инфраструктура\". Решението беше взето на днешното заседание на кабинета. Средствата ще бъдат използвани за обезпечаване на дейностите на специализираното звено през следващата година. От началото на година  леките автомобили пътуват с електронна винетка . Въвеждането на заплащането за ползване на пътищата на база изминато разстояние за превозните средства с обща маса над 3.5 тона трябваше да стане в средата на август. Заради липсата на съгласие за тарифите и неяснота кои пътища да бъдат обхванати  парламентът реши напълно тол-системата да заработи на 1 март догодина . Тестовете на системата ще започнат на 16 август. Миналата седмица  \"Капитал\" написа , че държавата е платила вече на консорциума, който изгражда тол-системата, 89 998 200 лева. Това е половината от общата сума по договор. Първоначално той предвиждаше 40% от сумата да бъде платена чак след заработване на системата за електронна винетка и монтиране на всички точки за контрол. През септември 2018 г. беше подписано допълнително споразумение между АПИ и Консорциум \"Капш Трафик Солюшънс\", като една от големите промени беше, че през май изпълнителят ще получи 50% от договорената цена.", "date": "2019.07.31", "title": "Кабинетът отпусна почти 90 млн. лева за тол-управлението"}
{"url": "https://www.dnevnik.bg/bulgaria/2019/07/31/3945627_sobstvenikut_na_bivolu_obmislia_da_sudi_prokuror_za/", "text": "Собственикът на сайта \"Биволъ\" Асен Йорданов обмисля да заведе дело за клевета срещу прокурор Евгения Станкова по повод  твърденията, че е имало таен чат  през \"Телеграм\" между него и един от обвинените за кибертероризъм – собственика Иван Тодоров, търговския директор Георги Янков и служителя Кристиян Бойков. \"Аз съм визиран в това изявление като собственик на \"Биволъ\". Иван Тодоров изобщо не го познавам, \"Телеграм\" никога не съм ползвал в живота си. Не познавам никой от \"ТАД груп\". Абсолютно никога не съм имал никакъв контакт с тях и никакви тайни чатове не сме правили. Не сме получавали две седмици предварително никакви данни от НАП. Получихме ги, когато ги получиха всички медии\", заяви пред \"Дневник\" Асен Йорданов. от спецпрокуратурата. Никой не ме е потърсил да ми зададат елементарни въпроси. Такива обвинения не се правят случайно. Явно подготвят унищожение на \"Биволъ\". Един удар срещу една свободна медия като \"Биволъ\" по някакви тотално изфабрикувани обвинения е най-зловещ пример на сталинско мракобесие от най-тежките години на диктатурата, в която сме живели в предишния режим. Явно подготвят такава действителност в България\", коментира Йорданов. Той заяви, че смята да заведе дело за клевета и прокурор Станкова да доказва в съда как е провел таен чат с \"ТАД груп\", \"как съм използвал \"Телеграм\" и т.н. Факт е, че в две телевизии, които са близки до властта, публикуваха тази информация с паролите за достъп\", каза Йорданов. Той нарече твърденията на прокуратурата \"политическа поръчка за репресия\", която идва от хората, които управляват страната; от тези, за които \"Биволъ\" е неудобен, защото разкрива корупционните сделки, сенчестите връзки с организираната престъпност и мръсните дела от тяхната биография. Асен Йорданов каза, че и направил проверка и е установил, че и неговите лични данни са изтекли от НАП. \"И аз съм потърпевш. Мога да водя дело\", каза Йорданов и добави, че ще сезира ЕС, ЕК и посолствата в България на демократичните държави, \"защото това може да се случи утре на всеки, когото си нарочат\". По-рано днес на  страницата на \"Биволъ\" във фейсбук  бе публикуван кратък коментар по темата: \"Прокуратурата днес избълва поредната порция дивотии срещу нас. Имало било \"таен чат\" между нарочения хакер и \"собственика на Биволъ\". Всички наши чатове са тайни, а освен това са и анонимни. Разследващата журналистика се базира на стриктно спазване на тайната на източника. \"Биволъ\" винаги е спазвал етичните норми на професията и разкритията ни са изключително в полза на обществения интерес. Особено внимаваме да не засегнем никого извън въвлечените корупционери на власт, които са обект на нашите материали\", пишат още от \"Биволъ\". \"Инсинуациите на Цацаров/Пеевски са поредната фаза от свинското отмъщение за нашите разследвания, които разкриват мащабите на мафиотското превземане на държавата\", подчертават от \"Биволъ\".", "date": "2019.07.31", "title": "Собственикът на \"Биволъ\" обмисля да съди прокурор за клевета по случая с \"ТАД груп\""}
{"url": "https://www.dnevnik.bg/sport/2019/07/31/3945653_levski_obiavi_che_e_prodal_mariani_za_1417_miliona_evro/", "text": "Трансферът на  Давиде Мариани  от \"Левски\" в тима от Обединените арабски емирства \"Шабаб ал Ахли\" е за 1 417 000 евро, съобщиха от синия клуб. Швейцарецът е продаден на втория от миналогидишния шампионат на ОАЕ, като е първият голям трансфер на тима за това лято. \"Разделяйки се с Давиде, за пореден път си спомнихме за една безсмъртна максима, че \"левскар не ставаш, левскар се раждаш...\". В пълна сила това важи и за Давиде, с който няма да си кажем \"сбогом\", а \"до скоро\", написаха от клуба. Мариани обяви, че се разделя с \"Левски\" по-рано през деня, когато публикува видео в социалните мрежи. По непотвърдена информация заплатата на швейцареца в новия му отбор ще бъде 100 хиляди евро на месец, което прави над милион на година. Мариани е най-добре представящият се играч на \"Левски\" от началото на сезона. Той отбеляза шест гола в пет срещи за тима. Последният му мач беше в понеделник на стадион \"Георги Аспарухов\", когато вкара два пъти при  успеха над \"Ботев\" (Пловдив) с 3:1 . Швейцарецът премина на стадион \"Георги Аспарухов\" през юли 2018 г. като свободен агент, а \"Левски\" беше първият чуждестранен отбор в кариерата му след \"Цюрих\", \"Лугано\" и \"Шафхаузен\". За една година при сините Мариани отбеляза 17 гола в 44 мача във всички турнири. Халфът се отчете и с десет асистенции. Това е първа продажба за \"Левски\" през лятото, след като преди това тимът се раздели с 11 играчи, които бяха освободени или с изтичащи договори. Сделката за Мариани е втората най-голяма в последните шест години. По-рано през 2019 г. клубът продаде  Габриел Обертан в турския \"Ерзурумспор\"  за 1.705 милиона евро.", "date": "2019.07.31", "title": "\"Левски\" обяви, че е продал Мариани за 1.417 милиона евро"}
{"url": "https://www.dnevnik.bg/politika/2019/07/31/3945656_put_na_mladite_shte_se_registrira_kato_politicheska/", "text": "Явилата се на европейските избори коалиция \"Път на младите\" ще се регистрира първо като гражданско сдружение, а после и като политическа партия. Това обяви пред \"Дневник\" водачът на  евролистата на обединението  Румен Чолаков. \"Ще създадем дигитална платформа, която всеки член на сдружението \"Път на младите\" ще може да предлага политики и законодателни проекти, за които останалите да гласуват. Целта е през есента на 2020 г. сдружението да се регистрира като политическа партия и да участва на парламентарните избори през 2021 г. с готова управленска платформа\", обясни Чолаков. \"Път на младите\" се яви на европейските избори с регистрацията на НДСВ и \"Новото време\". За листата на коалицията гласуваха 21 315 души. Коалицията тръгна от клуба на родените след 1 януари 1981 г. и работещи извън страната българи – \"Милениум\", на който Румен Чолаков бе председател до миналата събота. На една от първите сбирки през 2016 г.  представители на клуба се прицелиха в участие на млади хора в политиката до 5 години .  Учредяването на клуба по-рано същата година, на което присъстваха бившият премиер Симеон Сакскобургготски и някои от \"лицата\" на НДСВ , бе сравнено с известната като \"Българският Великден\" среща на млади успешни българи през 2000 г. В последните две години в събития на клуб \"Милениум\" в Лондон присъстваха шоуменът Слави Трифонов и омбудсманът Мая Манолова. Бившият президент Росен Плевнелиев също участваше в сбирки в София.", "date": "2019.07.31", "title": "\"Път на младите\" ще се регистрира като политическа партия"}
{"url": "https://www.dnevnik.bg/sport/2019/07/31/3945676_bfs_se_pohvali_s_prozrachnost_i_otchetnost_vuv/", "text": "Българският футболен съюз (БФС) се похвали с прозрачност и отчетност във финансовата си дейност. От организацията посочиха, че са преминали успешно проверка, поръчана от ФИФА. \"Регулярната финансова проверка, извършена от независими одитори по поръчка на ФИФА, приключи с отлична оценка за работата на Българския футболен съюз\", се казва в информация в сайта на съюза. Одитът е бил насочен към средствата, предоставeни от ФИФА през 2018 г. От БФС не посочват сумите. \"Швейцарските експерти от PricewaterhouseCoopers, работещи в сътрудничество с представители на компанията от България, заключиха, че всички средства от световната футболна централа, усвоени от БФС през 2018-а, са използвани по предназначение - за покриване на оперативни разходи и за инфраструктурни проекти. Одитът, проведен в края на юли, не констатира каквито и да било нарушения, като становището на специалистите е, че съюзът за пореден път демонстрира прозрачност и отчетност във финансовата си дейност\", съобщават от БФС. В информацията се допълва, че в началото на годината футболният съюз е получил положителна оценка и от УЕФА след предоставени отчети.", "date": "2019.07.31", "title": "БФС се похвали с прозрачност и отчетност във финансовата си дейност"}
{"url": "https://www.dnevnik.bg/biznes/2019/07/31/3945643_sudut_obiavi_metodikata_za_dialovoto_razpredelenie_na/", "text": "Тричленен състав на Върховния административен съд обяви за нищожни части от Методиката за дялово разпределение на топлинната енергия в сгради - етажна собственост, както и текстове от Наредба № 16-334 за топлоснабдяването. Административното дело е започнато през 2017 г. по жалби на трима души. Решението не е окончателно и може да се обжалва пред петчленен състав на ВАС. Аргументът на съдебния състав е, че наредбата е издадена от некомпетентен орган, в случая - от заместник – министъра на икономиката и енергетиката, а не от самия министър. Въпреки че министърът е издал заповед за заместване, неговият заместник не е имал право да нареди да я публикуват, защото по закон само министър може да извършва нормотворческа дейност. Освен това за издаването на наредбата липсвали мотиви  което е пречка документът да бъде разбиран и тълкуван. Не са били уведомени и заинтересованите лица и организации. Тъй като съдът е установил, че при издаването на наредбата са нарушени съществено административнопроизводствените правила, той е отменил и оспорените от жалбоподателите членове на наредбата.", "date": "2019.07.31", "title": "Съдът обяви методиката за дяловото разпределение на сметките за парно за нищожна"}
{"url": "https://www.dnevnik.bg/sviat/2019/07/31/3945566_indiia_okonchatelno_zabrani_na_muje_da_se_razvejdat/", "text": "Индийският парламент одобри закон, премахващ правото на мъжете мюсюлмани да се развеждат незабавно със съпругите си чрез трикратно изричане на фразата, предаде \"Гардиън\". Т.нар. троен талак (от арабското \"таллака\", развеждам се) позволяваше думата да се произнесе три пъти в присъствието на жената (дори по телефона). Индия бе сред малкото страни, където това все още бе възможно. Разнопосочни са реакциите от мюсюлманската общност - някои осъждат решението на парламента, което сега се нуждае само от формалния президентски подпис, като намеса в личния живот. Други смятат, че такава стъпка трябваше да се остави на мюсюлманската общност, макар да признават, че \"тройният талак\" не е добра практика. Част от мюсюлманите в страната смятат, че общността им е жертва на управляващата партия на Нарендра Моди и на налагането на индуисткия национализъм, който е част от идеологията ѝ. По-миналата година съд  забрани  практиката, а миналата решението бе потвърдено на горна инстанция. Съдът на Европейския съюз също  реши , че \"бързият развод\" е незаконен в ЕС.", "date": "2019.07.31", "title": "Индия окончателно забрани \"незабавния развод\" на мъже мюсюлмани"}
{"url": "https://www.dnevnik.bg/bulgaria/2019/07/31/3945689_kak_zapochna_shouto_na_slavi/", "text": "Последният  епизод на \"Шоуто на Слави \" ще бъде излъчен тази вечер от 22.30 по Би Ти Ви. Приключването на отношенията на Трифонов с телевизията след 19 години съвместна работа породиха за пореден път слухове за  възможното му влизане в политиката . От друга страна, още през 2008 г. шоуменът заяви пред \"Капитал\", че логично продължение на дейността му като продуцент е създаването на телевизия. Докато все още липсва яснота какво ще е бъдещето на Трифонов и екипа му, Дневник\" публикува откъс от биографичната му книга \"За мен е чест\", която излезе през 2015 г. (издателство \"Сиела\"). В него водещият разказва за началото на предаването. И когато bTVстартираха, аз се обадих на Краси Гергов, понеже не познавах хората, които са в телевизията, и той каза: \"Да, може да стане, трябва да говорим... но може би е добре да ми дадеш 50% от марката.\" Аз казах: \"50% от коя марка?\", а той каза: \"Ами от това шоу, което ще направиш, половината да ми го дадеш.\" Аз му казах: \"Виж сега, няма да ти дам нищо, просто защото това ми звучи абсурдно.\" Защо да му давам 50%? Спомни си, че Бойко Борисов излезе години по-късно и каза, че пък аз съм искал от него 50% от ГЕРБ. Странно е как разсъждават някои хора - 50% от това, 50% от онова - доста наивно е това. Въпреки че сигурно е проработило при други хора, при мен - не. Та, водихме някакви разговори с Краси Гергов, които просто бяха някакви разговори без нищо конкретно, и дойде момент, в който телефонът в офиса ми звънна. Имах един телефон Spirit of Saint Luis в моя кабинет и ми звънна, и секретар­ката ми, Геновева Дживджанова, ми каза: \"Търси те някаква Светла.\" И аз казах: \"Виж каква й е фамилията, не познавам Светла\". Тя провери и ми казва: \"Светла Василева те търси.\" И аз казвам: \"Ако е Светла Василева, виж дали не е шефката на bTV\". Аз вече знаех как се казва. И Геновева вика: \"Да, точно Светла Василева - шефката на bTV - те търси\". Казах на Геновева: \"Като свърши разговорът, ще дойда оттатък и ще ти отрежа главата. Разбираш ли, само да свърши разговорът и ще те убия\". Представяш ли си, Иво, звъни ми шефката на bTV, обаждане, което чакам от месеци, а Геновева да ми каже: \"Търси те някаква Светла!\". И така ми се обади Светла Василева, и каза: \"Може ли да се видим?\". Видяхме се, тя сподели, че има идея да се прави ежевечерно шоу, както се прави в американските телевизии. Аз казах: \"Да, и ние имаме такава идея отдавна, не сме прави­ли ежевечерно шоу, но мисля, че ще се справим\". Тогава се запознах и с Албърт Парсънс, който беше ме­ниджър от американска страна. Те бяха много добронамерени, изключително приятелски настроени и обещаха всякаква под­крепа, за да се получи такова шоу. Моята идея беше да е от 22:00 часа, Албърт Парсънс каза: \"Не, от 22:30 е по-добре, защото искам да разширим праймтайма\". Подписахме първо­начален договор с твърде много алтернативни клаузи - дого­ворът беше и за три месеца, и за една година. Тоест за три месеца, та да могат да ни спрат, ако не се получи. Ако пък се получи - едногодишен, с възможност да преговаряме наново. Парсънс нямаше никакви претенции към съдържанието. Основната му идея беше да има водещ, който прави интервю­та и разказва вицове, бенд, който да свири и водещият да има комуникация с някой от бенда, както го правят всички американски шоута. Ние всичко това вече го бяхме изработили в \"Хъшове\". Беше много скептичен по отношение на актьорите. Дали изобщо да има актьори. Но после каза - аз не познавам българ­ския пазар и не зная - пробвайте го, мен не ме вълнува дали ще има актьори, или не, мен ме вълнува да имаш рейтинг и да спазвате законите и Конституцията. Другото, което ме вълну­ва, е ако някой е лично обиден от шоуто, да прехвърляме пре­тенциите към теб и към вас, а не към телевизията. То и до ден днешен сме на такива договори. Другата му забележка беше - защо трябва да има балет. Аз му казах: \"Ами, просто ми харесва да има балет\". Той каза: \"Ами, не е нужно да има балет\". Аз казах: \"Кой каз­ва?\". Той каза: \"Ами, аз казвам! В Америка няма балет\". И аз казах: \"В Америка няма, но в България ще има\". Той каза: \"Ама толкова ли ти е важен този балет?\", аз казах: \"Ми, да, важен ми е\". Той попита: \"Защо?\". \"Ами - казвам, - защото предпочитам да има такова, по-скоро кабаретно откриване, все пак е късно вечер, да има красиви жени, защото красиви­те жени винаги създават настроение, и то прекрасно настро­ение\". Той каза: \"Ами, добре, аз ти плащам на тебе, а пък ти дали ще си плащаш на балет, или няма да плащаш - това си е твоя работа\". И аз казах: \"Ето виж, колко лесно се разбира­ме - дали ще има актьори и балет, или няма да има — зависи от мен\". И договорите ни до ден днешен са такива - плаща се на \"Седем осми\", и няма тука ще има ли, няма ли да има балет. Но то вече е ясно, че тази формула работи добре, и по­ради тази причина няма претенции. Когато стартира шоуто, на 27 ноември 2000 година, никой не вярваше, че ще направим повече от 100 предавания. Абсо­лютно никой. Даже Лияна Панделиева написа една статия във вестник \"Монитор\", в която авторитетно обясняваше как ще се провалим и как няма да изкараме и един месец. Дали днес, 15 години по-късно, Панделиева си спомня тая статия? И къде е тя сега?... ", "date": "2019.07.31", "title": "Как започна \"Шоуто на Слави\""}
{"url": "https://www.dnevnik.bg/sviat/2019/07/31/3945575_nad_800_mlrd_litra_voda_sa_se_stopili_ot_lednicite_v/", "text": "Швейцарските глетчери са загубили 800 млн. тона лед по време на двете горещи вълни в Европа този и миналия месец, съобщи Световната метеорологична организация. \"Абсолютно изключително е за период от общо само 14 дни. А лятото още не е свършило\", казва глациологът Матиас Хус от Федералния институт за технологиите в Цюрих, цитиран от организацията. В Швейцария е и най-големият ледник в Европа, Алечкият глетчер. За организацията, която е част от ООН, това е една от няколко скорошни оценки на поставени рекорди в дни, определяни в някои западни медии като климатична криза или тенденции на  топене на ледове  и високи температури, каквито никога или от години не са измервазни в съответната страна. Това са 800 млрд. литра вода, които могат да задоволят нуждите на цяла Швейцария за година и половина,  отбелязва в \"Туитър\"  австрийският метеоролог Даниел Шрот. Преди дни, в  интервю  за формиращите се под глетчерите водни масиви (които могат да нанесат щети и на населени места), изследователят Хус обясни, че заради високите температури не е изключено да се натрупва разтопена вода и на височина 3000 метра над морското равнище. \"В момента границата, (отвъд която температурата е) нула градуса, е на 5000 метра. Ледът в глетчерите се топи, образуват се временни езера, които после се процеждат в глетчерите. Водата след това потича под глетчера или може да формира подземни езера\", обяснява той. Заради високите температури и климатичните промени се увеличава и обемът на стопилата се вода. Дали обаче това довежда до образуване на по-значими количества вода под ледниците, все още не е ясно, продължава ученият.", "date": "2019.07.31", "title": "Над 800 млрд. литра вода са се стопили от ледниците в Швейцария за 14 дни"}
{"url": "https://www.dnevnik.bg/analizi/2019/07/31/3944260_predozirane_amerikanskite_fondacii_finansirat/", "text": "                         Бившият министър на културата демонстрира къса памет - той явно е забравил какви интервюта даваше преди 5-6 години, например през 2013 г., когато твърдеше пред ПИК:  – Видима беше активността и яснотата в действията на Иван Гешев, той прилага закона като равен за всички. Неговата кандидатура събуди страха на едни хора, които не искат да има силен играч на терена. Става дума за една малка и креслива група, която когато се почувства ненахранена или игнорирана, се появява на показ с добре написани плакати и облива с крясъци цялата публична среда. Веднага се намират и услужливи медии, които лансират от сутрин до вечер тази клика. Не са ли това хора с физиономии от кръга \"Капитал\" и от кръга \"Прокопиев\", храненици на Сорос, на \"Америка за България\" и на други донори, чиято единствена функция е да компрометират, да оплюят, да дестабилизират законните институции, да рекетират обществото с единствената цел и стратегия да се домогнат до власт и пари. – Прочетох \"Труд\", че идеолози и организатори на протестите срещу кандидатурата на новия главен прокурор са на държавна ясла с проекти от по 100 хиляди лева. Милите, да ги ожали човек. Това са хора на платения морал. Едва когато достигнат до държавната ясла, се успокояват техните души. Същите тези хора, наричащи себе си \"красиви и умни\", хора, които нямат никакво значение за националната ни духовност и развитие, хора без ясни професии сами си зашиха емблемата на дежурни платени протестъри. Част от тези хубавци и умници в рамките на четири години крещяха под прозорците на министерството на културата. И днес вече те, станали чиновници, се разхождат като \"незаобиколими фактори\" по коридорите на властта, като основната им дейност е да развиват своя личен туризъм по света с държавни пари. А можеха за две години поне едно пиронче да забият. А те – менте до менте, екскурзия до екскурзия. Какъв житейски пърформанс! – Време е в България някой енергичен и достоен човек да създаде НПО срещу тази креслива и плачеща за власт посредственост. Смятам, че трябва да бъдат отбити от държавната хранилка тези хора и да си отидат по местата – там, където заслужават. Бих посъветвал премиера Борисов да си спомни постулата на Макиавели да държи враговете си близо до себе си, но никога вътре, защото червеите изяждат ябълката отвътре навън. А \"добронамерените\" фондации, дори да се наричат американски, да спрат да помагат само на шайка паразити и тунеядци, чиято основна цел е да дестабилизират законни правителства и институции, да оплюват всеки достоен човек, разчитайки на някои грантаджийски медии, да съсипват човешки съдби, вместо да помогнат на себе си – най-малкото да финансират издигането на стена между САЩ и Мексико. Така ще са по-полезни, отколкото да помагат на България. Аман от такива помощници. България винаги сама си е помагала, защото е страдала от подобна мечешка помощ. А що се отнася до Сорос – неговата собствена родина не желае неговата помощ. България има история и е оцелявала, защото е отглеждала мъже, а не пеликанчета. Да се върнем към кандидата за нов главен прокурор – не го познавам, но виждам, че се задава висок професионалист, човек с характер и не виждам нищо политическо в неговите изказвания. Искрено му желая да устои на тази помия и да продължи напред, защото държавата ни има неистова нужда от хора с характери, които искат и могат да направят нещо за своята страна. А за професионалните протестъри – те са си такива, платени роби. Аз не съм имал случай да кажа нещо за тях и да не чуя: \"Убиват свободата на словото\". Не са те тези, които ще кажат кой ще управлява държавата – има си закони и конституция, която всички сме длъжни да съблюдаваме. Това е демокрацията.", "date": "2019.07.31", "title": "Предозиране: Американските фондации финансират \"тунеядци\" вместо стената между САЩ и Мексико"}
{"url": "https://www.dnevnik.bg/sport/2019/07/31/3945581_kogato_forest_gump_stana_hudojnik_ili_kak_muj_risuva/", "text": "Сърце, роза, котка, прасе, логото на Батман, ликът на Фрида Кало... Общото между тях е, че всички са под формата на рисунки по улиците на Сан Франциско от Лени Моган. Нетипичното в случая е, че той \"рисува\" с краката си. Моган е издигнал бягането на друго ниво и го е превърнал в изкуство. Той предварително планира и чертае маршрута си. Моган \"рисува\" чрез приложението Strava, което картографира траекторията на бягането, пресъздавайки всякакви форми и рисунки. Досега американецът има 53 творби. Всяка от тях включва усилията от бягане до 50 км по улиците на града. \"Исках да направя нещо различно и оригинално. Колкото по-голям е мащабът, толкова по-изпипана може да е формата\", казва Моган. В последните години \"рисуването\" сред бегачите става все по-популярно благодарение на развитието на мобилните приложения. За Моган манията е, че с рисунките си той се чувства дълбоко свързан със Сан Франциско.", "date": "2019.07.31", "title": "Когато \"Форест Гъмп\" стана художник, или как мъж рисува, докато бяга"}
{"url": "https://www.dnevnik.bg/citat_na_deniia/2019/07/31/3945709_citat_na_denia_ne_sum_chul_shefut_na_cru_da_napusne/", "text": "Ние сме жертви, както всички вие, на едно криминално деяние, целите на което надминават обикновеното хакерство. Не съм чул шефът на ЦРУ да напусне след \"Уикилийкс\". Така министърът на финансите Владислав Горанов отговори на журналисти в Народното събрание на въпроса ще поиска ли оставката на изпълнителния директор на НАП Галя Димитрова, която не прекъсна отпуска си заради случая с източването на данни, съхранявани от НАП. Министърът на финансите посочи, цитиран от агенция \"Фокус\", че не трябва да се \"обезглавява\" приходната администрация, когато един успешен неин ръководител заедно с Агенция \"Митници\" е успял да увеличи с 50% данъчните приходи за последните няколко години.  \"Отговорността, докъдето има пропуски, се носи и ще бъде понесена от тези, които са пряко отговорни за тях\", каза още Владислав Горанов. По-рано на пресконференция ръководството на агенцията обяви, че вече двама ръководители, занимаващи се с информационната сигурност в агенцията, са освободени. Повече четете  тук . \"Със същите аргументи тези, които причиниха това, искаха и правителството да си тръгне. Ние сме жертва, ние не сме извършители на престъплението. Изводите за нас са, че балансът между повече електронни услуги и по-голяма сигурност е много тънък и трябва да бъдем по-прецизни\", обяви още Горанов.  Той успокои българските граждани, че от данните им не може да се направи обосновано предположение за имущественото им състояние и не могат да бъдат засегнати, освен ако не се извършат много други престъпления. Всичко за теча да данни четете  тук . ", "date": "2019.07.31", "title": "Цитат на деня: Не съм чул шефът на ЦРУ да напусне след \"Уикилийкс\""}
{"url": "https://www.dnevnik.bg/bulgaria/2019/07/31/3945711_sudut_smiata_che_spiraneto_na_celiia_stroej_na_zlaten/", "text": "Административен съд - София отмени спирането на небостъргача \"Златен век\" в кв. \"Лозенец\" на фирмата \"Артекс\", съобщи Би Ти Ви. Решението е взето от тричленен състав и не е окончателно. То може да се обжалва пред ВАС. 34-етажната сграда в софийския кв. \"Лозенец\" е най-големият проект на строителната компания. До спирането му се стигна след като се разбра, че високопоставени политици са купували от \"Артекс\" луксозни апартаменти на цени под нормалните за пазара, а това поднови съмненията на протестиращите срещу строежа граждани, че депутати от ГЕРБ са прокарали законова поправка, от която \"Артекс\" са се възползвали. \"Златен век\" беше спрян от Дирекцията за национален строителен контрол в началото на април след разпореждане на премиера Бойко Борисов. Ведомството установи допуснати редица нарушения - несъответствие между строежа и книжата за него. Съдът приема, че нарушения има, но спирането на целия проект е прекалено тежко наказание и трябва да се спрат само отделни части от строежа. Отклоненията по строежа са само на отделни части от него и заради запазването на съразмерността на сградата не е трябвало да се спира цялото строителство, се казва още в решението на съда. В него е посочено още,че шефът на ДНСК Иван Несторов е този, който трябвало да се произнесе за валидността за разрешителното за строеж, а на да прехвърля правомощията си на главния архитект Здравко Здравков. Особено внимание върховните съдии обръщат на полученото и презавереното на няколко пъти разрешение за строеж, което според тях е валидно до 2028 г. На 15 април началникът на ДНСК издаде заповед за спиране на строежа, но заради допуснати съществени отклонения, но не и заради изтеклото разрешително. В точка 4 от заповедта е записано, че строителството може да продължи \"след отстраняване на причините, довели до спирането му и след представяне от главния архитект на СО – арх. Здравко Здравков на писмено становище\". Арх. Здравков тогава публично отказа да издаде такова становище поради липса на правно основание за това. Тази негова позиция бе потвърдена като основателна и от Административен съд–София град. Инициативен комитет от \"Лозенец\", в който има и общински съветници, протестира срещу строителството повече от година, но преди скандала с апартаментите, отговорните институции не намираха проблем. Спирането на строителството беше обявено след  среща на инициативен комитет от протестиращи с премиера Бойко Борисов на 8 април . От компанията веднага обясниха решението с  натиск на улицата  и обявиха, че ще обжалват.. Писмената жалба е получена от администрацията на 25 април - последния работен ден преди великденските празници.", "date": "2019.07.31", "title": "Съдът смята, че спирането на целия строеж на \"Златен век\" е прекалено строга мярка"}
{"url": "https://www.dnevnik.bg/sviat/2019/07/31/3944758_arktika_e_v_obruch_ot_hiliadi_gorski_pojari_izvunredno/", "text": "Огнен пръстен е обхванал Арктика - хиляди пожари горят в Сибир, Северна Европа, Гренландия, Аляска... Огнищата се виждат от Космоса, а димът от тях се разпростира на стотици километри. В 5 области в Сибир вече е обявено извънредно положение заради над 500 огнища и замърсяването на въздуха, а преди няколко дни ветровете прехвърлиха дима през Урал на запад и според \"Грийнпийс\" може да достигне Москва. В канадската провинция Албърта само един от пожарите бе достигнал площ, колкото Люксембург. Според Световната метеорологична организация (WMO)  арктическите пожари от юни  са изхвърлили в атмосферата 50 мегатона въглероден диоксид - толкова, колкото създава Швеция за цяла година, и повече, отколкото сборния резултат от всички месеци юни между 2010 и 2018 г.                Явлението не е необичайно и предизвиканите от мълнии пожари в тайгата са част от естествения природен цикъл за обновяване на растителността. Но тази година, очертаваща се като поредната най-гореща в историята, мащабите са различни. От WMO казват, че е \"особено необичайно\" колко на север избухват пожари, силата и продължителността им.           Не само юни беше най-горещият, регистриран някога, но и в някои части на Сибир с бушуващи горски пожари температурата е почти 10 градуса над средната за периода 1981-2010 г. Арктическите пожари предизвикват тревога и защото пепелта, която изхвърлят, е много по-вероятно да падне върху снежна и ледена покривка, което я прави по-тъмна. Това означава, че не се отразява, а се поглъща слънчева светлина, което увеличава топенето - включително на постоянно замръзналата почва - и може да ускори отделянето на метан и глобалното затопляне, казват от WMO. Проучване на горите на север от Полярния кръг, разпространено неотдавна, твърди, че те горят с мащаби, невиждани за последните 10 000 години. В Сибир в началото на седмицата горяха близо 3 милиона хектар (и се увеличават), което е почти колкото територията на Белгия, съобщи Александър Чуприян, зам.-министър за извънредните ситуации. Той пристигна в Красноярския край, където на 30 юли бяха регистрирани 115 пожара върху 1 млн. хектара, срещу които в сряда бяха изпратени за гасене с вода. Няма застрашени селища, но хората страдат от задимяването, заявиха от министерството.      Чуприян потвърди, че в градове на над хиляда километра от горящата тайга се е увеличил броят на потърсилите медицинска помощ, а местни летища са с объркан график, защото непрекъснато отварят или затварят небето си за полети според конкретната ситуация. Местни жители публикуват снимки в социалните мрежи, на които видимостта е намаляла до 200 м. Руснаците се подразниха особено много от думите на губернатора на Красноярския край, който в понеделник каза, че горските пожари са \"обичайно природно явление, с което борбата е безсмислена, а може би на някои места - и опасна\". \"Когато зимата е студена и има виелици, никой не се сеща да топи айсберги, за да ни е по-топло, нали\", каза Александър Усс. Той добави, че \"пожари по тези места е имало и преди 100, и преди 500 години\". Хората започнаха да подписват в интернет призив за въвеждане на извънредно положение в Сибир и броят на присъединилите се наближава 1 млн. души. Над 1.2 млн. хектара горят в Якутия и близо 700 хиляди хектара в Иркутска област, която едва се съвзема от големи наводнения.      Министерството на здравеопазването в Москва препоръча да се избягват разходки рано сутрин, когато смогът е най-гъст, а бременните и децата изобщо да не излизат на задимените улици. \"Изключете пушенето и употребата на алкохол, включете климатиците и системите за пречистване на въздуха, използвайте овлажнители и поставете в стаите съдове с вода, окачете на прозорците напоени с вода тъкани и по-често взимайте душ и прочиствайте носа и гърлото\", се казва още в препоръките. Следват съвети да се пие повече вода, сокове и млечни коктейли, да се спрат мазната храна и газираните напитки, а ако ситуацията се влоши още повече, да се евакуират възрастните, децата и хората с отслабнала имунна защита.      Зам.-министър Чуприян също критикува изявления на чиновници, че е твърде скъпо да се пращат самолети срещу пожар на 500 км и разходите ще са по-големи, отколкото спасеното: \"Гасенето на пожар винаги са големи разходи. Но икономическите доводи не бива да пречат да помогнем на хората, които страдат в стотици селища от дима и искат помощ.\" Григорий Куксин, ръководител на отдела на руското поделение на \"Грийнпийс\" за борба с пожарите, заяви в интервю за \"Вечерняя Москва\", че \"2019 г. е една от най-сложните с горските пожари, откакто водим наблюдения - скоро ще счупим антирекорда по поразени площи, защото вече са изпепелени около 12 милиона хектара гори\".      Но проблемът не е само в Русия, а в целия пояс около Северния ледовит океан, \"където температурите се покачват много по-бързо, отколкото средното за планетата и топлото време допринася за избухване на пожари и продължителното им горене\", казва Марк Парингтън, старши анализатор и специалист по горските пожари към Системата за наблюдение на атмосферата Copernicus (CAMS). За юни тя показа, че макар периодът май - октомври да е обичайното време за пожари, в Аляска са регистрирани вече над 400 и че всеки ден избухва поне по един нов. В тази част на САЩ юни замалко не се оказа най-горещият в историята на наблюденията, а на 4 юли бяха отчетени 32 градуса по Целзий.      Някои от пожарите наистина са огромни - с площ от 100 хиляди футболни игрища, каза Клейр Нулис, говорителка на WMO в Женева. \"Това определено не е типичното за Аляска време.\" И тук страдат от задимяването - във Феърбанкс отчетоха през юли едни от най-лошите показатели на въздуха в света. Местното население бе принудено да стои колкото може по-малко извън дома и офиса, а болница създаде специално \"убежище с чист въздух\".     ", "date": "2019.07.31", "title": "Арктика е в обръч от хиляди горски пожари, извънредно положение в Сибир заради дима"}
{"url": "https://www.dnevnik.bg/evropa/2019/08/01/3945511_dominik_kumings_-_politicheski_strateg_i_glaven/", "text": "Психопат кариерист\", \"главен подстрекател\": в проява на неортодоксална политическа стратегия новият британски премиер Борис Джонсън избра за специален съветник Доминик Къмингс, известен още като  мозъка на кампанията в подкрепа на Брекзит . С язвителната си реторика 47-годишният Доминик Къмингс си създаде армия от врагове, включително сред торите. Във филма \"Brexit: The Uncivil War\", излъчен по Канал 4, в образа му се превъплъщава актьорът Бенедикт Къмбърбач. Къмингс е показан като подстрекател, използващ тактики, заимствани от \"Изкуството на войната\" на Сун Дзъ. Бившият премиер консерватор Дейвид Камерън го описва като \"психопат кариерист\". Той вече беше сравняван и със  Стив Банън , скандалния бивш съветник на президента на САЩ Доналд Тръмп. Също като него той е запален по военните тактики. И също като него назначаването му в изпълнителната власт е приемано като рисковано решение: ще намери ли заядливият му и безкомпромисен стил мястото си в британското общество? Яхнал вълната на една \"уникална криза\" \"Доминик Къмингс е главният подстрекател - той е стратегически решителен, идеологически иконоборец\", пише Тим Бейл, преподавател по политически науки в университета \"Куин Мери\" в Лондон, в книгата си \"Консервативната партия: от Тачър до Камерън\". \"Чиновниците и апаратчиците на партията може да са вбесени от този съветник, но за Джонсън това е цена, която си струва да бъде платена\", ако Доминик Къмингс му помогне да успее с Брекзит. Опозиционните партии подложиха на критики назначението на Къмингс, посочвайки, че през март той е бил признат за виновен в неуважение към парламента, защото е отказал да се яви пред комисия, разследваща разпространяването на фалшива информация по време на кампанията преди референдума през 2016 година. Той аргументира решението си, надменно заявявайки, че комисията била \"повече заинтересувана от постановката, отколкото от търсенето на истината\". Миналия месец Доминик Къмингс заяви в блога си, че настоящата политическа дисфункция на Великобритания представлява \"уникална криза за последните 50 или 100 години\" и тя трябва да се използва, \"за да се променят неща, които по принцип са непоклатими\". Доминик Къмингс е роден в Дърам (Северна Англия). Баща му е бил ръководител на проект за петролна платформа, а майка му - учителка на деца със специални нужди. Посещавал е частно училище, а след това е бил приет в престижния Оксфордски университет. Русофил, почитател на писателя Достоевски, след завършване на образованието си Доминик Къмингс е живял в Русия, където през 90-те години участва в създаването на авиокомпания, която в крайна сметка не вижда бял свят. След завръщането си във Великобритания той прави първите си крачки в политиката, водейки няколко кампании, най-вече против приемането на еврото. \"Екстремно пътуване\" През 2002 г. той беше назначен за директор по стратегията на Консервативната партия, но напусна поста си осем месеца по-късно, след като нарече тогавашния партиен лидер Иън Дънкан Смит \"некомпетентен\". След това стана специален съветник на министъра на образованието Майкъл Гоув, настояща дясна ръка на Борис Джонсън. Ръководител на кампанията в подкрепа на Брекзит \"Vote Leave\" (\"Гласувайте за напускане\"), той изигра смятана за решителна роля за постигнатия резултат, водейки кампания, основана повече на социалните мрежи и събирането на лични данни, отколкото на традиционни политически митинги. По-късно методите на \"Vote Leave\" бяха поставени под въпрос, особено използването на подвеждащи лозунги и таргетирани политически реклами. Но успехът на референдума за Брекзит, на който поддръжниците на напускането на ЕС спечелиха с близо 52 на сто, го направи известен преди всичко като стратег, който знае как да опровергае прогнозите. На церемонията по встъпването в длъжност на Борис Джонсън в сряда Къмингс се появи с дънки и тениска, в рязък контраст с останалите чиновници в костюми. Някои виждат неговия почерк и в  състава на новото правителство , или във факта, че Борис Джонсън още не е обявил посещения в европейски столици и заяви, че очаква от ЕС да направи жест за Брекзит. Според Деймиън Макбрайд, бивш съветник на лейбъристкия премиер Гордън Браун, \"всичко това предполага едно диво препускане с непредвидим край\".", "date": "2019.07.31", "title": "Доминик Къмингс - политически стратег и \"главен подстрекател\" на \"Даунинг стрийт\" 10"}
