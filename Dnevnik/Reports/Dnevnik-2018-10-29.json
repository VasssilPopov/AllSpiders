{"url": "https://www.dnevnik.bg/sport/2018/10/29/3336151_siti_produlji_gonitbata_s_livurpul_sled_pobeda_nad/", "text": "Манчестър сити\" победи \"Тотнъм\" с 1:0 като гост в последния мач от десетия кръг на Висшата лига. Рияд Марез отбеляза единственото попадение още в шестата минута на двубоя на стадион \"Уембли\". Шампионите се изравниха по точки с \"Ливърпул\", но заради по-добрата си голова разлика отново излязоха начело в класирането. Двата тима имат по 26 точки след осем победи и две равенства, а другият непобеден отбор от началото на сезона - \"Челси\", заема трета позиция с 24. \"Арсенал\" допълва челната четворка с 22 точки. \"Тотнъм\" е на пето място с 21 точки след третата си загуба за сезона, следван от \"Борнемут\" с 20, \"Уотфорд\" с 19 и \"Манчестър юнайтед\" със 17. \"Сити\" доминираше през по-голямата част от мача на \"Уембли\", но пропусна да реши всичко с второ попадение. В края \"гражданите\" можеха да бъдат наказани, но Ерик Ламела пропиля изключителна възможност в 80-ата минута. \"Сити\" започна ударно на терена на \"Уембли\", който беше в доста тежко състояние, след като в последните дни на него се изигра три мача по американски футбол от (НФЛ). Киърън Трипиър допусна груба грешка след изритана топка от вратаря Едерсон. Рахим Стърлинг догони топката, излъга Трипиър и сервира топката за Марез, който я изпати в опразнената врата. Голът тотално бърка защитата на \"Тотнъм\", която в следващите минути действаше много неорганизирано. В 12-ата минута Стърлинг отново се озова зад защитата, но Тоби Алдервейрелд се върна навреме и блокира удара на английския национал. В 23-ата минута \"Тотнъм\" имаше отлична възможност да изравни след грешка на Бежамен Менди, който позволи топката да мине под крака му. Муса Сисоко се устреми опасно по десния флаг и нахлу в наказателното поле. Той имаше няколко опции, включително и да стреля към вратата. Французинът реши да подава, но го направи разочароващо и опитът му беше пресечен от Фернандиньо. Пет минути по-късно защитата на \"Тотнъм\" позволи на Давид Силва да се разходи около точката на дузпата и да комбинира с Марез. Той стреля силно към близкия ъгъл, но Юго Лорис се намеси добре и изби топката в страничната греда, след което тя излезе в корнер. \"Тотнъм\" действаше дезорганизирано в отбрана, но имаше проблясъци в атака. В 34-ата минута Хари Кейн получи отлично подаване и се устреми сам срещу Едерсон. Голмайсторът на \"шпорите\" обаче си поведе лошо топката и вратарят на \"Сити\" го блокира. Десет минути след почивката гостите можеха да стигнат до второ попадение. Бернардо Силва беше изведен зад защитата вдясно от вратата, след което намери на чиста позиция Давид Силва. Испанецът се поколеба да стреля и реши да върне топката назад за Стърлинг. Англичанинът си отвори позиция за удар, но Трипиър спря пътя на топката към вратата. В 65-ата минута Силва намери на скорост Серхио Агуеро, който се освободи от защитник и си откри път към вратата. Аржентинецът обаче отправи слаб удар, който попадна право в ръцете на Лорис. В последния четвърт час на двубоя \"Сити\" реши да действа по-предпазливо в опит да съхрани крехкия си аванс. \"Тотнъм\" се възползва, наложи натиск и се добра до златна възможност да изравни. Деле Али отне топката от Марез с помощта на Лукас Моура, напредна в половината на \"Тотнъм\" и изведе Ламела очи в очи с Едерсон. Аржентинецът обаче стреля високо над вратата от точката на дузпата. В оставащите минути защитата на \"Сити\" действаше организирано и не позволи да се стигне до друга сериозна опасност пред Едерсон. \"Гражданите\" записаха шести пореден мач без допуснат гол, а \"Тотнъм\" не успя да се разпише за пръв път от началото на сезона.", "date": "2018.10.29", "title": "\"Сити\" продължи гонитбата с \"Ливърпул\" след победа над \"Тотнъм\""}
{"url": "https://www.dnevnik.bg/sviat/2018/10/29/3336065_nai-golemiiat_minyorski_profsujuz_v_sasht_razocharovan/", "text": "Най-големият миньорски профсъюз в САЩ съсредоточава даренията си върху демократите, разочарован от неизпълнените обещания на президента Доналд Тръмп да възстанови индустрията, съобщава агенция \"Ройтерс\". 84% от даренията на Обединените американски миньори са отишли при кандидати на Демократическата партия, показва анализ на агенцията. Това е скок с 20 процентни пункта в сравнение с 2016 г., когато Тръмп ухажваше работниците с обещанията си да възроди въглищния бизнес. В числа става въпрос за близо 910 хил. долара от общо 1 млн. дарения тази година и за 250 хил. от общо 395 хил. през 2016 г. Администрацията отмени някои от мерките за защита на околната среда, които президентът Барак Обама въведе, но според анализ на \"Ройтерс\" това няма да спаси въглищните електроцентрали от затваряне. От профсъюза обясняват, че не целят да подкрепят специално демократите, а даряват пари на конгресмени, които подкрепят фондовете за пенсии. Пенсионното осигуряване на миньорите е в тежко положение заради фалитите на компаниите, в които са работили, а Конгресът, който сега в ръцете на републиканците, не ги е защитил. Организацията е увеличила финансирането си за демократични сенатори от индустриални щати като Охайо, Пенсилвания и Индиана. Сред получилите подкрепата ѝ са и демократи ветерани, които могат да преодолеят посланието на конкурентите си, че представителите на тяхната партия нямат твърди възгледи по отношението на правото за притежание на оръжия и спрямо престъпността.", "date": "2018.10.29", "title": "Най-големият миньорски профсъюз в САЩ, разочарован от Тръмп, залага на демократите"}
{"url": "https://www.dnevnik.bg/sport/2018/10/29/3335947_policiiata_v_lestur_otreche_da_ima_vina_za/", "text": "Катастрофата с хеликоптер, в която загина  собственикът на \"Лестър\" В ичай Шривадханапрабха , не е причинена от дрон на полицията, съобщи местната служба по сигурността в графство Лестършър, цитирана от \"Ройтерс\". Евентуален сблъсък между двете летателни средства беше сред обсъжданите причини за инцидента. Според информацията дронът не е бил в полет, когато хеликоптерът е напуснал стадион \"Кинг пауър\". Разследването по случая продължава, като предстои да бъде анализирана информацията, събрана от черните кутии на хеликоптера. От производителя на летателната машина Leonardo SpA са изразили готовност да съдействат на разследването.  Инцидентът се случи в събота вечерта около час след двубоя между \"Лестър\" и \"Уест хем\" (1:1). Хеликоптерът е излетял от стадиона, но е катастрофирал в близост до един от паркингите на съоръжението. Повече от 24 часа липсваше информация кои са хората на борда и дали има оцелели. Впоследствие от \"Лестър\" обявиха, че загиналите са петима. Останалите жертви са двама души от екипа на Шривадханапрабха - Нурсара Сукнамай и Кавепорн Пунпаре, както и пилотите Ерик Суофър и Изабела Роса Лечович. \"Футболът и светът изгубиха велик човек, който правеше всичко в името на тези, които обича. За него клубът беше повече от семейство. За нас ще бъде чест да следваме заветите му и да превърнем това в наша цел\", гласеше съобщението на английския клуб.", "date": "2018.10.29", "title": "Полицията в Лестър отрече да има вина за катастрофата с хеликоптера"}
{"url": "https://www.dnevnik.bg/bulgaria/2018/10/29/3336119_globalniia_partnyorski_centur_s_kitai_triabva_da/", "text": "Глобалният партньорски център с Китай, чието създаване беше  одобрено от правителството миналата седмица , трябва да заработи от началото на следващата година. Това каза министърът на българското европредседателство Лиляна Павлова, цитирана от БНР. Създаването на такъв център беше договорено при посещението на китайския премиер Ли Къцян в София през пролетта. Очаква се именно Павлова да ръководи новата структура, въпреки че тя за пореден път не потвърди тази информация. \"Този център ще бъде изграден на принципа на тинк-танк, мозъчен тръст, който ще се занимава с обучения, консултации, научни изследвания, анализи и разработки, които да насърчават инвестициите и които да направят така, че да се разбираме по-лесно, за опознаване, познаване на европейско право и законодателство\", каза Павлова. По думите ѝ на нея е възложено структурирането на българската част от центъра. През юли Китай поиска от премиера Бойко Борисов в България  да бъде създаден \"изследователски център\" , който да проучва законите и правилата на ЕС и да помогне на китайския бизнес да натрупа познания за Европа. Предложението дойде от китайския премиер Ли Къцян в началото на среща с лидерите от Централна и Източна Европа. Водещ български партньор в центъра ще бъде \"Институт по маркетинг\" ЕООД. Той ще трябва да проведе преговори и да сключи рамково споразумение за партньорство с Института за икономически изследвания към БАН.", "date": "2018.10.29", "title": "Глобалният партньорски център с Китай трябва да заработи в началото на следващата година"}
{"url": "https://www.dnevnik.bg/sviat/2018/10/29/3335689_generali_i_momche_ot_chikago_shte_sustaviat_novoto/", "text": "Генерали на ключови постове и едно ултралиберално \"момче от Чикаго\" за министър на икономиката: избраният за президент на Бразилия Жаир Болсонаро ще формира през януари едно нетипично правителство, съставено предимно от хора без политически опит и с предизвикващи разделение личности. Бившият капитан от армията иска да намали наполовина броя на министерствата (от 29 на 15) и най-вече да не се раздават повече постове заради партийна принадлежност с цел формиране на коалиция. \"Той иска да създаде нов стил на управление и да сложи край на президентския режим на коалиции. Това ще бъде най-голямото предизвикателство за него\", твърди специалистът по политическа стратегия от университета Маккензи в Бразилия Маркос Коимбра. Председателят на партията на Болсонаро (Социалнолибералната партия) Густаво Бебиано заяви пред вестник \"Глобо\", че в правителството ще има \"четирима или петима генерали\". \"Обещавайки генерали в правителството, той се опитва да създаде представа за завръщане към реда, но повечето от възможните кандидати за министерски постове нямат никакъв политически опит. Можем да очакваме трудности при диалога с парламента\", твърди Жералдо Монтейро, политолог от Университета на Рио де Жанейро. Ето имената на някои от възможните министри в правителството на Болсонаро: Пауло Гедес, икономически гуру Той е гаранцията, с която Болсонаро цели да спечели доверието на пазарите. Самият Болсонаро признава, че \"нищо не разбира\" от икономика, но уверява, че неговият гуру Пауло Гедес ще има отговор за всичко. 69-годишният икономист има докторска степен от университета в Чикаго, люлката на съвременния икономически либерализъм. В правителството на Болсонаро той би бил \"суперминистър\" на икономиката, в чиито компетенции ще бъдат включени въпросите, които сега се решават от министерствата на финансите и търговията, на планирането и от държавния секретариат за публични инвестиции. Във вечерта на победата си Болсонаро обеща \"да промени икономическия модел на страната\" чрез масова приватизация и по-строг контрол върху държавните финанси. Ониш Лорензони, диригентът на оркестъра С негова помощ Жаир Болсонаро се надява да компенсира липсата на опит на останалите министри в опасните лъкатушения на бразилската политика. Той най-вероятно ще заеме поста на ръководител на гражданската канцелария на президента, който е нещо средно между премиер и ръководител на кабинета. \"(Лорензони) има голям опит в парламента и знае как функционира той\", твърди Марсио Коимбра. Депутат в продължение на 20 години, първоначално в регионалния парламент на щата Рио Гранди до Сул (1994-2002 г.), а след това и в долната камара на бразилския парламент, 64-годишният Ониш Лорензони е \"сивият кардинал\" на кампанията на Болсонаро. Член на дясната партия \"Демократи\", Лорензони се отличи през последните години в долната камара на парламента в ролята си на докладчик по антикорупционен проектозакон. Аугусто Елено, кумирът Жаир Болсонаро изпитва огромно възхищение от този генерал, който е бил негов преподавател във военната академия през 70-те години на миналия век. Той ще заеме поста министър на отбраната. Главнокомандващият на мисията на ООН в Хаити Аугусто Елено Рибейро Перейра, на 70 години, се очакваше да участва и в надпреварата за президентския пост, но неговата Прогресивна партия не одобри кандидатурата му. В интервю за вестник \"Естадо де Сао Пауло\" през април 2017 г. Болсонаро заяви, че генералът може да заеме \"който пост пожелае\" в неговото правителство и че би бил радостен да е министър с президент Елено. Освалдо Ферейра, г-н Околна среда Бивш ръководител на дирекцията на армията за инженерство и строителство, 64-годишния генерал Освалдо Ферейра се очаква да стане министър на транспорта. Именно той определи съдържанието на програмата на Болсонаро по отношение на инфраструктурата и околната среда. В скорошно интервю за вестник \"Естадо де Сао Пауло\" той заяви, че по времето, когато е изграждал пътища през 70-те години на миналия век, \"нямаше прокуратура и (агенция за околната среда) Ибама, които да създават проблеми\". Маркос Понтис, астронавт Пилот на изтребител и астронавт, той стана през 2006 г. първият бразилец в космоса на борда на кораб \"Союз\", с който стигна до Международната космическа станция, където прекара една седмица. Смятаният за национален герой астронавт може да стане на 55 години министър на науката в правителството на Болсонаро.", "date": "2018.10.29", "title": "Генерали и \"момче от Чикаго\" ще съставят новото правителство на Бразилия"}
{"url": "https://www.dnevnik.bg/bulgaria/2018/10/29/3335662_juristi_za_snimkite_ot_kushtata_na_banevi_mvr_versiia/", "text": "МВР версия на \"Биг брадър\", \"Този филм сме го гледали преди 8 години\" и \"Гражданите ще платят за ефирната слава на полицията и прокуратурата\" - това са част от коментарите на юристи за разпространените в неделя от пресцентъра на вътрешното министерство снимки от дома на Николай и Евгения Баневи. В петък двамата са били  арестувани във Франция заради разследване, свързано с източване на приватизираното предприятие \"Полимери\" , а два дни по-късно спецпрокуратурата показа кадри от резиденцията им в столичния квартал \"Бояна\" и  обяви, че при претърсването са открити  \"злато и скъпоценности в потресаващ обем\" . \"Дневник\" изпрати въпроси на МВР с какви аргументи е било взето решението да бъдат разпространени снимките и очаква отговора на пресслужбата на ведомството.  Това е лично пространство. Поне докато не се превърне по съответния начин - с доказателства - в местопроизшествие, и личното пространство да се превърне в образно представяне на това как с едни престъпно придобити пари се трупа богатство\", коментира пред \"Дневник\" адвокат Людмил Рангелов. По думите му \"примитивната част от обществото се интересува как живеят богатите хора и по тази причина се палят низки страсти, че богатите хора в момента са притеснени, че срещу тях се води някакво разследване\". Според адвоката проблемът не е нормативен, но става дума за етика: \"Това е МВР вариант на \"Биг брадър\". Напълно излишно - не помага нито на разследването, нито на обективното информиране на обществото. Не мога да разбера защо периодично се повтаря тази прекалена публичност, която пречи и на самото министерство да укрепва и развива авторитета си.\" Ръководителят на правния екип на \"Програма Достъп до информация\" адвокат Александър Кашъмов коментира, че в отсъствието на собствениците и при демонстрация, че се извършва разследване. То може да е основателно - това ще го каже съдът - но не мога да разбера показването на нечий дом, каза той. Допълни, че когато става въпрос за навлизане в сферата на личната неприкосновеност, трябва да се прави баланс между обществения интерес и степента на навлизане в чуждото пространство, тъй като това са взаимодопълващи се права. Според юриста в конкретния случай трябва да се прецени пропорционалността на това има ли обществен интерес да се знае как изглежда отвътре интериорът на нечий дом. \"През 2000 г. работихме с Албания, за да им показваме как трябва да се пази балансът между личната неприкосновеност на хората, които са заподозрени и уличени, и обществения интерес да се получи информацията. Налагаше се да убеждаваме колегите, че не могат да показват лицата на непълнолетни. Имам чувството, че в някои институции у нас или този урок не се познава добре, или не се държи сметка за необходимото балансиране\", коментира Кашъмов. Адвокатът Михаил Екимджиев, който има дългогодишна практика по дела в Съда за правата на човека в Страсбург, коментира разпространяването на снимките като и нарушаване на неприкосновеността на семейство Баневи. \"Това би било допустимо, ако те бяха обвинени в кражби или грабежи на ценности, обувки, скъпи дрехи и т.н. Ако тези предмети и вещи, които дадоха, имаха отношение към предмета на обвиненията. Както тези кадри, така и изявленията на един екзалтиран прокурор или полицай, че разбивали брава, която струвала 800 лв. и която е създала трудност, са крайно неуместни и непрофесионални\", смята той. По думите му както снимките, така и категоричните изказвания за виновността на Баневи (без да се посочва, че те засега са само заподозрени и без условни наклонения) нарушават презумпция за невиновност и могат да станат причина за осъждане на държавата пред Страсбург, а и по българския закон. \"Странното е, че този филм сме го гледали преди 8 години - през зимата и пролетта на 2010 г., когато ГЕРБ помпаше рейтинг с подобен род акции. Всички те катастрофираха и завършиха с оправдателни присъди, а държавата бе осъдена да плати обезщетение на обвиняемите и дискредитираните по този начин хора с разпространяване от МВР и прокуратурата на кадри и снимки. Това, че 8 години по-късно същото се случва, означава, че или няма институционална памет, или че на МВР и спецпрокуратурата не им пука от закона, не им пука, че ще бъде осъдена държавата, а ние да платим за тяхната ефирна слава\", каза Екимджиев. Тезата, че разпространението на снимките цели да се създаде разви и Константин Симеонов (който е сред адвокатите на Цветан Василев - бел.ред.) - защитник на арестувания при показна акция на МВР през 2010 г. финансист Тенчо Попов. Срещу Попов и задържаните в същата акция бивш военен министър Николай Цонев и съдия Петър Сантиров започна дело за подкуп, по което всички бяха оправдани. По-късно Попов спечели дело в Страсбург заради ареста, както и последвало изказване на тогавашния вътрешен министър Цветан Цветанов, за което съдиите приеха, че са нарушени презумпцията за невинност и правото на зачитане на личния и семейния живот. По думите на Симеонов полицията прави това, което ѝ каже прокуратурата, като се лепят етикети: \"Естествено, че публикуването на подобни снимки е навлизане в личното пространство и когато е без разрешение, нарушава конституционните права на съответните хора. Ако бяха намерени пари, ценности или предмети, които са праисторически и трябва да са в музея, или неща, които са предмет на престъпление, добре. Но и тогава трябва да става с разрешение на съответния прокурор. А какво правят прокурорите? Дават пресконференция и започват да разказват тази част от \"истината\", която ги устройва. Това е абсолютно безобразие и е практика, която от няколко години се прилага\", коментира Симеонов. По думите му обществеността трябва да се информира, но това трябва да става в разумни граници, така че хем да не се пречи на разследването, хем да не се раздават предварително присъди и наказания.", "date": "2018.10.29", "title": "Юристи за снимките от къщата на Баневи: МВР версия на \"Биг брадър\""}
{"url": "https://www.dnevnik.bg/bulgaria/2018/10/29/3336121_maikite_na_deca_s_uvrejdaniia_otnovo_izliazoha_na/", "text": "И тази вечер в София се провежда протест на майките на деца с увреждания. Те излязоха за пореден път по улиците на столицата с искане за оставка на вицепремиера Валери Симеонов, съобщава БНР. Родителите не приемат извинението на Симеонов, който заяви, че проектозаконът за хората с увреждания е  \"опит да се угоди на кресливи жени , които изкарваха на пек и на дъжд тези уж болни деца\". Този път протестът започна от площада пред Министерския съвет, като шествието премина през бул. \"Цар Освободител\" в посока сградата на Софийския университет. Трафикът по булеварда е блокиран.", "date": "2018.10.29", "title": "Майките на деца с увреждания отново излязоха на протест и затвориха централен столичен булевард"}
{"url": "https://www.dnevnik.bg/bulgaria/2018/10/29/3336122_mlada_jena_e_otkrita_zastreliana_v_stolichniia_kv/", "text": " Жена на 23 години е открита мъртва с прострелна рана в столичния кв. \"Надежда\", съобщава БНР. Тя е била намерена от екип на полицията в София, който се отзовал на сигнал за стрелба. Тялото на жената е открито в апартамент на ул. \"Бели Дунав\". От МВР уточняват, че сигналът до полицията е подаден към 18.30 ч. от близки на жената. По-късно от столичната полиция уточниха, че издирват бившият приятел на жената, с когато тя живеела заедно до преди няколко дни. Детето на жената също се издирва. По информация на МВР той се придвижва с автомобил \"Фолксваген Голф\", сив металик, с регистрационен номер СВ 46 99 АХ. Вероятно с него пътува и малкото дете. Предполага се, че той е евентуалният извършител на убийството и се смята, че е въоръжен и опасен. Пред \"Фокус\" директорът на столичната полиция Ивайло Иванов уточни, че издирваният е 26-годишен, а детето е на една годинка и е момиченце. По думите му мъжът е служител на охранителна фирма и притежава законно оръжие, не е криминално проявен.", "date": "2018.10.29", "title": "Млада жена е открита мъртва в София, полицията издирва бившия ѝ приятел"}
{"url": "https://www.dnevnik.bg/sport/2018/10/29/3336071_shkolata_na_levski_e_na_22-o_miasto_sred/", "text": "Левски\" е произвел 38 футболисти, които се състезават в елитните футболни дивизии на европейските страни. Това поставя школата на сините на 22-ро място сред най-продуктивните в Европа, показва последното изследване на Международния център за футболни изследвания (CIES Football Observatory). Проучването обхваща играчи, които между 15- и 21-годишна възраст са тренирали поне три сезона в академията на съответния клуб. В класацията са взети предвид футболисти, които в момента се състезават в елитните дивизии на 31 европейски страни - Австрия, Белгия, Беларус, България, Хърватия, Кипър, Чехия, Дания, Англия, Испания, Финландия, Франция, Германия, Гърция, Унгария, Израел, Италия, Холандия, Норвегия, Полша, Португалия, Румъния, Русия, Шотландия, Сърбия, Швейцария, Словакия, Словения, Швеция, Турция и Украйна. Начело в списъка за поредна година е \"Аякс\". Холандският клуб е произвел 77 футболисти, състезаващи се в елитните първенства на Европа. \"Динамо\" (Киев) и \"Партизан\" (Белград) разделят втората позиция с по 69. \"Динамо\" (Загреб) заема четвърта позиция с 66, а друг тим от Белград - \"Цървена звезда\", допълва топ 5 с 61. Сред клубовете в големите пет първенства на континента - английското, испанското, германското, италианското и френското, най-напред в класацията е \"Реал\" (Мадрид). Европейският и световен клубен шампион е произвел 53-ма играчи, състезаващи се в елитните дивизии на европейския футбол. \"Барселона\" е с 47.  \"Левски\" разделя 22-ата позиция с още три клуба - рекордьора по титли на Англия \"Манчестър юнайтед\", най-успешния белгийския отбор \"Андерлехт\" и вицешампиона на Франция \"Монако\". В топ 50 няма друг български клуб. CIES Football Observatory е изготвил класация и за школите, произвели най-много футболисти, които в момента се състезават в големите пет първенства на Европа. В нея начело е \"Реал\" (Мадрид) с 36, следван от \"Лион\" с 35 и \"Барселона\" с 34. \"Атлетик\" (Билбао) е четвърти с 26, а ПСЖ, \"Рен\" и \"Манчестър юнайтед\" разделят петата позиция с по 24. От германските клубове най-напред е \"Щутгарт\" - девети с 22, а от италианските е \"Интер\" - десети с 21, колкото имат още \"Атлетико\" (Мадрид), \"Бордо\", \"Монако\" и \"Спортинг\" (Лисабон).", "date": "2018.10.29", "title": "Школата на \"Левски\" е на 22-ро място сред най-продуктивните в Европа"}
{"url": "https://www.dnevnik.bg/sviat/2018/10/29/3335937_izborite_koito_razklatiha_svetovniia_red_v_poslednite/", "text": "Победата на Жаир Болсонаро на президентските избори в Бразилия се вписва в серия от избори, които през последните години разтърсиха демокрациите и традиционната политическа игра. Агенция \"Франс прес\" припомня кои бяха другите.  Италия След тримесечни преговори за съставяне на правителството през юни Италия се сдоби с първото си правителство, съставено от популисткото  Движение \"Пет звезди\" , спечелило на изборите през март 32%, и от крайнодясната партия \"Лига\", спечелила 17 процента. Премиер стана новакът в политиката, юристът Джузепе Конте, а вътрешен министър стана Матео Салвини, лидер на антиимигрантската Лига. Салвини освен това придоби голямо влияние върху коалиционния кабинет и блокира италиански пристанища за мигрантите. Правителството пък представи  бюджет, който беше отхвърлен от ЕК . Австрия През декември миналата година Австрия се сдоби с коалиция, съставена от консерваторите на Себастиан Курц и крайнодясната  Австрийска партия на свободата,  достигнала до трето място на изборите през октомври с 26 процента. Крайнодесните получиха шест министерства, а техният лидер Хайнц-Кристиан Щрахе е вицеканцлер. САЩ През ноември 2016 г. Доналд Тръмп изуми САЩ и света, като победи Хилари Клинтън на президентските избори. Това експерти определиха като \"земетресението Тръмп\". Без политически опит, републиканският милиардер обеща да върне величието на Америка. По време на кампанията си  Тръмп обиди  жените, мюсюлманите, латиносите и цветнокожите. От идването си на власт той умножи провокативните туитове и пораждащите полемика решения, като тези за излизане от редица договори - Иранската ядрена сделка, договора за ядрените въоръжения с Русия от 1987 г. или Парижкото споразумение за климата. Обединеното кралство На референдум през юни 2016 г. 52 процента от британците се обявиха за  напускане на ЕС  след кампания, фокусирана върху въпросите за имиграцията и икономиката. Шоковата вълна от този референдум доведе до оставката на тогавашния премиер  Дейвид Камерън  и до замяната му с Тереза Мей. Стигна се до сериозна криза и в редиците на лейбъристите. Днес авторитетът на  Тереза Мей  е оспорван дори от членовете на нейната партия, разделена между привържениците на радикалното скъсване с ЕС и на мекия Брекзит. Филипините През 2016 г.  Родриго Дутерте , известен с грубите си и непремерени изявления, спечели президентските избори след популистка кампания, посветена на темата за сигурността. След като бе избран, той поведе една убийствена политика за изкореняване на трафика на дрога. Полицията твърди, че е убила над  4400 трафиканти на дрога  и наркомани от 2016 г. насам. Според неправителствени организации числото е много по-голямо. Дутерте се открои и със собствените си гръмки изявления по адрес на папата, когото нарече кучи син, и на бившия президент на САЩ Барак Обама, или като се сравни с Хитлер, преди да се извини за тези думи. Унгария В Унгария премиерът Виктор Орбан, лидер на консервативната партия ФИДЕС, на власт от 2010 г., усили през последните години кампанията си с ксенофобски акценти срещу имиграцията от страни извън ЕС. През лятото на 2015 г. той издигна огради по границите на Унгария със Сърбия и Хърватия, за да спре миграционните потоци. На 12 септември Европейският парламент разкритикува Унгария заради системна заплаха срещу ценностите на ЕС, идващи от нейна страна, но също и заради корупцията и независимостта на съдебната система. ЕП активира процедура, която може да доведе в дългосрочен план до санкции срещу страната. Полша Консервативната партия \"Право и справедливост\" се върна на власт в края на 2015 г. Нейният лидер Ярослав Качински нарече бежанците паразити. Правителството пък поде съдебна реформа, която породи протести и полемика. ЕК упрекна консерваторите, че искат да подчинят правосъдната система, и сезира Европейския съд. На 19 октомври той суспендира онази правителствена реформа, която принуждаваше съдиите от Върховния съд да се оттеглят./ БТА", "date": "2018.10.29", "title": "Изборите, които разклатиха световния ред в последните години"}
{"url": "https://www.dnevnik.bg/citat_na_deniia/2018/10/29/3336125_citat_na_denia_horata_chakat_ot_vutyo_gatyo_mityo/", "text": "С тези думи бившият главен прокурор Никола Филчев коментира пред БНТ зачестилите случаи на повдигнати обвинения от прокуратурата срещу редица бизнесмени. По думите му след приватизацията през 90-те години в обществото са се очертали два вида прослойки - на капиталистите и на работещите. \"Обществото вече чака Вътьо, Гатьо, Митьо, Банкев и Гаргов да водят определена социална политика. Само държавата обаче може да върши това\", заяви Филчев. Собственикът на \"Полимери\" - Девня  Николай Банев и съпругата му Евгения бяха арестувани  миналата седмица в град Ница, Франция. За двамата е имало издадена европейска заповед за арест и разследване. Те са привлечени задочно към наказателна отговорност за длъжностни присвоявания, пране на пари, документни измами и данъчни престъпления. Преди това Ветко и Маринела Арабаджиеви също се сдобиха със сходни обвинения, но все още не са задържани, тъй като се намират в чужбина. Занимаващият се с производство на алкохол  Миньо Стайков пък бе задържан  заради подозрения в незаконно производство на цигари, алкохол и данъчни престъпления.", "date": "2018.10.29", "title": "Цитат на деня: Хората чакат от Вътьо, Гатьо, Митьо, Банкев и Гаргов социална политика"}
{"url": "https://www.dnevnik.bg/ot_vas/galeriiotvas/2018/10/29/3335580_chitatelska_fotogaleriia_iznenada_v_selo_bistra/", "text": "Община Бистра и община Мито под Дьумбиером се намират на южния склон на Ниските Татри. Приятно място за зимен и летен туризъм. В Бистра се намира Бистрианската пещера, където човек може да види как прилепите се подготвят за зимен сън. На снимката - входът на пещерата. Входът и изходът са изкуствено прокопани, за да имат достъп туристите. Естественият вход представлява 70-метров комин, който е по силите само на алпинисти. Пътеките в пещерата са бетонирани, вътре има и паметна плоча на загинал партизанин в борбата с фашизма. Повечето къщи са или специално построени за туризъм, или са пригодени. След \"кадифената революция\" много от предприятията биват с помощта на различни схеми разграбени и затворени. Голяма част от хората напускат общината или се преориентират към туризъм. Селска къща, стегната за туризъм и живот.", "date": "2018.10.29", "title": "Читателска фотогалерия: Изненада в село Бистра, Словакия"}
{"url": "https://www.dnevnik.bg/bulgaria/2018/10/29/3336068_voennite_magistrati_uchastvali_v_piianski_skandal_sa/", "text": "Военният прокурор и следовател, срещу които миналата седмица беше образувано дело за хулиганство след пиянски скандал в заведение, са поискали да напуснат съдебната система, съобщава lex.bg. В сряда трябва да бъдат разгледани молбите на полк. Спас Илиев и на следователя подполк. Калоян Узунов. Те са подали оставки миналата седмица и искат да бъдат освободени от 25 ноември, когато изтича едномесечното предизвестие. На 24 октомври от прокуратурата съобщиха, че е започнало досъдебно производство за хулиганство срещу военни прокурор и следовател заради скандал и инцидент с пистолет, разследването по което с постановление на главния прокурор Сотир Цацаров е възложено на Военноокръжната прокуратура в Сливен. Два дни по-рано полковникът и подполковникът от Военноокръжната прокуратура в София са били в заведение на ул. \"Цар Самуил\". След употреба на алкохол двамата предизвикали скандал с други посетители. Наскоро Конституционният съд обяви за противоконституционен текста от Закона за съдебната власт, според който магистрат не може да напуска системата, докато срещу него има висящо дисциплинарно производство. Така двамата могат да напуснат, но няма да могат да си вземат обезщетението от до 20 заплати за прослужени години, докато не приключи наказателното производство срещу тях.", "date": "2018.10.29", "title": "Военните магистрати, участвали в пиянски скандал, са поискали да напуснат съдебната система"}
{"url": "https://www.dnevnik.bg/evropa/2018/10/29/3336138_rumunskiiat_evrokomisar_obiavi_che_e_dogovorila/", "text": "Европейският комисар за регионалната политика Корина Крецу заяви днес на конференция в Букурещ, че е успяла да убеди колегите си от Европейската комисия да се върнат към Берлинския метод при изготвянето на новата многогодишна финансова рамка, който се основава на формулата 80 процента от брутния вътрешен продукт на глава от населението, съобщава БТА. \"По тази формула успяхме да договорим трите най-бедни страни - България, Румъния и Гърция, да получат допълнително 10 процента\", заяви Корина Крецу, която е румънка. \"В нашето предложение, на Европейската комисия, Румъния ще ползва бюджет, който ще бъде с осем процента по-голям от настоящия за периода 2014-2020 г. Надявам се, че преговорите, които ще се водят между Съвета на ЕС и Европейския парламент ще запазят тези вече очертани принципи\", каза още еврокомисарят. Румъния ще поеме председателството на Съвета на ЕС от 1 януари 2019 г. В този период ще се водят преговори за следващата многогодишна финансова рамка на ЕС за периода 2021-2027 г.", "date": "2018.10.29", "title": "Румънският еврокомисар обяви, че е договорила повече средства за България, Румъния и Гърция"}
{"url": "https://www.dnevnik.bg/sport/2018/10/29/3336141_real_uvolni_lopetegi_i_naznachi_vremenno_solari/", "text": "Реал\" (Мадрид) уволни старши треньора си Хулен Лопетеги, обяви клубът чрез официалния си сайт. 52-годишният испанец се задържа на поста едва 14 мача, в които постигна шест победи, шест загуби и две равенства. Временно начело на европейския и световен клубен шампион ще застане Сантяго Солари. Бившият полузащитник, който има 194 мача като футболист на \"Реал\", досега беше треньор на втория отбор на мадридския клуб. \"Това решение има за цел да промени динамиката на първия отбор, докато всички цели през този сезон все още са постижими. Бордът на директорите е наясно, че има голямо несъответствие между качеството на състава, в който има осем играчи, номинирани за \"Златната топка\" - нещо безпрецедентно в историята на клуба, и резултатите, които бяха постигнати до момента\", се казва в изявлението на \"Реал\". За Лопетеги това е второ уволнение за четири месеца и половина. На 13 юни, само един ден преди началото на световното първенство в Русия, той  беше освободен като селекционер на испанския национален отбор , след като подписа предварителен договор с \"Реал\". Кариерата на Лопетеги начело на \"кралския клуб\" започна с  тежко поражение от \"Атлетико\" (Мадрид) (2:4)  за Суперкупата на Европа. Разочароващото представяне се пренесе в испанското първенство, където белите заемат едва девета позиция след четири победи, четири загуби и две равенства в десет мача. В неделя \"Реал\" претърпя  катастрофално поражение с 1:5 от големия съперник \"Барселона\" , което окончателно убеди ръководството на клуба да се раздели с Лопетеги. Мачът на \"Камп ноу\" беше четвъртата загуба на тима в последните пет мача. \"Клубът благодари на Хулен Лопетеги и неговия технически екип за техните усилия и работата им. Желаем им всичко най-добро в техните професионални кариери\", заявиха още от \"Реал\". От 1929 г. единственият треньор, който се е задържал по-малко време начело на най-успешния отбор в света, е Хосе Антонио Камачо. Той изкара едва шест мача като наставник на белите през 2004 г. Преди обявяването на раздялата с Лопетеги  фаворит за поста беше бившият мениджър на \"Челси\" Антонио Конте . Преговорите между \"Реал\" и италианския треньор обаче са пропаднали.", "date": "2018.10.29", "title": "\"Реал\" уволни Лопетеги и назначи временно Солари"}
{"url": "https://www.dnevnik.bg/sport/2018/10/29/3335270_sobstvenikut_na_lestur_e_sred_petimata_zaginali_v/", "text": "Собственикът на \"Лестър\" Вичай Шривадханапрабха е загинал в  катастрофата с хеликоптера му в близост до стадион \"Кинг пауър\" , съобщиха от клуба. В събота вечерта летателният апарат, който е собственост на тайландския бизнесмен излетя от терена след двубоя с \"Уест Хем\" (1:1), но минути по-късно се разби на паркинг зад стадиона. Повече от 24 часа от \"Лестър\" не разпространиха официална информация кой е бил на борда и има ли оцелели след катастрофата. От клуба обясниха единствено, че съдействат при разследването. Полицията в града също отказа коментар. В крайна сметка в полунощ английско време \"лисиците\" съобщиха, че Шривадханапрабха е бил един от петимата души на борда. Оцелели няма. \"С огромно съжаление и разбити сърца потвърждаваме, че нашият президент Вичай Шривадханапрабха е сред тези, които загинаха трагично в събота вечерта. Неговият хеликоптер, който го превозваше с още четирима души се разби извън \"Кинг пауър стейдиъм\". Няма нито един оцелял\", съобщиха от клуба. Останалите жертви са двама души от екипа на Шривадханапрабха Нурсара Сукнамай и Кавепорн Пунпаре, както и пилотите Ерик Суофър и Изабела Роса Лечович. Тайландският бизнесмен е собственик на \"Лестър\" от 2010 г., когато купи клуба за 39 милиона паунда. Според \"Форбс\" Шривадханапрабха е петият най-богат човек в родината си. Личното му състояние се оценява на 4.9 милиарда долара. Заради трагичния инцидент предстоящият мач на \"Лестър\" със \"Саутхемптън\" в турнира за Купата на лигата е отменен. Двубоите на състава до 23 години също ще бъдат пренасрочени. Все още не е ясно какво ще се случи със собствеността на \"лисиците\". По информация на Би Би Си в неделя е имало извънредна среща на Борда на директорите. \"Футболът и светът изгубиха велик човек, който правеше всичко в името на тези, които обича. За него клубът беше повече от семейство. За нас ще бъде чест да следваме заветите му и да превърнем това в наша цел\", добавиха от футболния клуб. След като Шривадханапрабха придоби \"лисиците\", клубът сензационно спечели титлата във Висшата лига през 2016 г., след като шансът за това преди сезона беше 5000 към 1.", "date": "2018.10.29", "title": "Собственикът на \"Лестър\" е сред петимата загинали в катастрофата с хеликоптер"}
{"url": "https://www.dnevnik.bg/evropa/2018/10/29/3334301_razvodut_nablijava_kakvo_predstoi_do_denia_na_brekzit/", "text": "В 23 часа по Гринуич на 29 март 2019 г. Великобритания ще трябва да напусне Европейския съюз. Все още обаче не е ясно какво точно ще се случи в деня на Брекзит и с каква сделка, ако изобщо има такава, страната ще напусне блока. Малко повече от пет месеца преди излизането на Обединеното кралство от ЕС \"Файненшъл таймс\" представя ключовите моменти за преговорите. 29 октомври Финансовият министър Филип Хамънд ще представи предложението за бюджета на Великобритания. Самият бюджет се очаква да бъде важен тест за правителството на Тереза Мей, която се опитва да постигне сделка за Брекзит, след като на последните два европейски съвета  не бе отбелязан напредък . Северноирландската Демократична юнионистка партия, от чиято подкрепа британското правителство се нуждае за ключови гласувания, заплаши по-рано този месец да отхвърли бюджета, ако Мей се съгласи след Брекзит да има митнически проверки или регулаторна граница с ЕС в Ирландско море. Тъй като такъв развой може да доведе до предсрочни избори, Великобритания се въздържаше да прави предложения за Брекзит, докато бюджетът не бъде приет. Мей ще трябва да се справи и с евроскептиците в собствената й Консервативна партия, които са недоволни от намеците, че Великобритания може  да удължи преходния период  и да остане в единния пазар и митническия съюз на ЕС след 2020 г. Ноември ЕС обмисля да свика специална среща през ноември, за да завърши сделката за Брекзит.  Провалът на преговорите  през октомври не означава, че блокът окончателно е затворил вратата за подобна среща, но за запознатите дипломати декември се очертава като все по-вероятна последна възможност за постигане на споразумение за Брекзит. 13-14 декември На този съвет се гледа като на последната възможна дата за подписване на споразумение за Брекзит от Великобритания и ЕС. За да има сделка, текстът в договора за оттеглянето трябва да бъде подкрепен на срещата на върха от поне 20 от останалите 27 държави, представляващи 65% от населението на ЕС. Чакането до декември вероятно ще бъде изпитание за търпението на пазарите и инвеститорите. Краят на декември - началото на януари След като ЕС и Великобритания се споразумеят за договора за оттеглянето и очертаят план за бъдещите си отношения, сделката ще бъде подложена на гласуване в Лондон. Това ще е моментът на истината за Брекзит и се смята за най-голямото препятствие за надеждите на Мей да прокара договора. Британското правителство и опозиционната Лейбъристка партия са в спор дали членовете на парламента ще могат да внасят изменения в законодателството при вота (например разпоредби за евентуален референдум). Януари-февруари 2019 г. Ако британският парламент одобри сделката за Брекзит, правителството ще представи ново законодателство – законопроект за споразумението за оттегляне от ЕС. Той ще превърне в закон някои от най-важните въпроси, например за правата на гражданите, финансовите задължения и подробности за преходния период. До 29 март 2019 г. Преди сделката за Брекзит да влезе в сила, тя трябва да бъде одобрена на пленарно заседание на Европейския парламент. Евродепутатите могат да отнесат до Съда на ЕС всякакви спорни в правно отношение елементи от договора. 29 март 2019 г. В този исторически ден ще има изобиилие от политически изявления. Но дали ще има някакви видими промени в ежедневието в момента на излизането на Великобритания от ЕС зависи от преговорите в предходните месеци. Те могат да доведат до плавен преход или да не донесат никаква сделка. След 30 март 2019 г. Цялостните търговски разговори ще могат да започнат. Според европейското законодателство те не са позволени, докато Великобритания е членка на ЕС. В рамките на споразумението, сключено през 2018 г., тогава започва 21-месечният преходен период. През това време повечето аспекти на еврочленството на Великобритания ще продължат да действат, включително свободното движение през границите и членството в митническия съюз и единния пазар. Великобритания обаче повече няма да има право на глас в ЕС. 31 декември 2020 г. Преходният период  трябва да свърши на тази дата, но това може да се промени предвид предложението на Брюксел, подкрепено и от Мей, той да бъде удължен след 2020 г. Проблемът е, че някои преговарящи в ЕС се съмняват, че цялостна търговска сделка между Великобритания и ЕС може да бъде договорена до този момент. Това е една от причините ЕС да настоява за т.нар. предпазна мрежа (backstop), с която да може да се избегне твърда граница между Северна Ирландия и Република Ирландия и която да продължи да действа, ако и докато не се приложи ново споразумение. 31 декември 2021 г. Британското правителство казва, че очаква всички \"временни митнически споразумения\", въведени като част от \"предпазната мрежа\", да бъдат прекратени дотогава, защото вече ще са налице алтернативни мерки. ЕС обаче е скептичен и заявява, че никакво времево ограничение за \"предпазната мрежа\" не е приемливо. Краят на пътешествието? Според много бизнес лидери за прилагането на плана, подкрепян от някои привърженици на Брекзит и разчитащ на напредналите технологии за ускоряване на митническите проверки, ще са нужни години, което ще забави \"пълния Брекзит\" с десетина години. По-малко амбициозната бърза система за граничен контрол между САЩ и Канада отне десетилетия да се развие и погълна инвестиции от милиарди долари.", "date": "2018.10.29", "title": "\"Разводът\" наближава: какво предстои до деня на окончателния Брекзит"}
{"url": "https://www.dnevnik.bg/sviat/2018/10/29/3334373_iaponskata_princesa_aiako_napuska_imperatorskoto/", "text": "Строги закони, умора, липса на мъжки наследници – японското императорско семейство е изправено пред предизвикателства, които само ще се задълбочат след днешната кралска сватба. Японската принцеса Аяко ще се омъжи, напускайки императорското семейство заради брака си с обикновен японец. 28-годишната жена е най-малката от трите дъщери на принц Норихито, който е първи братовчед на сегашния император Акихито. Това я прави втора братовчедка на престолонаследника Нарухито. Аяко е сгодена за бизнесмена Кей Мория, който работи в транспортната фирма \"Нипон юсен\". Тя самата е завършила социални науки и работи в Университета Джосай. Принцесата ще бъде първата жена, напуснала императорското семейство, която ще запази постовете си в две държавни организации, съобщи в. \"Джапан таймс\". Аяко е почетен председател в Канадско-японското общество и Федерацията на японските кадети. Това вероятно ще бъде облекчение за семейството, чиито членове все повече намаляват, особено след женитбите в последните години. 27-годишната принцеса Мако (най-голямата внучка на императора от сина му Фумихито) също ще се омъжи за обикновен японец. Така членовете на императорското семейство ще останат 17, 12 от които са жени. През декември миналата година правителството обяви, че  Акихито ще абдикира  заради напредналата си възраст – немислимо досега събитие в историята на японската монархия. Той и императрица Мичико са на власт от 1989 г. и са изключително почитани и обичани в страната. На 30 април догодина обаче на Хризантемовия трон ще се изкачи принц Нарухито. Той ще бъде първият император, роден след Втората световна война. Също гледан с добро око от японците, той едва ли ще предизвика сътресения. Адаптацията обаче може би ще бъде трудна за съпругата му –  принцеса Масако, която два пъти отказва предложенията му за брак  и с нежелание изостави дипломатическата си кариера, за да влезе в императорското семейство. Тя прекара дълги години в борба с депресията, измъчена от строгия канон в двора и от натиска да роди син. Това така и не се случи. Двойката има само една дъщеря на име  принцеса Айко,  която няма право да наследи трона. Дебатите дали законът да не бъде променен затихнаха, след като принцеса Кико, съпругата на малкия брат на Нарухито, Фумихито,  роди син . 12-годишният Хисахито бе първото момче в рода от 41 години насам и засега изглежда, че след време баща му и той ще изместят братовчедка му Айко на Хризантемовия трон.", "date": "2018.10.29", "title": "Японската принцеса Аяко напуска императорското семейство заради брака си"}
{"url": "https://www.dnevnik.bg/razvlechenie/2018/10/29/3335164_fotogaleriia_upravlenieto_e_schupen_konstrukt_i_oshte/", "text": "Автор nabludatel_en, 2 препоръчвания.", "date": "2018.10.29", "title": "Фотогалерия: Управлението е счупен конструкт и още комикси"}
{"url": "https://www.dnevnik.bg/sviat/2018/10/29/3335315_indoneziiski_samolet_sus_188_dushi_se_razbi_krai/", "text": "Пътнически самолет \"Боинг 737\"на индонезийската компания \"Лайън еър\" се разби в морето минути след излитането от международното летище на Джакарта, предадоха световните агенции, цитирани от БТА. В самолета е имало 188 души - 178 възрастни пътници, едно дете, две бебета, двама пилоти и петчленен кабинен екипаж, каза представител на гражданската авиация. Не се съобщава за оцелели, нито за вероятна причина за катастрофата. Министерството на външните работи няма данни българи да са били на борда на самолета, няма и сигнали от българи за техни близки, които са в региона и с които няма връзка. Посолството в Джакарта е на линия за всякакви сигнали, каза външният министър Екатерина Захариева пред Би Ти Ви. \"Преди да изчезне от радарите, самолетът поиска да се върне обратно\", добави той. \"Намерихме спасителни жилетки, мобилни телефони и отломки от самолета\", каза говорител на индонезийската агенция за спасяване и издирване. Фюзелажът вероятно е на морското дъно, на дълбочина около 35 метра, уточни той.", "date": "2018.10.29", "title": "Индонезийски самолет със 188 души се разби край Джакарта"}
{"url": "https://www.dnevnik.bg/sport/2018/10/29/3335292_fotogaleriia_koroniasvaneto_na_ljuis_hamiltun_s_peta/", "text": "С   Люис Хамилтън стана световен шампион във Формула 1 за пети път. Британецът триумфира с титлата за четвърти път в последните пет сезона и се нареди до легендата Хуан Мануел Фанджо. Пред Хамилтън в историята е единствено седемкратният първенец Михаел Шумахер.", "date": "2018.10.29", "title": "Фотогалерия: Коронясването на Люис Хамилтън с пета титла във Формула 1"}
{"url": "https://www.dnevnik.bg/evropa/2018/10/30/3335650_zalezut_na_merkel_moje_da_ima_bedstveni_posledici_za_es/", "text": "Политическият некролог на Ангела Меркел бе писан на няколко пъти след миналогодишните разтърсващи федерални избори в Германия, на които нейният десноцентристки Християндемократически съюз (ХДС) се срина до 33 процента от гласовете. Оттогава ХДС и сестринската му баварска партия Християнсоциален съюз (ХСС) продължават да вървят надолу.  Провинциалните избори в Хесен , както се очакваше, бяха поредното съкрушително, вероятно фатално, отхвърляне за германския канцлер. Меркел оцеля  толкова дълго , защото е на много по-високо ниво от своите съперници. На поста от 2005 г., тя е в четвъртия си мандат и е широко възприемана както вътре, така и извън Германия като фактическия лидер на Европа. Ясни политически принципи, илюстрирани с нейната смела миграционна политика на отворени врати и готовност да се изправи срещу Доналд Тръмп, съчетани с прагматично усещане за това какво е възможно, я поддържаха толкова дълго. Раздробяването на германската партийна система също й помогна да остане на власт - но то може да доведе и до нейната гибел. Главният й коалиционен партньор, Германската социалдемократическа партия (ГСДП), миналата година отбеляза най-слабия си следвоенен резултат, като привлече едва 20 процента подкрепа, докато  Зелените , Свободната демократическа партия (СвДП), \"Левицата\" и крайнодясната \"Алтернатива за Германия\" (АзГ), всички те увеличиха подкрепата си. В Хесен ГСДП преживя нов изборен срив. Това може да направи натиска вътре в партията да напусне управляващата коалиция неудържим. Анегрет Крамп-Каренбауер - генералният секретар на ХДС, за която се смята, че е предпочитаната от Меркел нейна наследничка - миналата седмица предупреди, че напускането на ГСДП може да предизвика парламентарни избори. С подкрепа за ХДС на национално ниво от 26-27 на сто перспективата за пердах на едни нови федерални избори може да сложи внезапен край на царуването на Меркел. Краят на ерата Меркел може да има бедствени последици за бъдещата сплотеност на Европа и ЕС. Едва ли би могло да бъде избран на фона на политическа фрагментация и поляризация, достигащи епидемични пропорции. От двете други водещи регионални сили Великобритания, традиционен съюзник на Берлин, се превърна в спънка, напълно погълната от взаимно вредящия  процес на Брекзит , който създава тревожен прецедент в ЕС. Във Франция междувременно блясъкът на Еманюел Макрон избледнява само 18 месеца след като той дойде вихрено на власт, помитайки традиционните партии. Неговите непопулярни реформи на пазара на труда не донесоха обещаните резултати: безработицата отново расте, доближавайки 10 на сто, а икономическият растеж спада. Макрон  пострада  от  оставките на високопоставени служители , от неумелото справяне със скандал в Елисейския дворец и от своята досадна арогантност в Наполеонов стил. Личното одобрение за него е под 30 процента. Като лидер на международната сцена Макрон също се оказва разделяща фигура, много различен от Меркел. Представяйки се като  защитника на Европа  в борбата срещу надигащите се сили на нелиберализма и популизма, той наскоро реши да влезе в сблъсък с Виктор Орбан, унгарския националистически лидер, и с италианския крайнодесен вицепремиер Матео Салвини. Макрон определя тези два мъже и политици с подобно мислене в Полша и другаде като опасност за грижливо пазените принципи на ЕС за отворени граници, пазари и общества. \"Ако искат да гледат на мен като на основния си опонент, са прави. Няма да жертвам нищо заради националистите и техния език на омразата\", обяви той величествено. Както отбелязва анализаторът Робърт Зарецки, опитът на Макрон да наложи избор \"или-или\" по маниера на Шарл дьо Гол може да предизвика още по-голяма поляризация в момент, когато установеният политически ред в Европа се разпада. \"Настояването, че разделението е между либерализма и нелиберализма, прикрива неудобната истина, че между тези идеологически полюси съществуват голям брой алтернативи\", написа Зарецки. \"Като френски социалист Пиер Московиси отбеляза, че не всички убедени европейци имат едни и същи идеи.\" Докато звездата на Меркел помръква, Макрон може да се опита да използва съдбоносните  избори за Европейски парламент през май догодина , за да поиска и да възстанови позициите си у дома. Салвини, лидер на италианската крайнодясна партия \"Лига\", има сходни идеи за водоразделната същност на майските избори. Той и французойката Марин льо Пен гледат на вота като на решителен момент за бъдещата посока на Европа. Те планират да работят активно за \"Европа на нациите\", освободена от колективистичната централизирана прегръдка на Брюксел. Салвини и съюзниците му в популисткото италианско движение \"Пет звезди\"  директно предизвикаха ЕС  с предложение за национален бюджет с голяма разходна част, който пренебрегва правилата на Брюксел за дълга и заплашва да провали плановете на Макрон за бъдеща интеграция на еврозоната. Това явно пренебрежение е насочено и към Германия, която привържениците на Салвини обвиняват за финансов тормоз в стил като този срещу Гърция. Ако това продължи безконтролно, този процес на вътрешна политическа фрагментация, стимулиран от поредицата успехи на популистко-националистически партии в Източна Европа, Холандия, Белгия и Люксембург и съвсем неотдавна в Швеция, където (както в Германия) центристките социалдемократи постигнаха най-слабия си резултат, за който можем да се сетим, може да стане екзистенциален катаклизъм, който да промени завинаги лицето на Европа. Външни заплахи, от Русия на изток и от Америка на Тръмп на запад, идват в добавка към усещането за задаваща се криза. Вероятно никога от 30-те години на миналия век политическата стабилност, сплотеност и широк демократичен консенсус на Европа не са били под по-голяма заплаха. Меркел символизира устойчивостта, сигурността и приемствеността. Ако, или по-скоро, когато падне от власт, тя ще липсва много на всички. /БТА", "date": "2018.10.29", "title": "Залезът на Меркел може да има бедствени последици за ЕС"}
{"url": "https://www.dnevnik.bg/evropa/2018/10/29/3335319_alternativa_za_germaniia_se_pohvali_che_e_postignala/", "text": "Алтернатива за Германия постигна всички свои изборни цели в провинция Хесен, заяви Йорг Мойтен, един от националните лидери на крайнодясната партия, цитиран от ДПА. Хесен бе последната германска провинция, където АзГ не бе представена в регионалния парламент. След  вчерашните избори  тя влиза и в него с 13 на сто от гласовете. Мойтен изключи коалиция с консервативния Християндемократически съюз на канцлера Ангела Меркел. \"Засега не виждаме основа за такова сътрудничество. Ще правим това, което вече правим в другите провинциални парламенти и в Бундестага: добра, конструктивна опозиционна работа\", добави той. Управляващите в коалиционното федерално правителство на Германия партии понесоха тежки загуби на изборите за управление на провинция Хесен. Според първите изчисления Християндемократическият съюз на канцлера Ангела Меркел намалява резултата си спрямо вота през 2013 г. с 10 пункта - от 38.3% на 28%. Социалдемократическата партия отчита още по-голямо отстъпление - 11 пункта до 20% подкрепа от избирателите в Хесен. Зелените със също 20% се изравняват с традиционната лявоцентристка партия на Германия, а \"Алтернатива за Германия\" е четвърта с 13%. Либералната Свободна демократическа партия е със 7%, почти колкото и \"Левицата\" (6.5%). Лидерът на социалдемократите Андреа Налес заяви, че \"състоянието, в което се намира правителството, е неприемливо\", предаде \"Франс прес\", цитирана от БТА. Според нея ситуацията на постоянен конфликт в Берлин \"в много голяма степен е допринесла\" за загубите, които претърпя партията й на регионалните избор. Налес поиска да бъде изработен точен \"пътен лист\", определящ мерките, които правителството трябва да вземе до септември 2019 година, за да се подобри всекидневието на населението. Генералният секретар на Християндемократическия съюз (ХДС) Анегрет Крамп-Каренбауер, която е от близкото обкръжение на Меркел, заяви снощи, че резултатът е \"много болезнен\", имайки предвид загубата на толкова гласове. В същото време обаче тя изрази задоволство от факта, че партията й е начело на регионалните избори в Хесен, отбеляза АФП.", "date": "2018.10.29", "title": "\"Алтернатива за Германия\" се похвали, че е постигнала всичките си цели в Хесен"}
{"url": "https://www.dnevnik.bg/sport/2018/10/29/3335317_real_madrid_shte_smeni_lopetegi_s_antonio_konte_dnes/", "text": "Реал\" (Мадрид) ще има нов треньор от днес, съобщава \"Марка\". Според водещия испански спортен всекидневник белите ще обявят раздялата си с Хулен Лопетеги. На негово място ще бъде представен Антонио Конте. Телевизията TVE също посочва, че президентът на клуба Флорентино Перес е взел решението и италианецът е избраният да опита да върне отбора в правия път. Промените идват след тежката загуба с 1:5 от \"Барселона\" в \"класико\". След нея \"Реал\" остава девети в Примера дивисион, като е на седем точки от каталунците. За смяна на Лопетеги се говори от няколко седмици, тъй като мадридчани записаха серия слаби резултати. Треньорът дойде начело на \"Реал\" със скандал през лятото, като ден преди началото на световното първенство беше освободен от националния отбор заради представянето му за наставник на белите. Сега той заяви, че поема отговорността за резултатите, но посочи, че остава мотивиран да промени ситуацията. Конте за последно беше начело на \"Челси\", като преди това води \"Ювентус\" и националния отбор на Италия.", "date": "2018.10.29", "title": "\"Реал\" (Мадрид) ще смени Лопетеги с Антонио Конте днес, твърди \"Марка\""}
{"url": "https://www.dnevnik.bg/bulgaria/2018/10/29/3335318_ivo_prokopiev_sudi_bulgariia_v_strasburg_i_iska/", "text": "Съиздателят на \"Дневник\" и \"Капитал\" Иво Прокопиев настоява в разследванията на издатели да бъде привлечен международен прокурор или поне международен наблюдател. Той коментира пред Би Ти Ви повдигнатото му преди два месеца обвинение за пране на пари, за което прокуратурата съобщи в петък, както и обвинения на други издатели (\"Сега\", \"Клуб Z\"), които, по думите му, са \"мачкане на останалите центрове на приличие\" в страната Той каза, че обвинението срещу него е \"димка\", \"нелепо\" и прогнозира, че прокуратурата няма да посмее да го внесе в съда. Нарече обвинението, свързано с продажбата чрез фондовата борса на компанията \"Каолин\" от контролирания от Прокопиев \"Алфа финанс холдинг\" на германската \"Кварцверке\" през 2013 г. , \"безогледна нагла атака\". Издателят заяви, че съди България в Страсбург за действията срещу него на Комисията за противодействие на корупцията и отнемане на незаконно придобито имущество (КПКОНПИ), която преди година запорира акции на бизнесмена, но и до днес делото не стига до съд, където той да се защити. Жалбата в Страсбург вече е преминала теста за допустимост. Причината да се обърне към Европейския съд по правата на човека е, че смята, че правата му като инвеститор са грубо нарушени. Комисията преди година започна да разследва сделката  за \"Каолин\" между \"Алфа финанс\" и \"Кварцверке\", кото смята, че парите, получени от продажбата, са незаконни, защото през 2000 г. \"Каолин\" бил приватизиран незаконно, а оттук - и всички последващи сделки с дружеството са незаконни също. Днес пред Би Ти Ви Прокопиев припомни, че приватизацията на \"Каолин\" още преди години е разследвана, прокуратурата е предявила претенциите си, а съдът с влязло в сила решение се е произнесъл, че няма нарушение на закона. Издателят обвързва съобщението на прокуратурата от петък с публикуваното същия ден разследване в седмичника \"Капитал\" за финансиране от държавата на стойност 100 млн. лв. на пловдивския бизнесмен и член на широкото ръководство на БСП Георги Гергов (в статията  \"Още държавни милиони в \"дупката\" Гергов) , към когото  главният прокурор показа своята близост.  Бившият собственик на \"Каолин\" заяви, че последното разследване срещу него не се води в защита на обществения интерес - от полуфалирало предприятие след приватизацията компанията става регионален лидер, а благодарение на новите производство привлича инвестиции и в стъкларско-фаянсовата индустрия. По-късно е продадено на световния лидер в бранша и продължава да работи. Запитан дали би се обърнал към премиера Бойко Борисов, Прокопиев отговори, че премиерът вече е част от проблема, а не от решението.", "date": "2018.10.29", "title": "Иво Прокопиев съди България в Страсбург и иска международен прокурор в разследвания на издатели"}
{"url": "https://www.dnevnik.bg/bulgaria/2018/10/29/3335325_prokuraturata_pretursva_ofisi_na_agenciiata_za/", "text": "Следователи на Специализирана прокуратура претърсват офиси на Държавната агенция за българите в чужбина, съобщи институцията. По информация на БНР и БТА, която не е потвърдена официално, задържан е председателят на комисията Петър Харалампиев, който е разследван за продажба на неистински документи за български произход на граждани главно на Украйна, Молдова и Македония за сумата от 5 хил. евро броя. Общо са задържани двайсетина души, между които служители на агенцията и посредници, информира БТА. Според официалното съобщение на спецпрокуратурата се извършват процесуално-следствени действия на адреси в София, Кюстендил и Плевен - претърсвания и изземвания, обиски на лица и разпити на свидетели. Разследването е по членове от Наказателния кодекс за организиране на престъпна група, подкуп, подправяне на документи и престъпления по служба. В Кюстендил няма официален офис или представителство на Агенцията за българите в чужбина, уточнява БНР, но според неофициална информация на кореспондента й адвокати, юристи, посредници осъществяват дейност срещу заплащане като съдействат на кандидати за българско гражданство или за регистрация, откриване на бизнес и други в града. От областната дирекция на полицията са отказали коментар за провежданата тази сутрин специализирана операция . Офис на фирма за превод и легализация на документи на чуждестранни граждани в центъра на Кюстендил е затворен, наблизо има униформен полицай, който също отказа коментар. Харалампиев оглавява агенцията през май 2017 г. Преди това три години е бил заместник областен управител на област София. Той е бил и изпълнителен директор и член на управителния съвет на фондация \"Българе\". Харалампиев е лидер на национално движение \"БГ патриот\". Преди година около името му се разгоря полемика след като беше сниман облечен с тениска с надпис Wehrmacht (\"Вермахт\" - името на въоръжените сили на нацистка Германия по времето на Адолф Хитлер). Харалампиев обясни, че \"Вермахт\" е име на музикална група, а  вицепремиерът Красимир Каракачанов го защити. По-късно през деня партия ВМРО, чийто лидер е Каракачанов, излезе с прессъобщение, в което изказва пълна подкрепа за работата на разследващите и настоява всички доказано виновни лица да получат възможно най-тежките наказания, предвидени в българското законодателство. \"Нашата политика винаги е била в подкрепа на това всеки етнически българин, независимо от това къде живее, да има право да получи българско гражданство. Ако някой служител си е позволил да злоупотребява със служебното си положение и да нарушава правилата за работа на Агенцията и законите на страната, той трябва да понесе последиците за това\", се казва в позицията на ВМРО. В нея се уточнява, че \"БГ патриот\" не е част от коалицията \"Обединени патриоти\".", "date": "2018.10.29", "title": "БНР: Задържан е шефът на Агенцията за българите в чужбина (допълнена в 12.42)"}
{"url": "https://www.dnevnik.bg/evropa/2018/10/29/3335323_evrozonata_ne_e_dostatuchno_podgotvena_za_nova_kriza/", "text": "Няма опасност кризата около бюджета на Италия да се разпространи и до други страни в Европейския съюз, но еврозоната не е достатъчно подготвена да се изправи пред нова икономическа криза. Това заяви вчера френският министър на финансите Брюно льо Мер за в. \"Паризиен\", предаде \"Ройтерс\". Европейската комисия  отхвърли проектобюджета на Италия за 2019 г.  по-рано тази седмица заради нарушаване на европейските правила за държавните разходи и призова Рим до три седмици да представи нов бюджетен план. \"Не виждаме разпространяване на кризата в Европа. Европейската комисия протегна ръка на Италия, надявам се, че тя ще я поеме\", каза Льо Мер. \"Дали обаче еврозоната е достатъчно въоръжена, за да се изправи пред нова икономическа или финансова криза? Отговорът ми е \"не\". Наложително е да се направи това, което предложихме на партньорите си, за да имаме солиден банков съюз и инвестиционен бюджет на еврозоната\", допълни министърът. Според представители на еврозоната  безпрецедентният сблъсък на Рим и Брюксел  изглежда ще забави процеса на реформи и вероятно трайно ще ги разводни. Льо Мер посочи също, че френските банки с клонове в Италия са отпуснали корпоративни и частни кредити на обща стойност 280 млрд. евро. /БТА", "date": "2018.10.29", "title": "Еврозоната не е достатъчно подготвена за нова криза, каза френският финансов министър"}
{"url": "https://www.dnevnik.bg/na_put/2018/10/29/3332783_iajte_piite_i_se_strahuvaite_airbnb_razshiriava/", "text": "По повод предстоящия празник Хелоуин популярната онлайн платформа за настаняване Airbnb представи списък с атракции, предлагани от собствениците по цял свят. Целта е престоят във всеки град да остане още по-незабравим за всички сетива в духа на празника, популярен най-вече в англоезичния свят като време за прогонване на злото, се казва в прессъобщение на компанията. Маскарадът с маски на страшни чудовища, който води началото си от келтски езически ритуал, се провежда на 31 октомври, а в наши дни е най-обичан от децата, които носят страшни костюми, тиквени фенери и обикалят съседите си, за да получат лакомства.  Собственичка на място за настаняване в града предлага работилница за страшни костюми и декори. Тя ще дава съвети за най-реалистично приготвяне на кръв, гной и черва. Специално внимание е отделено и на създаването на рани по крайниците. Авторката на работилницата е преминала курс за специални ефекти в киното и целта й е да ги предаде на повече хора. Питон, усойница и кобра – повечето хора потръпват само при мисълта за тях, въпреки това \"Човекът на влечугите в Орегон\" има решение. Той си е поставил за цел да помогне на всеки да преодолее фобията си към влечугите чрез практически занимания в тяхната компания и физически контакт. Манипулационните техники за опознаване на възможностите на всяко влечуго ще бъдат преподавани с различни инструменти, между които куки и клещи. Лицензиран екскурзовод от града започва свой бизнес проект – разкриване на най-тъмните, непознати и мрачни места в Дубровник. Двучасовата нощна разходка включва легенди и мрачни предания за всеки посетен обект. Авторът на проекта обещава незабравимо преживяване далеч от туристическите тълпи на места като градски гробища и стари замъци. Освен всичко останало Хелоуин е и по-особена храна. Готвач от мексиканската столица предлага да въведе търсачите на силни усещания през тайните кулинарни изкушения на страната си. Събитието продължава цял ден, като има осигурен транспорт и дегустация в различни ферми за насекоми в околностите на града. Ролева игра, в която всеки има строго определена роля за три часа. Целта е участниците да се превъплътят в ролята на Шерлок Холмс и да се потопят в гангстерските квартали на Чикаго, пресъздадени в специално пространство. Играта е базирана на действителни случаи, а на \"оцелелите\" ще бъде предложен коктейл в края. Нестандартна разходка, водена от ветеран - ловец на призраци, и дългогодишен жител на Холивуд. В обявата си създателката на инициативата споделя желанието си да предаде натрупания си опит с други. \"Открийте духовното минало на известни забележителности и разкопайте мистериозни улики, които обясняват необяснимото\", пише тя. Професионален менталист от Италия предлага вълнуваща разходка в загадъчна къща във Флоренция. Своеобразният урок ще изследва духовните прояви, психическите феномени и извънредните способности на човешкия ум.", "date": "2018.10.29", "title": "Яжте, пийте и се страхувайте: Airbnb разширява услугите си за Хелоуин"}
{"url": "https://www.dnevnik.bg/bulgaria/2018/10/29/3335376_borisov_shte_poseti_atina_i_istanbul_dnes/", "text": "Министър-председателят Бойко Борисов ще участва в откриването на третата среща на върха ЕС – Арабски свят на 29 октомври в Атина, съобщи правителствената пресслужба. Форумът тази година е под наслов \"Споделените хоризонти\". Очаква се по време на срещата да бъде обсъдена миграционната политика и борбата с бежанската криза, европейските и арабските политики за съседство, климатичните промени, както и социалните инвестиции. По-късно премиерът Бойко Борисов ще присъства на откриването на новото летище в Истанбул по покана на президента на Турция Реджеп Тайип Ердоган. В Гърция и Турция премиерът Бойко Борисов ще бъде придружаван от министъра на финансите Владислав Горанов.", "date": "2018.10.29", "title": "Борисов ще посети Атина и Истанбул днес"}
{"url": "https://www.dnevnik.bg/sviat/2018/10/29/3335378_krainodesen_vuzhvaliaval_pinochet_stana_prezident_na/", "text": "Крайнодесният кандидат Жаир Болсонаро спечели изборите за президент на Бразилия с 55.13 на сто от гласовете, обещавайки да промени съдбата на страната, пише френският в. \"Монд\". \"Повече не може да продължаваме да флиртуваме със социализма, комунизма и популизма на левицата\", заяви той в първата си реч, предавана пряко по \"Фейсбук\". В отговор на обвиненията на противниците си, които го смятат за заплаха за демокрацията, той обеща да защитава конституцията, демокрацията и свободата, като подчерта, че това не е обещанието на една партия или думата на един човек, а клетва пред Бога. В първата си реч след обявяването на резултатите съперникът на Болсонаро на изборите Фернандо Адад от бразилската Партия на трудещите се обаче не поздрави  новоизбрания президент . Вместо това той поиска да се зачита вотът на гласувалите за него 45 млн. избиратели и подчерта, че \"гражданските, политическите, социалните права и правото на труд в момента са заложени на карта\", отбелязва в. \"Монд\". С 11 млн. гласа повече Болсонаро успя да се наложи като силния лидер, от който Бразилия се нуждае в страна, сблъскваща се с рекордни равнища на насилие, икономически затруднения, повсеместна корупция и криза на доверието към политическата класа. Защитник на традиционното семейство, той получи важната подкрепа на влиятелните евангелистки църкви и предизвика възмущението на голяма част от чернокожите, жените и членовете на ЛГБТ-общността. Въпреки обещанието на Болсонаро да следва конституцията, избирането му е голям риск за демокрацията, подчертава Томаз Паолиело, преподавател по международни отношения в Католическия университет на Сао Пауло. \"Той винаги е заемал позиции, дискредитиращи демократичните институции. След като е на власт, може да започне истинско подкопаване на демокрацията\", предупреждава експертът. Болсонаро  е възхвалявал Пиночет, изказвал е подкрепа за мъчители и е призовавал политически противници да бъдат застреляни, което му спечели титлата  \"най-женомразки и изпълен с ненавист политик  на изборна длъжност в демократичния свят\", припомня британският в. \"Гардиън\". Но той изгради успешната си кампания върху страха от засилващата се престъпност, недоволството от нееднократните корупционни скандали и ефективно използване на социалните медии. \"За поддръжниците си Болсонаро представлява реда и сигурността, което е много привлекателно послание в страна с 60 хил. убийства годишно и най-големия корупционен скандал в света\", заяви по-рано тази година пред в. \"Гардиън\" Брайън Уинтърс, главен редактор на \"Америкас куотърли\". Освен това бразилската икономика едва започва да излиза от катастрофална рецесия, десетки политици от водещите партии се разследват за корупция. \"Доналд Тръмп беше избран, твърдейки, че престъпността в градовете е извън контрол, икономиката е провал и цялата политическа класа е корумпирана.\", припомня Уинтърс. \"В Бразилия тези три неща са безспорно верни\", подчертава той. Болсонаро спечели с близо 11 млн. гласа повече от своя конкурент Фернандо Адад, подчертава в. \"Вашингтон таймс\". Съперникът на новоизбрания президент не успя да се сдобие с влиянието, което имаше бившия президент Лула да Силва, който е в затвора за корупция. Още по-лошо, кандидатът на Партията на трудещите се стана символ на корумпирана върхушка и на една партия, бореща се за власт. Въпреки това Болсонаро трябва да помни, че резултатите от изборите бяха не толкова вот за самия него, колкото референдум за Партията на трудещите се, подчерта Пауло Роберто де Алмейда, оглавяващ влиятелния Център за анализи на международното положение. \"Това, което ще се случи, до голяма степен ще зависи от това дали партията ще възприеме агресивен подход или ще се спре за размисъл\", добавя Де Алмейда. Спорните предложения и противоречивите изказвания на Болсонаро вероятно ще тласнат опозиционните лидери към конфликт с управляващите след изборите, отбелязва той, предричайки нарастване на напрежението. /БТА", "date": "2018.10.29", "title": "Крайнодесен, възхвалявал Пиночет, стана президент на Бразилия"}
{"url": "https://www.dnevnik.bg/sport/2018/10/29/3335272_ljuis_hamiltun_tova_e_nai-dobrata_mi_godina_vuv/", "text": "С  четвърто място в Гран при на Мексико  Люис Хамилтън стана световен шампион във Формула 1 за пети път. Британецът триумфира с титлата за четвърти път в последните пет сезона и се нареди до легендата Хуан Мануел Фанджо. Пред Хамилтън в историята е единствено седемкратният първенец Михаел Шумахер. С 358 точки два кръга преди края Хамилтън е недостижим за четирикратния първенец на света Себастиан Фетел (294). За втора поредна година Хамилтън си осигури предсрочно титлата, при това отново в Мексико. Преди 12 месеца той завърши девети. Четвъртото му място на \"Ерманос Родригес\" този път обаче сложи край на серия от десет поредни подиума. Британският пилот демонстрира постоянство през целия сезон. Дотук Хамилтън има девет полпозишъна и девет победи. След лятната пауза той постигна четири поредни успеха, което се оказа ключово и за титлата му. \"Определено това е най-добрата ми година във Формула 1. Това беше единствената цел – титлата. Когато спечелих титлата през миналия сезон, единствената ми мисъл беше как да се подобря, как да ставам още по-силен. Не говоря само психологически, но и да бъда в още по-добра физическа форма, как да разбирам колата\", обясни световният шампион. Британският пилот обясни, че е работил над всички компоненти и е успял да управлява по-добре свободното си време, за да може в него да се готви за стартовете от Формула 1. Хамилтън отдаде заслуженото и на всички в отбора на \"Мерцедес\". \"Състезанието тук обаче беше ужасно. Щях да се радвам малко повече на по-добър резултат, защото страдах много в цялата дистанция\", обясни Хамилтън за състезанието на \"Ерманос Родригес\". След награждаването обаче се видяха смесени емоции в тима на \"Мерцедес\". Директорът Тото Волф обясни, че е бил прекалено разочарован от резултата в състезанието, за да поздрави Хамилтън по радиото. \"Титлата е много важна, но трябва да признаем, че имахме ужасяващо състезание. Трябва да разберем какви са причините за това и да не ги допускаме повече\", обясни австриецът. Техническият директор на \"Сребърните стрели\" Джеймс Алисън допълни мнението на Волф. Според него титлата е резултат на работата на \"Мерцедес\" през цялата година, а състезанието в Мексико описа като \"провал\". \"За огромно съжаление този лош резултат не ми позволява да се зарадвам напълно\", обясни Алисън. Следващият е Гран при на Бразилия на 11 ноември. Финалът на сезона е в Абу Даби на 25 ноември.", "date": "2018.10.29", "title": "Хамилтън: Това е най-добрата ми година във Формула 1"}
{"url": "https://www.dnevnik.bg/evropa/2018/10/29/3335384_stachkata_na_tovarachi_na_letishteto_v_brjuksel/", "text": "Внезапната стачка на товарачите от дружеството \"Авиапартнър\" (Aviapartner) на летището в Брюксел (\"Завентем\") ще продължи поне до утре сутринта, съобщиха местни медии, цитирани от БТА. Поредните преговори снощи между ръководството на дружеството и синдикатите са се провалили. \"Авиапартнър\" е едно от трите дружества за наземно обслужване на столичното летище. От четвъртък миналата седмица, когато  стачката  започна, са засегнати стотици полети. Днес се съобщава, че някои авиокомпании пренасочват полетите си към летищата в \"Шарльороа\" (рекламирано като \"Брюксел-юг\") и Амстердам, и осигуряват автобуси от и до Брюксел. Част от авиокомпаниите са осигурили свои служители за товаренето и разтоварването на багажите. Авиокомпаниите приканват пътуващите в този сезон на отпуски в Западна Европа да проверяват предварително положението с техния полет. Отправен е призив, доколкото е възможно, хората да взимат със себе си само ръчен багаж.", "date": "2018.10.29", "title": "Стачката на товарачи на летището в Брюксел продължава поне до утре"}
{"url": "https://www.dnevnik.bg/regioni/2018/10/29/3335386_obiaven_e_za_izdirvane_ediniiato_ot_napadatelite_na/", "text": "Обявен е за издирване жител на Мъглиж, който при опит за арест е нападнал полицай. Вчера общо петима полицаи пострадаха в града, след като се опитали да арестуват организатори на незаконни надбягвания с коне, които са се провеждали по общинския път между селата Черганово и Овощник. Чувстват се недосегаеми на определени места и територии, но полицията има капацитета да влезе навсякъде, обяви тази сутрин Георги Хаджиев, директор на областната дирекция на МВР в Стара Загора. Понеже беше смел да посегне на колега, да бъде смел да се появи пред органите на реда, обяви той за издирвания. Още вчера двама бяха арестувани. Разказа, че след агресията срещу полицията от Казанлък, която се о питала да прекрати надбягванията, се е наложило да се използва звено за тактическа намеса и провеждането на спецоперация след разпореждане от МВР. При влизане в ромската махала, където е трябвало да бъдат арестувани организаторите, полицаите се станали обект на необяснима агресия по думите на Хаджиев. Ранените полицаи са с повърхностни рани, но има щети и върху автомобилите им. Полицейското присъствие на изходите на града остава и продължават проверките на всички преминаващи. Според Хаджиев няма напрежение в района. По случая се води досъдебно производство за за грубо нарушаване на общ ред и оказване на съпротива на органите на реда.", "date": "2018.10.29", "title": "Обявен е за издирване единият от нападателите на полицаи в Мъглиж"}
{"url": "https://www.dnevnik.bg/sviat/2018/10/29/3335387_nova_kolona_migranti_trugna_za_sasht_ot_salvador_dni/", "text": "Нова колона централноамерикански мигранти се събра и тръгна към САЩ, този път от Салвадор, след като през последните седмици хиляди други централноамериканци се отправиха на подобни походи и разгневиха с това президента Доналд Тръмп, предаде \"Ройтерс\". Групата, която потегли вчера от столицата Сан Салвадор, се състои от над 300 салвадорци. Преди това в средата на този месец хиляди хондурасци тръгнаха от страната си в голяма колона и се превърнаха във водеща международна новина, а също и в изключително важен въпрос преди изборите за Конгрес в САЩ. Миналата седмица през Гватемала се движеше втора група хондурасци и в един момент достигна над 1000 души, но след това започна да се разпада. Тръмп и неговата Републиканска партия се опитаха да превърнат имиграцията в един от важните въпроси преди изборите на 6 ноември, на които партията ще се бори да запази мнозинството си в двете камари на Конгреса, отбелязва \"Ройтерс\". Салвадорските мигранти са се организирали през последните няколко седмици в социални мрежи като \"Фейсбук\" и \"Уотсап\", вдъхновени от кервана мигранти, предимно от Хондурас, който в момента прекосява територията на Мексико. Докато напускаше Сан Салвадор, колоната беше придружавана от полиция. Мигрантите носеха раници и бутилки с вода и носеха шапки, за да се пазят от слънцето, а майки бутаха колички с бебета. Лявото правителство на Салвадор заяви, че е солидарно с мигрантите и уважава тяхното право да се мобилизират, но ги призова да не излагат на риск живота си по пътя. /БТА", "date": "2018.10.29", "title": "Нова колона мигранти тръгна за САЩ от Салвадор дни преди изборите"}
{"url": "https://www.dnevnik.bg/ot_vas/novini_ot_vas/2018/10/29/3335366_bulgarskiiat_manastir_sveti_georgi_zograf/", "text": "Манастирът \"Свети Георги Зограф\" се намира на северозападната страна на Света гора. Той е един от най-големите и е основан още в началото на Х век. Ежедневието на монасите е еднообразно, но строго обособено и се спазва стриктно от всички. Те спят само 6 часа в денонощието. Заспиват обикновено към 9 часа вечерта и стават в 3- 3.30 през нощта. В 4 часа започва сутрешната молитва, която продължава до 9 сутринта. Следващата молитва е от 17 часа следобед до 20 часа вечерта. Монасите прекарват общо 8 часа в молитви. Това е основната задача на монасите.", "date": "2018.10.29", "title": "Българският манастир \"Свети Георги Зограф\""}
{"url": "https://www.dnevnik.bg/evropa/2018/10/29/3335391_fainenshul_taims_es_se_zatrudniava_da_zaobikoli/", "text": "Брюксел не може да намери страна от Европейския съюз, която да се съгласи да приеме юридическия адрес на т.нар. инструмент със специално предназначение (Special Purpose Vehicle - SPV), чрез който да се обработват плащанията по вноса и износа в търговията с Иран преди влизането в сила на американските санкции на 4 ноември, съобщава в. \"Файненшъл таймс\", цитиран от БТА. Според изданието, което се позовава на дипломатически източник, членките на ЕС се опасяват, че Вашингтон може да ги накаже политически или дори да въведе допълнителни санкции. Никое европейско правителство не иска да застава на пътя на САЩ, като приеме SPV, допълва друг източник на \"Файненшъл таймс\". Държавният секретар на САЩ Майк Помпейо определи по-рано плановете за създаване на такъв механизъм \"една от най-контрапродуктивните мерки, които можете да си представите\" за мира и сигурността. Санкциите са част от икономическия натиск, който САЩ оказват върху Техеран, след като президентът Доналд Тръмп изтегли страната си от споразумението за иранската ядрена програма от 2015 година. Европейските държави начело с Франция, Германия и Великобритания искат да продължат търговията с Иран, противопоставяйки се на Вашингтон. По-рано  трима дипломати , цитирани от \"Ройтерс\", заявиха, че механизмът трябва да бъде задействан от 4 ноември, когато влиза в сила новият кръг американски санкции срещу Техеран. Той ще работи като бартерна система, избягвайки американската финансова система, като използва европейски посредник за търговията с Иран. Системата ще гарантира, че иранският петрол, купен от европейците, може да бъде заплатен със стоки и услуги от ЕС на същата стойност.", "date": "2018.10.29", "title": "\"Файненшъл таймс\": ЕС се затруднява да заобиколи санкциите на САЩ срещу Иран"}
{"url": "https://www.dnevnik.bg/sviat/2018/10/29/3335394_kolumbiia_razpoloji_oshte_5000_voenni_po_granicata_s/", "text": "Президентът на Колумбия Иван Дуке обяви, че още 5000 военни ще бъдат разположени в района Кататумбо, на границата с Венецуела, за борба с наркотрафика и незаконните въоръжени групи, предаде \"Франс прес\". Военните ще противодействат на терористи и организирани групи, които искат да се наложат с насилие в този район - втория по производство на дрога в Колумбия, каза президентът. Новите подкрепления ще се присъединят към 2000 военни и полицаи, мобилизирани в края на април, за да помагат на 6-те хиляди военни, охраняващи граничния с Венецуела район. В Кататумбо, където се отглежда кока, действат бунтовници, маоистки партизани, наркотрафиканти и контрабандисти. Отношенията между Колумбия и Венецуела, които имат граница, дълга 2200 км, бяха практически замразени от бившия колумбийски президент Мануел Сантос, посочва АФП. /БТА", "date": "2018.10.29", "title": "Колумбия разположи още 5 хил. военни по границата с Венецуела"}
{"url": "https://www.dnevnik.bg/sviat/2018/10/29/3335395_v_gruziia_dvama_bivshi_vunshni_ministri_otivat_na/", "text": "Никой от кандидатите за президент на Грузия не получи вчера над 50 процента от гласовете и затова предстои втори тур, съобщи Централната избирателна комисия, цитирана от ТАСС. Резултатите след преброяване на бюлетините в 98 процента от изборните секции сочат, че за независимия кандидат Саломе Зурабишвили са гласували 38.6 на сто от избирателите, а с минимална разлика след нея е бившият министър на външните работи Григол Вашадзе, кандидат на опозиционната партия \"Единно национално движение\". То бе основано от бившия президент Михаил Саакашвили, който сега е в изгнание. ЦИК смята, че преброяването на гласовете в оставащите секции няма да повлияе на предварителните резултати и никой от кандидатите няма да събере над 50 процента от гласовете. Президентът ще бъде избран на втори тур, който ще се състои не по-късно от 1 декември, добавя ТАСС. Саломе Зурабишвили е  бивш посланик във Франция и бивш министър на външните работи . Кандидатурата ѝ бе подкрепена от управляващата партия \"Грузинска мечта\". Ако бъде избран, Григол Вашадзе възнамерява да организира предсрочни парламентарни избори, както настояват опозиционните партии. След встъпването в длъжност на новия президент ще влезе в сила нова конституция, по силата на която президентът ще има предимно протоколни функции. От 2024 г. той няма да бъде избиран с общо гласуване, а от 300-членна избирателна колегия, напомня \"Франс прес\". /БТА", "date": "2018.10.29", "title": "В Грузия двама бивши външни министри отиват на балотаж за президент"}
{"url": "https://www.dnevnik.bg/zelen/2018/10/29/3335416_stopanite_praveli_biozemedelie_zaradi_subsidiite_a_ne/", "text": "След като през август в свой одит Сметната палата установи, че потребителите на биологични земеделски продукти не са добре защитени заради малкото контрол върху това производство, сега е направен преглед на това как се изпълнява мярка 11 \"Биологично земеделие\" от Програмата за развитие на селските райони 2014 - 2020 г. Одитът е за периода от 1.01.2015 г. до 30.06.2017 г. Одиторите посочват, че целта на мярката е да се развива биологичното земеделие и така да се опазва околната среда. Целта е, като се избягва използването на минерални торове, пестициди и се прилагат щадящите практики при обработката на площите, земеделието като цяло да е съобразено с добрите екологични практики. Основният извод от одита е, че въпреки видния напредък за прилагане на мярката основен стимул за стопаните остават компенсаторните плащания, а не развитието на биологичното земеделие. Няма стратегически подход за развитие на биологичното земеделие с ясно формулирани и измерими национални цели, не е осигурена надеждна основа за програмиране и финансиране на подпомагането, установили одиторите. Интересът расте всяка година Посочва се, че интересът към биологичното земеделие е голям, като през 2016 г. нарастват над два пъти спрямо кампания 2015 общо декларираните: площи – до 91 491 ха, пчелните семейства - до 127 270 броя, животните – 20 412 броя. При пчелните семейства, отглеждани по биологичен начин по мярката, увеличението е от 64 445 броя през 2015 на 145 221 през 2016 г. От одобрените по мярката площи за земеделски култури за кампания 2016 най-голям е относителният дял при полските култури, включително фуражни - 41 на сто, а най-малък при зеленчуковите култури – 2 на сто. За периода 2015-2016 г. от трите направления, насърчени по мярката, най-голям е относителният дял на биологичните животни спрямо животните в преход към екологично отглеждане. Нарастват и бенефициентите по мярката – от 2011 през 2015 г. до 4235 през 2016 г. Какво не работи Повече от две години след началото на програмата няма приети стратегически документи в областта на биологичното земеделие с ясно формулирани и измерими национални цели, което не го утвърждава като национален приоритет, установяват одиторите. В същото време има недостиг на средства по мярката за поемане на нови ангажименти или разширяване на вече поетите петгодишни ангажименти. При това положение за кампания 2017 г. са въведени ограничения в приема на заявления за подпомагане по мярката, като е осигурена възможност за подаване на заявления от биологични производители за сертифицираните им площи, животни и пчелни семейства. Общият бюджет на мярка 11 \"Биологично земеделие\" е около 151.6 млн. евро, или 5 на сто от общия бюджет на земеделската програма. Одитът на Сметната палата показва, че изискванията по мярката позволяват на бенефициентите да получават компенсаторно плащане, без да се стремят към получаване на добиви. При извършена проверка на място 82 на сто от бенефициентите в одитната извадка декларират доходи от продадена продукция спрямо подпомагането по мярката в съотношение по-малко или равно на 1 към 1. Например бенефициент за подпомагане по направление \"Биологично растениевъдство\", който е и бенефициент по мярка 214 \"Агроекологични плащания\", обработващ 10 ха лешници, със сертификат за биологична продукция за 500 кг лешници за 2017 г., декларира, че няма приходи от продадена продукция. Друг бенефициент, производител на биологични домати, притежаващ сертификат за биологична продукция за 7 тона за 2017 г., също декларира, че няма приходи от биологично земеделие. Биологично земеделие в плевели При извършените проверки на място на 14 бенефициента е установено, че в повечето случаи отглежданите съгласно изискванията за биологично производство култури са обрасли с плевели, от което може да се направи извод, че не са положени необходимите грижи и земеделски практики за получаване на добив. Одиторите установяват и че няма единна информационна система между Министерството на земеделието и Държавен фонд \"Земеделие\" - Разплащателна агенция и функционалност за автоматично извличане на информация, което създава риск от забавяне на калкулациите на плащанията на бенефициентите по мярката. Съществените слабости в системата на контрол на биологичното земеделие не предоставят увереност за спазване на правилата за биологично земеделие, пише още в одита. Това налага засилване на контрола по мярката и въвеждане на допълнителни контролни механизми от ДФ \"Земеделие\", което увеличава административната тежест за бенефициентите. При одита е установено още и че има голямо текучество на ръководен и експертен персонал в компетентното звено в Министерството на земеделието по прилагането на правилата на биологично производство – числеността на персонала е променяна 6 пъти. Одиторите препоръчват на министъра на земеделието да се предвидят допълнителни критерии, които да способстват за развитието на биологичното земеделие и за полагане на необходимите грижи и земеделски практики. Друга препоръка към него е изграждането на единна информационна система, съдържаща информация за всички оператори в система на контрол, както и всички производствени единици в стопанството и създаване на функционалност за автоматично извличане на информация, необходима за калкулация плащанията на бенефициенти по мярка 11. Това ще улесни извършването на проверките, ще намали административната тежест и ще подобри контрола по цялата верига.", "date": "2018.10.29", "title": "Стопаните правели биоземеделие заради субсидиите, а не за да го развиват, сочи одит"}
{"url": "https://www.dnevnik.bg/sport/2018/10/29/3328258_novak_djokovich_i_istoricheskiiat_pohod_kum_purvoto/", "text": "Само допреди пет месеца най-добрите дни в кариерата на Новак Джокович изглеждаха безвъзвратно отминали. Сръбският тенисист пропусна втората половина на миналия сезон заради контузия в лакътя, а проблемите продължиха и след завръщането му на корта в началото на 2018 г. Джокович се подложи на операция след  загубата от Хьон Чун в четвъртфиналите на Аustralian Open . Последваха разочароващи загуби още на старта в Индиън Уелс и Маями срещу  Таро Даниел (№109)  и  Беноа Пер (№47) , а неубедителното представяне продължи в сезона на червени кортове, който завърши с неочаквано поражение срещу  италианеца Марко Чекинато  в четвъртфиналите на \"Ролан Гарос\". Сърбинът дори обмисляше да пропусне турнирите на трева. Той обаче се отказа от намеренията си и това, което последва, изненада дори най-големите му фенове. Джокович направи изумителна втора част на сезона и се постави в позиция да завърши годината като №1 в света. След загубата срещу Чекинато в Париж Джокович записа 31 победи в 33 мача, вдигна две титли от Големия шлем -  \"Уимбълдън\"  и  US Open , добави трофеите от мастърсите в Синсинати и Шанхай и стана първият тенисист в историята,  спечелил всеки турнир от сериите \"Мастърс\" . Впечатляващата форма, в която навлезе носителят на 14 титли от Големия шлем, може да го изведе до първото място в световната ранглиста още тази седмица на мастърса в Париж. Разликата между него и лидера Рафаел Надал във виртуалната класация е само 35 точки. Ако достигне по-напред от испанеца във френската столица, сърбинът ще се завърне на върха за пръв път от две години насам. \"Ние много, много, много доволни от това, което постигнахме в последните четири-пет месеца\", каза в навечерието на турнира в Париж Джокович, който след година прекъсване отново започна да работи с дългогодишния си треньора Мариан Вайда. \"Контузията на Рафа и фактът, че той пропусна турнирите в Китай, ме постави в позиция да съм много близо до него в ранглистата и да имам възможността да завърша сезона като №1. Така че естествено това ме вълнува в момента и ще дам най-доброто от себе си, за да го постигна\", каза още сърбинът. Каквото и да се случи на мастърса Париж, битката за първото място ще се реши във финалите на АТП в Лондон (11 - 18 ноември). Ако завърши сезона на върха, Джокович ще пренапише 46-годишната история на световната ранглиста. През месец май сърбинът падна до 22-ото място в класацията на АТП. За последно той се намираше на толкова ниска позиция през октомври 2006 г., когато беше едва 19-годишен и си проправяше път към елита на мъжкия тенис. Досега нито един тенисист, който се е намирал на такава позиция в хода на сезона, не е завършвал като №1 в края му. Настоящият рекорд се държи от американеца Андре Агаси, който през май 1999 г. беше №14, но приключи сезона на върха в световната ранглиста. Джокович записа пет победи и пет загуби в първите си десет мача през 2018 г. Никога досега тенисист с толкова лош старт не е завършвал годината като №1. Най-слабият старт на играч, приключил сезона на върха, е на бразилеца Густаво Куертен - шест победи и четири загуби. Джокович може да стане и първият тенисист, който завършва сезона като №1, без да е спечелил титла преди \"Уимбълдън\". През 1982 г. Джон Макенроу печели само един трофей пред \"Уимбълдън\", след което приключва годината на върха в ранглистата.", "date": "2018.10.29", "title": "Новак Джокович и историческият поход към първото място в света"}
{"url": "https://www.dnevnik.bg/evropa/2018/10/29/3335454_merkel_moje_da_ne_se_kandidatira_za_preizbirane/", "text": "Германският канцлер Ангела Меркел е заявила пред лидерите на нейния Християндемократически съюз (ХДС), че няма да подновява кандидатурата си за председателския пост на конгреса на партията в началото на декември, заяви високопоставен партиен източник, цитиран от \"Ройтерс\". Меркел оглавява ХДС от 2000 г. и отказът от лидерския пост би поставил началото на състезание в партията кой да я наследи като канцлер. \"Ангела Меркел ще понесе последствията от тенденцията за загуби на ХДС,\" съобщи и сайтът на сп. \"Шпигел\", като се позова на свои източници. По информация на списанието канцлерът е дала сигнал, че няма да подновява кандидатурата си за председателския пост. Същата информация потвърждават две от най-авторитетните германски издания, \"Франкфуртер алгемайне цайтунг\" и \"Зюддойче цайтунг\". Германската агенция ДПА, която цитира свои източници, написа в \"Туитър\", че Меркел иска да остане канцлер. На изборите в провинция Хесен в неделя нейната партия  понесе тежки загуби . Това бе вторият удар за консерваторите в рамките на едва две седмици след катастрофалния резултат на сестринската партия на ХДС на  изборите в Бавария . \"Франс прес\" посочва, че по-късно днес Меркел ще направи изявление в Берлин.", "date": "2018.10.29", "title": "Меркел може да не се кандидатира за преизбиране начело на партията й"}
{"url": "https://www.dnevnik.bg/detski_dnevnik/2018/10/29/3335475_nablijava_forum_obrazovanie_za_budeshte/", "text": "Как изглежда образованието на бъдещето, от какви умения имат нужда днешните деца, за да се реализират успешно в бъдеще, и как да бъдат привлечени и подготвени способни учители - това са само някои от темите на  форум \"Образование: За бъдеще\" , който ще се проведе на на 23 и 24 ноември в Националния дворец на културата. Конференцията се организира от единадесет водещи организации от сферата на образованието и бизнеса включително Представителството на Европейската комисия в България, както и с подкрепата на Министерството на образованието и науката, съобщи фондация \"Заедно в час\". Форумът цели да покаже работещи практики от образователната система и да предложи решения как да бъдат подготвени младите хора за бързо променящите се професии, така че да имат бъдеще в България. Основните акценти в програмата са образование за икономически растеж, умения за успешна реализация и иновации в училище. Ще бъдат представени изводите от доклад на Европейската комисия с обзор на образованието през 2018 г., както и добри идеи за партньорства между бизнес и общини. Организирани са практически работилници и дискусии на темите привличане, обучение и задържане на учители, професионално образование, ранен старт към уменията на бъдещето, STEAM специалности, технологии в училищата и как изглежда успешното училище. Сред лекторите на събитието са Светозар Георгиев, основател на \"Телерик академия\", евродепутатът Ева Майдел, зам.-кметът на Пловдив Стефан Стоянов, Марсел ван дер Хойк, директор за България на ABB - България, Ираван Хира, изпълнителен директор на Hewlett Packard Enterprise Bulgaria, Сампо Суико, специалист в иновациите в професионалното образование във Финландия, преподавателят от Германия проф. Херман Абс, както и успешни директори и учители от България. Пълната програма може да намерите на  сайта на форума . Присъствието е безплатно, а регистрацията е  тук .", "date": "2018.10.29", "title": "Наближава форум \"Образование: За бъдеще\""}
{"url": "https://www.dnevnik.bg/bulgaria/2018/10/29/3335500_kratki_novini_desetki_avtobusni_kursove_sa_otmeneni_v/", "text": "Ще има промени в ръководството на Центъра за развитие на човешките ресурси Това съобщи министърът на образованието Красимир Вълчев, цитиран от БНР. Той каза това по повод разследване на \"Канал 3\", в което се твърди за злоупотреби в Националната агенция за управление на европейски образователни програми, в които е участвала и директорката Татяна Калканова. \"Този сигнал и тези констатации не са нови за нас. Има редица проверки. Част от сигналите, които се съдържат в материала, се потвърждават от нашите проверки. Друга част не се потвърждават. Миналата седмица приключи по един конкретен сигнал там. Тази проверка продължава с проверка на много повече процедури, може би след няколко дни ще имаме повече информация по отношение на другите мерки, които ще предприемем\", каза Вълчев. Незаконна подвижна бензиностанция е разкрита в София  Камион, в който е монтиран резервоар с вместимост над 1000 литра и прибори за точене са открили служители на икономическа полиция, съобщи МВР. Те са засекли, че мъж налива гориво с бензинов пистолет от един товарен автомобил в друг. Установено е, че товарният автомобил е на фирма, собственост на 31-годишен мъж, а 55-годишният бил нает на работа без трудов договор. От монтирания резервоар, зареден с дизелово гориво, са били захранени още няколко коли, като клиентите плащали по-късно лично на собственика на фирмата. \"Демократична България\": Опитите за промени в Наказателния кодекс са репресия  Депутатите да не подкрепят измененията в Наказателно-процесуалния кодекс, които се въвеждат чрез промени в Наказателния кодекс, призова извънпарламентарната опозиционна формация \"Демократична България\". При наречени от медиите \"тайни арести\" става дума за изключителни случаи на задържане, в които се въвежда възможност с прокурорско решение, което подлежи на съдебен контрол, да не се уведоми никой в срок до 48 часа. Ако е задържаният е непълнолетен, липсата на уведомяване на родителите може да е до 24 часа. Според формацията промяната се асоциира с репресивните практики на тоталитарния режим. Тя подчертава, че евродирективата заради която са измененията не е задължителна за България. За тайните арести и бурята в чаша вода четете в материала на \" Капитал \". Изтича срокът за деклариране на доходи до октомври Още няколко дни имат предприятията и самоосигуряващите се, които са изплатили доходи на физически лица, извън тези по трудов договор, и са задължени по закон да удържат данък, да подадат своите декларации за дължими данъци, напомня Националната агенция за приходите. Декларацията – по чл. 55, ал. 1 от ЗДДФЛ и по чл. 201, ал. 1 от ЗКПО, се подава в сроковете за внасяне на дължимите данъци. Авансовият данък за доходите от наем, от друга стопанска дейност и за паричните доходи от други източници, удържан за доходи, изплатени през третото тримесечие на 2018 г., се декларира в срок до 31 октомври 2018 г. Отлага се срещата на президентите на Австрия, България и Румъния Тристранната срещата на президентите на Австрия, България и Румъния - Александър Ван дер Белен, Румен Радев и Клаус Йоханис, планирана за 30 октомври т.г. във Виена, се отлага поради внезапно възникнали непредвидени обстоятелства и ще се проведе на по-късен етап, съобщиха от \"Дондуков\" 2. Тримата президенти се срещнаха през май в Русе. Десетки автобусни курсове са отменени в Хасково Причината е протест на транспортни фирми, недоволни от новите транспортни схеми, подписани от кмета на града Добри Беливанов, съобщи БНР. Демонстрацията е подкрепена от Националното сдружение на автобусните превозвачи с председател Васил Пиронков, който обяви, че и в други градове са възможни протести. От автогарата в Хасково не пътуват автобуси към 60 населени места.", "date": "2018.10.29", "title": "Кратки новини: Отлага се срещата на президентите на Австрия, България и Румъния"}
{"url": "https://www.dnevnik.bg/sviat/2018/10/29/3335414_ukraina_ne_izkljuchi_zaguba_na_teritorii_zaradi/", "text": "Киев може да загуби контрол над югозападната Закарпатска област, каза украинският министър по въпросите на временно окупираните територии Георгий Тука в интервю за интернет изданието  \"Обозреватель\" . Тука има предвид незаконното  издаване на унгарски паспорти в района , наречено от него \"спецоперация на Будапеща\" и довело до дипломатически скандал между Унгария и Украйна. Става дума за  консулството  в Берехове (известно на руски като Берегово, а на унгарски - като Берегсас). \"Ако бях на мястото на (външния министър) Павло Климкин, бих изгонил консула на следващия ден, а не бих губил две седмици, опитвайки се да променя позицията на (унгарския колега Петер) Сиярто\", казва Тука. \"Абсолютно ясно беше каква е тази позиция... ръководството на Унгария заема изключително проруска позиция. Това беше спецоперация.\" Той отбеляза в отговор на журналистическо сравнение със ситуацията в Донбас, че неведнъж е споменавал тезата, от самото начало на украинската независимост в страната е имало \"три региона, дадени на милостта на местните елити срещу лоялност към централните власти - Крим, Закарпатска област и Донецк. Две територии фактически загубихме, Закарпатската още не сме, но съм напълно съгласен, че губим тези територии, където няма политики на централната власт.\" В началото на месеца унгарският консул бе обявен за персона нон грата, а Будапеща  прие огледални мерки . Унгария настоява, че с политики и закони (включително образователната реформа) малцинството ѝ от близо 150 хил. души бива лишено от права. Заради разногласия за статута на малцинството правителството на Виктор Орбан блокира среща на върха Украйна-НАТО миналата година. Според преброяване, което обаче е от 2001 г., унгарците са 48% от населението, а украинците - 38%.", "date": "2018.10.29", "title": "Украйна не изключи загуба на територии заради раздаване на унгарски паспорти"}
{"url": "https://www.dnevnik.bg/sport/2018/10/29/3335499_andre_agasi_e_vliazul_v_ekipa_na_grigor_dimitrov_kato/", "text": "Носителят на осем титли от Големия шлем Андре Агаси е влязъл в екипа на Григор Димитров. Треньорът на българина Даниел Валверду е заявил пред \"Дейли мейл\", че американецът ще бъде съветник. \"Аз помолих Андре да се присъедини. Двамата с Григор мислим, че той може да ни помогне в някои области\", каза венецуелецът, цитиран от изданието. Валверду посочи, че Димитров и Агаси се познават от години. \"Целият екип очаква с нетърпение той (Агаси) да бъде около нас\", добави треньорът. Димитров минава през труден период с колебливи резултати. Миналата седмица  той отпадна още след първия си мач в турнира в зала във Виена . Сега вниманието на българския тенисист е насочено към мастърса в Париж. Там  първият му съперник ще е Роберто Баутиста Агут или Стив Джонсън .  Още преди десетина дни се появи видео от тренировка на Димитров, на която присъства Агаси. Това повдигна въпроси за евентуалната им съвместна работа. През март бившият американски тенисист  приключи ангажиментите си към Новак Джокович, с когото работеха заедно . Целта на партньорството между Димитров и Агаси е българинът да развие неразкритите си възможности, допълва изданието.", "date": "2018.10.29", "title": "Андре Агаси е влязъл в екипа на Григор Димитров като съветник"}
{"url": "https://www.dnevnik.bg/biznes/2018/10/29/3335486_nesigurnata_sreda_i_lipsata_na_kadri_vloshavat_biznes/", "text": "И през октомври общият показател на бизнес климата се понижава, показват данните на Националния статистически институт. Той спада с 1.9 пункта спрямо предходния месец в резултат на по-неблагоприятната конюнктура в промишлеността, търговията на дребно и сектора на услугите.  Съставният показател \"бизнес климат в промишлеността\" намалява с 2.4 пункта главно поради понижените очаквания на промишлените предприемачи за бизнес състоянието на предприятията през следващите шест месеца. Същевременно настоящата производствена активност се оценява като леко намалена, докато прогнозите за дейността през следващите три месеца са по-благоприятни. През октомври средното натоварване на мощностите е с 1.5 пункта над нивото си от юли и достига 77.5%. Несигурната икономическа среда и недостигът на работна сила остават основните пречки за дейността, посочени съответно от 40.2 и 35.9% от предприятията. По отношение на продажните цени в промишлеността по-голяма част от мениджърите предвиждат запазване на тяхното равнище през следващите три месеца.  През октомври съставният показател \"бизнес климат в строителството\" нараства с 2.6 пункта в резултат на подобрените оценки на строителните предприемачи за настоящото бизнес състояние на предприятията. По тяхно мнение настоящата строителна активност остава на равнището си от предходния месец, но прогнозите им за следващите три месеца са по-неблагоприятни. Осигуреността на производството с поръчки през октомври се запазва и се оценява на 5.3 месеца. Очакванията на строителните предприемачи по отношение на новите поръчки през следващите шест месеца обаче са песимистични. Основните фактори, затрудняващи бизнеса, продължават да бъдат свързани с недостига на работна сила, несигурната икономическа среда и конкуренцията в бранша. Относно продажните цени в строителството преобладаващите очаквания на мениджърите са те да останат без промяна през следващите три месеца. Съставният показател \"бизнес климат в търговията на дребно\" се понижава с 2.5 пункта, което се дължи на по-резервираните очаквания на търговците на дребно за бизнес състоянието на предприятията през следващите шест месеца. Същевременно обаче прогнозите им относно обема на продажбите и поръчките към доставчиците през следващите три месеца са по-благоприятни. Най-сериозното затруднение за бизнеса остава конкуренцията в бранша, следвана от недостатъчното търсене и несигурната икономическа среда, като през последния месец се наблюдава засилване на негативното влияние и на трите фактора. По отношение на продажните цени търговците предвиждат известно повишение през следващите три месеца. През октомври съставният показател \"бизнес климат в сектора на услугите\" намалява с 4.5 пункта в резултат на по-неблагоприятните оценки и очаквания на мениджърите за бизнес състоянието на предприятията. По отношение на настоящото и очакваното търсене на услуги мненията им са също по-резервирани. Основните проблеми за дейността на предприятията продължават да бъдат свързани с конкуренцията в бранша и несигурната икономическа среда. Очакванията на мениджърите са продажните цени в сектора на услугите да останат без промяна през следващите три месеца.", "date": "2018.10.29", "title": "Несигурната среда и липсата на кадри влошават бизнес климата и през октомври"}
{"url": "https://www.dnevnik.bg/politika/2018/10/29/3335517_borisov_es_sus_svoite_cennosti_e_primer_koito/", "text": "Държим за единството и силата на Европейския съюз. Именно като такива сме много по-подходящи, по-силни и като партньори на арабския свят. ЕС със своите ценности е пример, който арабският свят може да вземе за върховенството на закона, правата на жените и децата, особено там, където има войни, свободите.\" Това заяви министър-председателят Бойко Борисов, цитиран от правителствената пресслужба, при откриването на третата среща на върха ЕС - арабски свят в Атина, Гърция. Пред участниците в срещата на върха в Атина Борисов припомни, че темата за свързаността на страните от Западните Балкани е поставена отново на масата на преговорите по време на българското председателство на Съвета на ЕС. \"Виждам огромни възможности на Балканите като цяло\", подчерта Борисов и заяви, че именно редовните четиристранни срещи с Румъния, Гърция и Сърбия целят Балканският регион да бъде конкурентоспособен. Борисов изрази надежда до края на годината да бъде завършен интерконекторът с Гърция за втечнен газ. По време на форума в Атина българският премиер изтъкна необходимостта от създаването на хранителни хъбове на Балканите, с които да се подпомогнат регионите, от които идват мигрантите. \"Самата миграционна вълна, която ни залива в Европа и буквално счупи доста държави, показва, че ние трябва да помислим за Африка, за тези страни в света, където гладът е проблем\", подчерта Бойко Борисов. Той също посочи отношенията между България и Гърция като пример за добросъседство и партньорство. \"Ние никога не водим политика срещу трети страни. С мир, разбирателство, сътрудничество България и Гърция винаги са били пример за добросъседство, независимо от политическите системи, независимо от политическите партии, ние знаем, че с Гърция винаги сме били и завинаги трябва да бъдем приятели\", каза Борисов.", "date": "2018.10.29", "title": "Борисов: ЕС със своите ценности е пример, който арабският свят може да вземе"}
{"url": "https://www.dnevnik.bg/bulgaria/2018/10/29/3335458_s_vzaimni_otstupki_goranov_i_sudebniiat_suvet_se/", "text": "Висшият съдебен съвет (ВСС) отстъпи пред финансовото министерство и подкрепи предложения проектобюджет за 2019 г. По този начин заплатите на магистратите и съдебните служители ще бъдат увеличени през следващата година с 10%, а не както  самите кадровци предвидиха - с 17% . Това се разбра на днешното извънредно заседание на пленума на ВСС, който единодушно подкрепи проектобюджета, който беше гласуван на извънредно заседание на правителството вчера. Съветът ободри бюджет, който е с 65 млн. лева по-малко от поисканото, но пари ще има за допълнително материално стимулиране на висконатоварените съдебни органи и за спецправосъдието, което ще се равнява на до една заплата. ВСС поиска  малко над 653 млн. лв., но финансовото министерство предвиди малко над 550 млн. лв.  Ръководеното от Владислав Горанов ведомство предложи и орязване на парите за дрехи за съдебните служители, които да се равняват вместо на до две средни заплати в бюджетната сфера - на до 450 лева годишно. Това предизвика недоволство в цялата съдебна система и провокира днешното извънредно заседание на съвета. Междувременно обаче в петък главният прокурор Сотир Цацаров се срещна с финансовия министър Владислав Горанов  и успя да го убеди да не пипа парите за облекло на съдебните служители, както и да увеличи леко бюджета най-вече в перото \"капиталови разходи\". Представляващият ВСС Боян Магдалинчев заяви днес, че след срещата с Цацаров предложението на финансовото министерство е с около 38 млн. лева повече от първоначално обявеното. Магдалинчев обясни, че с тези пари ще може да се осигури 10-процентно увеличение на заплатите на всички в съдебната система и облекло на служителите. Той поясни, че по закон най-ниската заплата в съдебната система е равна на две средномесечни в бюджетната сфера, което означава, че всяко тримесечие заплатите трябва да бъдат актуализирани, но през 2017 г. и 2018 г. това не е правено поради липса на средства. Заради това е бил заложен ръст от 17%, за да се компенсира липсата на увеличение през последните две години.", "date": "2018.10.29", "title": "С взаимни отстъпки Горанов и съдебният съвет се разбраха за 10% увеличение на заплатите"}
{"url": "https://www.dnevnik.bg/sviat/2018/10/29/3335503_chehoslovakiia_shpionirala_trump_prez_80-te_godini/", "text": "Чехословашките разузнавателни служби са шпионирали американския президент Доналд Тръмп по времето, когато е бил женен за гражданка на страната,  пише в. \"Гардиън\" , като цитира архивни документи. Според публикацията службите са работили заедно с КГБ и целта им е била да получат важна информация от американското правителство. За целта помагал бащата на Ивана Тръмп Милош Зелничек. Освен чехословашката Държавна сигурност (StB) данните се потвърждават и от свидетелства на шпиони от времето на студената война. Според тях мисията започнала след брака на Тръмп и Ивана Зелничкова през 1977 г. от град Злин, в Западна Чехословакия (днес на територията на Чехия). Там Милош Зелничек давал на StB информация за кариерата на тогавашния строителен предприемач в Ню Йорк и за посещенията на Ивана в САЩ. След изборите за президент през 1988 г., спечелени от Джордж Буш, интересът на службите обаче нараснал. Документите не показват дали операцията е била поръчана или повлияна от Съветския съюз. \"Тръмп, разбира се, беше много интересен човек за нас\", отбелязва бивш служител на организацията. \"Беше бизнесмен, имаше много договори, дори в политиката на САЩ... Съсредоточавахме се върху него, знаехме, че е влиятелен. Имахме информация, че иска да е президент в бъдеще.\" След посещение в СССР  Според цитирания Властимил Данек и централата на чешката Държавна сигурност в Прага е проявявала интерес към него. \"Не зная дали Първо управление (на StB) e споделяло информация за Тръмп с КГБ. Не мога да потвърдя или отрека\", продължава Данек и след това добавя: \"Не искам да ви казвам подробности. Това е минало, което искам да забравя. Не искам да имам проблеми.\" Тръмп обаче пътува до Съветския съюз през 1987 г. и заедно с Ивана посещава както Москва, така и Ленинград по покана на посланика във Вашингтон през Юрий Дубинин. Скоро след пътуването, организирано от \"Интурист\" (официалната държавна туристическа агенция на СССР), той за пръв път обявява желанието си да е президент, но така и не се кандидатира, пише още \"Гардиън\". Според изданието коментарите на бивши служители на StB, с които е разговарял авторът Люк Хардинг, разузнавателните служби и на Чехословакия, и на СССР силно са се интересували от Тръмп към края на студената война. Те отбелязвали нарастващите политически амбиции на Тръмп и опитвали да използват  семейните му връзки  като канал за информация. Какъв е мащабът на операцията на Москва срещу Тръмп обаче не е известно, тъй като по въпроса няма публично достъпни документи. Двете служби са в тясно сътрудничество, каквато е практиката в Източния блок, свързват ги и две споразумения за съвместна работа от 1972 и 1986 г. \"Различен свят\" \"Гардиън\" разказва  във втори материал по темата  и за среща с чехословашки фермери в \"Тръмп тауър\" в Ню Йорк през септември 1989 г. Един от тях, Франтишек Чуба, по това време е бил на 14-дневна бизнес обиколка в Бразилия, САЩ и Канада. Според информация на документи от разузнавачи, която цитира вестникът, Чуба е отправил към Тръмп покана да посети фермата му и тогавашният строителен предприемач приел.\" Съществуват данни за четирима сътрудници на StB, шпионирали Тръмп по време на Студената война. Информацията за посещението идва от един от тях - Ярослав Янса, чийто агентурен псевдоним е \"Ярда\". Той, изглежда, не желае да говори за миналото; потърсен от \"Гардиън\" и чешкото списание \"Респект\", обяснява, че иска да бъде оставен на мира, добавяйки: \"Опитвате се да ме вкарате в гроба.\" Според изданието документите от StB са прозорец към \"изчезнала епоха\". Говорещият пет езика Янса е в контакт с престижни посетители в Чехия, включително делегации на американския конгрес и чужди телевизии. Често шофира до Западна Германия, инструктиран е да се сприятелява с американци и да се оглежда за американски военни конвои. След тези мисии се връща в Чехия с визитни картички, включително на изследовател на технологичната политика на Германската демократична република. \"Това е много различен свят. Трудно е човек да си представи степента на взаимно недоверие,\" обяснява въпросният изследовател Гари Гайпъл. \"Предположението беше, че всеки американец, интересуващ се от информационни технологии, работи за ЦРУ.\" След падането на Берлинската стена се оказва, че и източногерманската служба \"Щази\" сабира данни за него. Помощ в бизнеса Когато през ноември 1979 г. Ивана Тръмп каца на летището в Прага, StB разбира, че тя вече не е модел, а \"помага на мъжа си в бизнес дейността му\". Копие от бележката, в която лейтенант Йозеф Кноп обяснява, че службата проявява \"оперативен интерес\" към г-жа Тръмп, е изпратено до 23-ти отдел на Първо управление на StB в Прага, което отговаря за агентите под прикритие в чужбина (най-известният от тях e Карел Кьохер - единственият известен шпионин в историята на Източния блок, внедрил се в ЦРУ). Милош Зелничек остава информатор и към 1988 г., когато интересът към Тръмп е голям, а Ивана отново посещава страната през октомври. Той предава информацията, че Джордж Буш ще спечели изборите през ноември същата година и това засилва интереса на \"Държавна сигурност\", която решава да \"задълбочи\" дейността си и да се възползва от връзките на Тръмп с \"висшите ешелони на американската власт\".", "date": "2018.10.29", "title": "Чехословакия шпионирала Тръмп през 80-те години, пише \"Гардиън\""}
{"url": "https://www.dnevnik.bg/bulgaria/2018/10/29/3335524_koga_shte_prikljuchi_deloto_za_vuzroditelniia_proces/", "text": "Въпреки че от години е изтекла абсолютната давност за търсене на отговорност на виновните, прокуратурата не е прекратила, а само е спряла разследването за т.нар. възродителен процес, информира  news.lex.bg . Десетки пострадали  от насилствената асимилация български мюсюлмани поискаха ускоряване на производството, започнало през 1991 г., и  Софийският градски съд (СГС) даде срок до 5 октомври , в който Софийската военноокръжна прокуратура да се произнесе. Очакваше се разследването да бъде прекратено заради изтеклата давност, което за голяма част от пострадалите защото по-лесно могат да търсят и обезщетение. Преди дни на запитване на \"Дневник\",  прокуратурата отказа да дава отговори с аргумента, че делото е секретно . Адвокат Есен Фикри, която представлява част от пострадалите български мюсюлмани, е казала пред сайта, че наблюдаващият прокурор Едуард Владимиров е спрял делото, докато бъдат открити в Турция и разпитани още 35 свидетели. Това е малко вероятно да се случи, защото до момента България е изпратила 4 молби за правна помощ, които не са изпълнени. Не е ясно кога е изпратена последната, но и на нея не е отговорено, заради което и делото е спряно в началото на месеца. Така се оказва, че единствено от турските власти и готовността им за съдействие зависи кога ще бъде сложена точка на това дело. Постановлението за спирането на производството е първото, което е изпратено на пострадалите в последните 25 години. Досега те не са били уведомявани за хода на делото. През 2007 г. тогавашният зам. главен прокурор Валери Първанов обясни, че абсолютната давност по делото е изтекла още през декември 2003 г. Според него процесът не може да се прекрати, преди да се разпитат всички пострадали. Ако от разпитите им се открият нови престъпления и се повдигнат нови обвинения, които предвиждат по-тежки наказания, ще се увеличи и давността. , но и двата пъти делото е връщано от съда за доразследване. В началото обвиняеми са Тодор Живков, Димитър Стоянов, Пенчо Кубадински и Георги Атанасов - за подбуждане на етническа дискриминация и омраза. След това обвиненията са променени - за военни длъжностни престъпления, и обвиняеми остават Живков, Стоянов и Атанасов. След смъртта на Живков и Стоянов обвиняем по делото остава единствено бившият министър-председател Георги Атанасов. Делото се проточи и заради тогавашните указания на върховния съд към държавното обвинение. На разследващите е било указано да издирят и разпитат всички жертви на \"възродителния процес\", които са били въдворени в \"Белене\" и други затвори, за да се конституират като частни обвинители и граждански ищци - така прокуратурата е интерпретирала указанията на съда. При второто внасяне на делото в съда то е било върнато отново за неизпълнени предишни указания. От май 1998 г. делото вече е във Военноокръжната прокуратура в София, която до 2003 г. успява да издири имената и адресите на 446 пострадали българи от турски произход или техни наследници, както и да разпита 312 от тях. Останалите 134 пострадали обаче, повечето от които са в Турция, така и не са открити въпреки изпратените съдебни поръчки. В писмо до съда от 2003 г. тогавашният зам. главен прокурор Христо Манчев посочва, че разследването фактически е завършено, но неизпълнимите съдебни указания за разпит на всички пострадали са пречка за внасяне на обвинителен акт. В решението на СГС от 5 септември обаче указанията на върховните съдии се интерпретират различно. Според градските съдии указанията на колегите им от върховния съд не са били неизпълними, защото прокуратурата е трябвало да издири всички пострадали, но не и да разпита всеки един. Междувременно втора съдебна инстанция призна иск срещу прокуратурата на пострадалия от т.нар. възродителен процес - Шукри Мехмед. Софийският градски съд прие, че той трябва да бъде обезщетен по Закона за отговорността на държавата с 30 000 лв. Неговият иск беше за 100 хил. лв. Решението не е окончателно и може да се обжалва пред Върховния касационен съд, но ВКС разгледа граждански дела само по изключение и може изобщо да не приеме да се занимава с казуса. По случая на Шукри Мехмед първата съдебна инстанция прие в края на 2017 г., че е нарушено правото му на разглеждане и решаване на делото в разумен срок. Според съдебното решение, за което съобщи в. \"Сега\", на Мехмед трябва да бъдат платени неимуществени вреди за периода 1991 - 2017 г., защото е претърпял разочарование и страх, че дълги години няма изгледи за приключване на делото и обвиняемите ще останат ненаказани. Освен това той трябва да бъде обезщетен и за излъганите му очаквания за възмездие за погазените права и достойнство, емоционалното напрежение и загуба на доверие в институциите, както и за здравословни проблеми.", "date": "2018.10.29", "title": "Кога ще приключи делото за \"възродителния процес\" зависи от Турция"}
{"url": "https://www.dnevnik.bg/razvlechenie/2018/10/29/3335543_djoni_dep_napuska_poredicata_karibski_pirati/", "text": "Американската кинозвезда Джони Деп няма да участва в следващите филми от поредицата \"Карибски пирати\", пише \"Гардиън\", позовавайки се на интервю на телевизия \"Дейли мейл\" със сценариста Стюарт Бийти. В него той коментира, че времето на актьора, който изпълнява ролята на капитан Джак Спароу, вече е стигнало своя край. \"Очевидно той превърна героя си в свое творение и то се превърна в нещото, с което е най-известен сега\", допълва той. За 15 години от излизането на първата част Деп, който тази година навърши 55 години, изпълнява ролята на шантавия капитан в общо пет филма от поредицата на \"Дисни\". Последното му участие бе в лентата от 2017 г. \"Карибски пирати: Отмъщението на Салазар\" . Преди няколко дни филмовата компания обяви, че смята да поднови серията, привличайки сценаристите на \"Дедпул\" Рет Рийз и Пол Уърник. Предишните части достигнаха общи приходи над 3 млрд. долара, но всяка следваща постига все по-малка възвращаемост. Деп имаше тежък период, след като бившата му съпруга Амърд Хърд го обвини в домашно насилие и последвалите твърдения за финансово изнудване. Финансовото състояние на актьора пострада допълнително и след дело, заведено през май от един от бившите му охранители, който оспори работните условия. През юли член на филмовия екип го съди и за предполагаем удар по време на снимките на филм за убийството на рапъра Notorious BIG. Месец по-късно планираната премиера на продукцията бе отложена.", "date": "2018.10.29", "title": "Джони Деп напуска поредицата \"Карибски пирати\""}
{"url": "https://www.dnevnik.bg/biznes/2018/10/29/3335520_prez_septemvri_bulgarite_sa_uvelichili_putuvaniiata/", "text": "Българите са използвали повечето почивни дни през септември покрай националните празници за пътешествия. Пътуванията са нараснали с 11% спрямо същия месец на предходната година до общо 633.4 хил., сочат данните на Националния статистически институт. Очаквано най-много са пътуванията към Гърция и Турция. Увеличение на пътуванията на български граждани в сравнение със същия месец на предходната година е отчетено към: Турция - с 31.9%, Румъния - с 14.8%, Сърбия - с 12.8%, Германия - с 6.9%, Гърция - с 5.9%, Македония - с 2.4%, и др. Същевременно намаляват пътуванията към Унгария - с 8.7%, Португалия - със 7.6%, Кипър - с 2.2%, Украйна - с 1.9%, и др.  В сравнение с година по-рано има увеличение при всички наблюдавани цели с цел почивка и екскурзия - с 13.4%, със служебна цел - с 11.1%, и с други цели - с 9.1%. Най-голям относителен дял от общия брой пътувания на български граждани в чужбина формират пътуванията с други цели (гостуване, обучение, посещение на културни и спортни мероприятия) - 44.5%, следвани от пътуванията с цел почивка и екскурзия - 34.9%, и пътуванията със служебна цел - 20.6%.  Най-голям брой пътувания на български граждани са осъществени към Гърция - 156.2 хил., Турция - 152.6 хил., Сърбия - 47.4 хил., Румъния - 45.5 хил., Германия - 41.4 хил., Македония - 33.4 хил., Австрия - 19.9 хил., Обединеното кралство - 16.5 хил., Италия - 15.9 хил., Франция - 14.6 хил. Повече британци и поляци са дошли през септември През месеца посещенията на чужденци в България са 1.3 млн., или с 4.2% повече в сравнение със септември 2017 г. Регистрирано е увеличение при пътуванията с други цели (вкл. гостувания и транзитни преминавания) - с 6.6%, и с цел почивка и екскурзия - с 5.8%, докато тези със служебна цел намаляват с 6.2%. Транзитните преминавания през страната са 25.7% (340 хил.) от всички посещения на чужденци в България. От общия брой чужденци делът на гражданите от Европейския съюз е 62.9%, или с 3.1% повече в сравнение със същия месец на предходната година. Увеличават се посещенията на граждани от Обединеното кралство - с 19.7%, Полша - със 17.8%, Франция - с 14.6%, Италия - с 3.9%, Румъния - с 3.2%, Германия - с 2.7%, Австрия - с 2.4%, и други. Същевременно намаляват посещенията на граждани от Чехия - с 20.7%, Белгия - с 10.9%, Гърция - с 2.6%, и други.  Увеличават се и посещенията на граждани от групата \"Други европейски страни\"- с 4.1%, като най-голям е ръстът на посещенията на граждани от Украйна - с 32.5%. През септември 2018 г. преобладава делът на посещенията с цел почивка и екскурзия - 46.6%, следвани от посещенията с други цели - 39.2%, и със служебна цел - 14.2%.", "date": "2018.10.29", "title": "През септември българите са увеличили пътуванията, най-много са били в Гърция и Турция"}
{"url": "https://www.dnevnik.bg/sviat/2018/10/29/3335544_zashto_holandiia_uspiava_v_lova_na_ruski_hakeri/", "text": "Най-късно след президентските избори в САЩ руските хакери станаха световно известен феномен. Смята се, че те работят изключително професионално и са неуловими. Още по-рядко се случва такива хакери да бъдат заловени на местопрестъплението. Точно това обаче стана в Холандия през април 2018 г. Холандското министерство на отбраната  съобщи за инцидента  в началото на октомври. По негови данни четирима сътрудници на руското военно разузнаване са се опитали да проникнат в системата на Организацията за забрана на химическите оръжия (ОЗХО) в Хага. Холандското военно разузнаване MIVD е пресякло опита с помощта на британските си колеги и руснаците са били екстрадирани от страната. Конкретните обстоятелства не се известни и до днес, но хакерската атака е била предотвратена малко след опита за покушение над руския двоен агент Сергей Скрипал във Великобритания. По това време ОЗХО се занимава с анализа на отровното вещество. Москва, разбира се, отхвърля обвиненията в шпионаж. Как стана така, че именно малка Холандия така успешно се бори срещу кибератаките от Русия, а не примерно САЩ, с техните несравнимо по-големи ресурси? Това е вторият случай на ефектно разобличаване на руски хакери. През януари стана известно и за друга операция на холандската тайна служба AIVD която се занимава с външно и вътрешно разузнаване. Става дума за нашумялата група руски хакери, известна като АРТ29, или Cozy Bear, свързвана на Запад с руското външно разузнаване СВР. Холандците са проникнали в тази група и между другото са наблюдавали как е проникнала в сървърите на Демократическата партия в САЩ. Холандската тайна служба е събрала ценни доказателства за намесата на Русия в американските избори. Намеса, която Москва отрича категорично и до днес. Холандският вестник De Volkskrant описва събитията по следния начин: \"През лятото на 2014 г. хакери на AIVD са проникнали в компютърната система на университетска сграда в центъра на Москва, откъдето е действала АРТ29. При това холандските хакери са получили разрешение за офанзивни действия с цел \"проникване и атаки срещу вражески мрежи\". С помощта на хакната камера за видеонаблюдение холандските експерти са успели да заснемат и идентифицират членовете на АРТ29. Холандските тайни служби са наблюдавали руснаците повече от година и са информирали американските си колеги, за което те са им били много благодарни, пише вестникът. Рекорден брой кибератаки Борбата срещу шпионажа не е нова за тайните служби на Холандия, където са разположени много централи на международни организации. Новото е, че на подобен случай като този с ОЗХО беше дадена гласност. Специалистите смятат, че публичното огласяване на такива операции е част от новата западна стратегия на сплашване по отношение на Русия. Холандският министър на отбраната Анк Бейлевелд заяви в средата на октомври, че неговата страна се намира в състояние на \"кибервойна\" с Русия. Какво означава това, можем да видим в ежегодния доклад на MIVD за 2017 г. В документа се отбелязва, че военното разузнаване е \"разкрило огромен брой цели и жертви на дигитален шпионаж и е предупредило или помогнало за прочистване на техните компютърни системи\". При това като източници на \"сериозна и растяща заплаха\" са упоменати \"главно страни с големи геополитически амбиции\". Докладът явно визира Русия, без обаче да я назовава поименно. Атаката срещу Естония през 2007 г. Подобни успешни операции са резултат от това, че в Холандия рано оцениха интернет като част от съвременните методи за водене на война. Отправна точка или \"сигнал\" за това стават руските хакерски атаки в Естония през 2007 и в Грузия през 2008 г., пише бригаден генерал Паул Духейне в статия за военното списание Militaire Spectator. Той е един от водещите специалисти по кибербазопасност в Холандия. През 2015 г. 53-годишният Духейне стана първият в историята на страната професор по кибероперации в холандската военна академия в град Бреда. \"Кибервойната вече е реалност\", констатира той. Холандското правителство реагира, като през 2011 г. разработи първата национална стратегия за кибербезопасност. Холандското правителство реши да създаде няколко нови структури, в това число и т.нар. Joint Sigint Cyber Unit. Това подразделение за прехващане на радио- и спътникови комуникации беше създадено чрез обединяването на специалисти от двете холандски тайни служби MIVD и AIVD. В главната квартира на подразделението работят около 350 сътрудници на тайните служби. Още в самото начало една \"сравнително малка група\" холандски хакери успява да проникне в мрежата на АРТ29. Ковачница на кадри Друг ключ към успеха на холандските тайни служби се крие в сферата на образованието. Една от задачите, посочена в стратегията за кибербезопасност, е привличането на професионалисти и повишаване на тяхната квалификация. Холандските университети се превърнаха в истинска ковачница на кадри. От 2014 г. в Хага съществува и Академията за кибербезопасност, която обединява три университета, в това число и най-стария и престижен университет в Лайден. Академията предлага курсове и за професионалисти, които обаче не са никак евтини. Участието в 18-месечната Executive Master's Programme Cyber Security струва над 24 000 евро. Същевременно и министерството на отбраната си извади поуки от инцидента с опита за проникване в компютърната система на ОЗХО и съобщи, че бюджетът за кибербезопасност ще бъде увеличен.", "date": "2018.10.29", "title": "Защо Холандия успява в лова на руски хакери"}
{"url": "https://www.dnevnik.bg/bulgaria/2018/10/29/3335497_kak_da_izgotvim_suvurshenoto_portfolio/", "text": "Ако професията ви е творческа, когато кандидатствате за свободна позиция, портфолиото ще ви е необходимо точно толкова, колкото и  характерното CV . С портфолиото представяте професионалните си умения доста по-задълбочено, отколкото предполага стандартната автобиография. Но какво всъщност представлява това портфолио? То е подборка от материали, които илюстрират вашите професионални умения, квалификация, образование, обучения и опит. Обикновено портфолиото съдържа примери на най-добрите проекти. Какво обаче трябва да съдържа едно добро портфолио, за да може наистина да впечатли работодателя, както и какви са спецификите при изготвянето му? Основните видове портфолио са два – хартиено и онлайн. Хартиеното копие представлява папка с материалите, които сте избрали да включите в него, обособени в раздели. Предимството му е, че може да го направите по-много творчески и интересен начин. Онлайн портфолиото има плюс – при необходимост можете веднага да изпратите линк към вашето онлайн портфолио преди или по време на  срещата с интервюиращия . Това какво ще включите е напълно ваш избор. Не е нужно да включвате обаче примери от целия ви професионален живот до момента. Вкарайте максимум 15 примера от най-добрите ви работи, съобразени с изискването и позицията, за която кандидатствате. Няма да е лошо ако включите и всякакви позитивни споменавания и споделяния за вас – от клиенти, бивши работодатели, преподаватели. Това със сигурност ще направи добро впечатление. Прочетете повече по темата на  Karieri.bg . Междувременно разгледайте и нашия подбор с обяви за работа. търси  WEB Developer търси  Журналист с ресор \"Лични финанси\" за в. \"Капитал\"  търси  Developer  търси: Administration & Benefits Specialist Human Resources Generalist  търси: Head of Project Management Department Junior Consultant – Aspiring Talent Senior Consultant – Leader, Dreamer & Achiever  търси  Brand Manager  търси: Мениджър на финансов център Директор дирекция \"Бизнес анализ и функционални спецификации\"  търси  Communication for Partnerships Officer (NO-1), Sofia, Bulgaria  търси  Експерти в отдел \"Финансово счетоводство и операции с финансови институции\"", "date": "2018.10.29", "title": "Как да изготвим съвършеното портфолио"}
{"url": "https://www.dnevnik.bg/evropa/2018/10/29/3335572_niakolko_strani_v_es_imat_rezervi_za_prekratiavaneto/", "text": "Правителствата на държавите - членки на ЕС, започнаха днес дискусии дали и кога да се сложи край на смяната на часовото време два пъти годишно на фона на съмнения, че планът на Европейската комисия това да стане през 2019 г. ще се осъществи, предаде \"Ройтерс\". Норберт Хофер, министър на транспорта на Австрия, чиято страна е ротационен председател на Съвета на ЕС, каза пред репортери, че 2019 г. е твърде кратък срок за повечето страни. \"Ще трябва да намерим компромис, защото някои държави, всъщност повечето, имат резерви за промяната на системата през 2019 г.\", заяви той преди среща със свои колеги министри в Грац. Министърът посочи, че има широка подкрепа за предложението на Австрия промяната да се случи през 2021 г. По думите му много страни са се обосновали с купищата технически въпроси, които трябва да се решат, и са заявили, че авиокомпаниите например са предупредили, че се нуждаят от 18 месеца, за да се подготвят. Срещата днес е първата неформална дискусия, от която не се очаква решение. Следващата формална среща на европейските министри на транспорта е на 3 декември. Еврокомисията  заяви, че иска  всяко правителство в ЕС да реши до април в коя часова зона ще остане страната му за постоянно и дали през октомври 2019 г. ще запази лятното часово време, или ще премине на постоянно зимно часово време. Хофер отбеляза, че Австрия е съгласна с премахването на смяната предвид изследванията, които показват негативния й ефект върху хората и животните и на фона на това, че тя вече не изпълнява първоначалната си цел за пестене на енергия. \"Мнозинството от страните искат да се сложи край на смяната на времето. Три държави бяха скептични, а една се опасява, че може да се стигне до кръпки от различни часови зони\", допълни той. Датският министър на транспорта коментира, че трябва да има цялостен обществен дебат по въпроса, което все още не се е случило в Дания, и че не е реалистично да се сложи край на системата следващата година. Люксембург, където почти половината от местната работна ръка живее в Белгия, Франция или Германия, призова за продължаваща хармонизирана система и предупреди, че би било \"катастрофално\", ако тези държави са в различни часови зони. Дори и в страни, където има консенсус за премахването на смяната на времето, не е налице необходимото съгласие дали да се избере лятното или зимното. Естонският министър Кадри Симсон каза, че ще има \"разгорещен дебат\" кое да бъде избрано. Според Брюксел \"хората искат\" превъртането на часовника да спре. За този извод комисията се позовава на  проучване  от август, в което мнозинството участници действително пожела прекратяване на смените, но гласувалите бяха основно от Германия. Еврокомисарят по транспорта Виолета Булц все пак каза, че сега съществува възможност да е необходимо повече време. В  националното допитване в България  51% са посочили, че предпочитат лятното часово време. За зимното часово време своя глас са дали 38% от участвалите. 96% от българите искат да бъдат преустановени сезонните промени на часовото време. Петима дипломати от ЕС, цитирани от \"Политико\", заявиха по-рано този месец, че планът на Европейската комисия да се премахне смяната на времето преди европейските избори през май догодина  среща съпротива  сред някои държави членки.", "date": "2018.10.29", "title": "Няколко страни имат резерви за прекратяването на смяната на времето през 2019 г."}
{"url": "https://www.dnevnik.bg/ot_vas/novini_ot_vas/2018/10/29/3335327_sveshteniiat_hulm/", "text": "Укрепването и защитата на свещения хълм при с. Белчински бани, започва от III век. Това са били години на нестабилност и опустошителни войни, когато селището попада в границите на римската провинция Вътрешна Дакия със столица Сердика. На снимката: В подножието на хълма Св. Спас. Пътуване до крепостта (калето) става по две екопътеки и фуникульор, или една кабинка натам-насам, за време около 3 минути и осем пасажери на борда.", "date": "2018.10.29", "title": "Свещеният хълм"}
{"url": "https://www.dnevnik.bg/sport/2018/10/29/3335455_harizmatichen_potaen_i_s_futbolna_mechta_ili_koi_e/", "text": "С бира, пайове и будистки молитви Вичай Шривадханапрабха спечели сърцата на феновете на \"Лестър\" още преди отборът да изживее приказката си във Висшата лига. Неочакваният триумф във вероятно най-силното футболно първенство в света направиха така, че тайландецът да спечели любовта на хиляди жители в английския град. Приказката на Шривадханапрабха приключи трагично. Бизнесменът, описван като като скромен, тих и изключително щедър,  загина в катастрофата на хеликоптер , излетял от центъра на терена след мача с \"Уест Хем\". \"Лестър\" определи тайландеца за велик човек. \"Със загубата на Вичай светът загуби един мъж на добротата и щедростта. Животът му беше посветен на семейството му и тези, които го следваха. \"Лестър\" беше едно семейство под негово ръководство. Семейство, което скърби за загубата му и ще продължи да изпълнява пътя, по който той ни поведе. Това е неговият завет\", се казва в изявлението на \"лисиците\". Заради трагедията следващият мач на отбора - срещу \"Саутхемптън\" за Купата на лигата във вторник, е отложен. Бизнес израстването Шривадханапрабха основава своята компания - \"Кинг пауър\" (King Power), през 1989 г., като отваря безмитен магазин на летището в Банкок. Тайландецът създава точните връзки в точното време, което му позволява да превърне компанията си в лидер в продаването на безмитни стоки в страната. В момента тя е оценявана на почти 5 милиарда долара. Големите успехи за \"Кинг пауър\" започват през 2006 г., когато тя получава концесия за магазини в новопостроеното летище Суварнабхуми. По това време министър-председател на Тайланд е бившият собственик на \"Манчестър сити\" Таксин Шинаватра. Дотогава Шривадханапрабха е установил и връзки с кралското семейство в Тайланд. Името на компанията му е посветено на крал Пхумипхон Адунядет. През 2006 г., когато крал Пхумипхон отбелязва 60 години на трона, \"Кинг пауър\" продава силиконови гривни с надписи \"Да живее кралят\" и \"Ние обичаме краля\". Освен това Шривадханапрабха дарява 3 милиона долара на краля. Родното фамилно име на Вичай Шривадханапрабха е Раксриаксом, но през 2012 г. той получава името Шривадханапрабха от кралското семейство. Името значи \"светеща светлина на развитието\". Сватбата на дъщеря му през 2017 г. е посетена от дъщерята на сегашния крал, както и от генерали на групата, взела властта през 2014 г. Въпреки това през ноември 2017 г.  се появи информация, че ще бъде съден  заради задължения в размер на 323 млн. паунда към правителството от невнесени данъци. В общ план в родината си Шривадханапрабха, а и бизнесът му, са потайни. Бизнесменът не дава интервюта, не говори за личния си живот. Съвсем в друга светлина го виждат хората във футболния свят и най-вече след 2016 г., когато добива напълно различен образ. Футболната приказка През 2010 г. бизнесменът се насочва към ново предизвикателство. Тогава купува \"Лестър\", който по това време е в Чемпиъншип. Дълговете на отбора, възлизащи на 103 милиона паунда, бързо са погасени. Благодарение на финансовите си възможности той осигурява по-класни играчи. По това време на стадиона започват да се раздават бири и пайове като знак за благодарност към феновете заради тяхната вярност. Преди началото на всеки сезон заради силните будистки вярвания на собственика монаси осветяват стадиона на отбора и дават амулети на играчите. Така се стига до 2016 г. и вероятно най-романтичната футболна приказка от последните години. В началото на сезона букмейкърите виждаха по-голяма възможност \"лисиците\" да изпаднат, отколкото да спечелят Висшата лига (коефициентът за това беше 5000 към 1). Под ръководството на Клаудио Раниери \"Лестър\" направи немислимото и се пребори с конкуренцията на далеч по-могъщите си съперници в първенството, за да стъпи на върха. След триумфа Шривадханапрабха води отбора на почивка за своя сметка. В знак на признателност  той награди футболистите си с електрически автомобили . Тайландецът си спечели допълнително любовта на феновете, като често им осигуряваше безплатен транспорт от и до стадиона на противника. \"Попитайте всеки фен на \"Лестър\" и те ще ви кажат същото. Ние се възхищаваме на Вичай. За нас той е най-добрият, заради него всички започнахме да мечтаем\", написа фен на отбора в \"Туитър\". Шривадханапрабха два пъти е дарявал по 1 милион паунда на Кралската болница в Лестър. За него \"Лестър\" бързо става повече от отбор, а градът - повече от семейство. За разлика от повечето други собственици на отбори в Англия той присъства лично на повечето мачове на отбора си. В редките случай когато няма тази възможност, синът му Айяват е на стадиона. Айяват, който има прякора Топ, даден му от баща му, е и вицепрезидент на отбора. ", "date": "2018.10.29", "title": "Харизматичен, потаен и с футболна мечта, или кой е загиналият собственик на \"Лестър\""}
{"url": "https://www.dnevnik.bg/evropa/2018/10/29/3335618_i_liderut_na_shvedskite_socialdemokrati_se_otkaza_ot/", "text": "Лидерът на Шведската социалдемократическа работническа партия Стефан Льовен днес се отказа от опита си да състави правителство, предаде \"Ройтерс\". Така Швеция остава без ясен кандидат за министър-председател, близо два месеца след  парламентарните избори , които не излъчиха категоричен победител. Льовен получи мандат да състави правителство на 15 октомври. Той е премиер на временно правителство, след като  загуби вот на доверие  на 25 септември. \"В светлината на отговорите, които получих досега, в настоящата ситуация за мен не съществува възможност да съставя правителство, което парламентът да одобри\", каза Льовен пред репортери след срещата си с председателя на Риксдага (парламента) Андреас Норлен. Лидерът на десноцентристкия опозиционен Алианс също безуспешно се опита да сформира кабинет след изборите на 9 септември. Нито един от двата традиционни партийни блока - червено-зеления - на социалдемократи, леви и зелени - и четирипартийния десноцентристки - не получи достатъчно гласове в 349-членния парламент, за да разполага с мнозинство. Разликата между тях е само един мандат - 144 за червено-зелената коалиция срещу 143 за десноцентристите. Нито един от двата блока не желае да влезе в коалиция със спечелилата 62 мандата националистическа антиимигрантска партия \"Шведски демократи\". Ръководителят на  \"Шведски демократи\"  Пер Ими Окесон по-рано заяви, че е отворен за диалог с десните, но ще гласува срещу правителство, което не е готово за преговори с неговата партия, включително и срещу консервативния лидер на Умерената коалиционна партия Улф Кристенсон, предаде ТАСС. Кристенсон първи направи опит да състави правителство, но в средата на октомври се отказа, последван сега от Льовен. Председателят на парламента има право да даде четири последователни мандата за съставяне на правителство. В случай на неуспех ще бъдат насрочени нови избори. /БТА", "date": "2018.10.29", "title": "И лидерът на шведските социалдемократи се отказа от опита си да състави правителство"}
{"url": "https://www.dnevnik.bg/bulgaria/2018/10/29/3335623_predvideni_sa_25_mln_lv_za_deinosti_po_interesi_na/", "text": "В проектобюджета са предвидени са 25 милиона лева за дейности по интереси на учениците за следващата календарна година, съобщи министърът на образованието Красимир Вълчев, цитиран от БТА. Министерството на образованието иска училищата да организират минимум 40% от дейностите си в областта на математиката, природните науки, техниката и технологиите. \"Целта е да се провокира ранният интерес на учениците към тези области на науката, да се задълбочи придобиването на тези компетентности и да се разшири базата от специалисти в информационните технологии и в инженерните науки\", обясни министър Вълчев. Той добави, че ще бъдат финансирани дейности по интереси на учениците във всички области - в спорта, в изкуствата и културата, в здравното и екологичното образование, като всички предмети и компетентности, които трябва да усвоят, ще бъдат подпомогнати с дейности по интереси. Така ще се продължат извънкласните дейности в училищата, които се финансираха с европейски средства по проекта \"Твоят час\". \"Има информационна система, в която се регистрират всички доставчици на дейности по интереси, като това могат да са външни физически и юридически лица, но основната част от дейностите се организират от учителите\", разясни Вълчев. Учениците ще заявяват своите желания в какви дейности искат да участват чрез анкета и се сформират групи за съответните извънкласни форми. \"Новото е, че чрез публикуван нормативен акт за обществено обсъждане искаме да осъществим няколко политики. Едната е свързана с това да насочим повече дейности по интереси в математиката, природните науки и техниката, защото по тези предмети имаме най-голям спад на образователните резултати\", обясни министърът. Той разказа, че ще се изработват програми между училищата и общините за посещения на различни институции и за ранно кариерно развитие, че могат да участват музеи, читалища или спортни клубове. \"С дейности по интереси ще се опитаме да стимулираме също играта и изучаването на шах в училищата, като тази възможност я има в учебния план на някои държави, а в други - в избираемата подготовка за учениците\", съобщи Вълчев. Той отбеляза, че задължение на училищата ще е, където има заявен интерес към шаха от учениците, да се предложи такава дейност. \"Това трябва да стане независимо от броя на учениците и дори само едно дете да иска да играе шах в училище, това трябва се организира в дейност по интереси или в целодневната организация в клас\", каза образователният министър. Той информира още, че се урежда и статутът на кариерните консултанти и се предлага промяна, като \"най-големите досиета, свързани с личностната подкрепа на учениците, ще могат да се водят електронно от учителите\". Регламентира се и допълнителното обучение за преодоляване на образователни трудности до 200 часа, като то ще се финансира по проект, който ще започне от следващата година по оперативна програма \"Наука и образование за интелигентен растеж\". По думите му \"факт е, че много деца имат натрупани изоставания и образователни трудности, които трябва да бъдат компенсирани с допълнително обучение, което ще е както в събота и неделя, така и през ваканциите\". Това обучение ще е до 200 часа, защото има деца, които не знаят добре български език не само след първи клас, но и в други \"по-високи\" класове, коментира министърът.", "date": "2018.10.29", "title": "Предвидени са 25 млн. лв. за дейности по интереси на учениците"}
{"url": "https://www.dnevnik.bg/evropa/regioni/2018/10/29/3335626_mit_e_che_sled_2020_g_evrosredstvata_shte_svurshat/", "text": "Мит е, че след 2020 г. парите от европейските фондове ще свършат, каза днес във Варна Андрей Новаков, евродепутат и главен преговарящ по Кохезионната политика на ЕС, цитиран от БТА. По думите му средствата, които ще получи страната през следващия програмен период, дори вероятно ще бъдат повече, тъй като за България е заложено увеличение с 8 процента. Това планирано нарастване е на фона на 10 процента по-малко средно за ЕС и на 25 процента по-малко за някои държави, например Унгария, Чехия и Полша, допълни Новаков. Според евродепутата 8-те процента повече означават около 2 милиарда лева. Той допълни, че България се справя много по-добре от повечето държави в ЕС, защото нивото ни на грешки е по-ниско от средното в Европа. Новаков уточни още, че по план през новия програмен период близо една четвърт от средствата трябва да бъде насочена към опазването на околната среда. Все още няма разбирателство за това с колко  да се увеличат вноските  на страните членки в бюджета на ЕС след напускането на Великобритания, каза евродепутатът. Той допълни, че е бил изключително изненадан да чуе, че България внася повече в бюджета на ЕС, отколкото взема. Всъщност годишно страната внася около половин милиард евро, а получава почти 2.5 милиарда евро обратно, което е пет пъти повече, посочи Новаков. В отговор на въпрос той изрази надежда, че до Великден 2019 г. ще стане ясно с колко ще се увеличат вноските на държавите, както и колко пари ще бъдат заделени за най-бедните райони, за екология, за регионално развитие. Кохезионната политика като цели, приоритети и задачи е ясна, но това което е необходимо да се направи, е опростяването на процедурите, допълни Малина Крумова, съветник на министър-председателя, като член на работната група за опростяване на Кохезионната политика. Тя уточни, че като всеки публичен ресурс и средствата от ЕС подлежат на съществен контрол, но правилата му трябва да станат по-лесни, защото в момента се изискват прекалено много усилия и административни разходи. Крумова допълни, че опростяването на процедурите има няколко аспекта - при определяне на приоритетите и при изпълнението на самите програми и проекти. В новия кохезионен пакет парите се насочват към по-малко като брой цели, но които да имат по-голям ефект за хората, обясни експертът. Във Варна днес Андрей Ковачев и Малина Крумова бяха лектори на форум, на който бе представена българската преговорна позиция по основни елементи от предложението на еврокомисията за фондовете през 2021-2027 г. Основен организатор на конференцията бе Областният информационен център в крайморския град.", "date": "2018.10.29", "title": "Мит е, че след 2020 г. евросредствата ще свършат, заяви Андрей Новаков"}
{"url": "https://www.dnevnik.bg/sport/2018/10/29/3335614_bostun_red_soks_specheli_deveta_titla_s_istorichesko/", "text": "Бейзболният \"Бостън ред сокс\" спечели деветата титла в историята си. Отборът се наложи с 5:1 срещу \"Лос Анджелис доджърс\", за да подпечата триумфа си. Стив Пиърс беше избран за най-полезен играч във финала, след като направи два хоумръна. \"Човек расте с мечтата да бъде част от такова събитие. За мен този успех е резултат на пътя, който вървя още от дете. Това наистина е сбъдната мечта\", заяви Пиърс. За \"Ред сокс\" това е четвърта титла след 2004 г., когато прекъснаха 88-годишното чакане на триумф. Бостънският отбор спечели рекордните за първенството 108 мача в редовния сезон, който се състои от 162 двубоя. Общо през сезона, включително и в плейофите, тимът е с актив от 119 победи и 57 поражения. Рекордът за най-голям брой победи в един сезон се държи от \"Ню Йорк янкис\". През 1998 г. \"янките\", разполагащи със смятания за най-добър отбор в историята, записаха 125 победи. Три по-късно \"Сиатъл маринърс\" приключи със 120 победи, но не можа да стане шампион. За \"Лос Анджелис доджърс\" това е втори пореден загубен финал, след като миналата година отборът загуби от \"Хюстън\". Единствената им победа в тазгодишния финал беше след изиграването на най-дългия мач в историята, с което направиха резултата в сериите 1:2. Отборът от Лос Анджелис не е печелил титлата от Световните серии от 1988 г. насам. \"Знаем, че може само един отбор да спечели и добре разбираме това. Това не променя факта, че е много болезнено да стигнем до финал и да останем отново втори\", каза питчърът на \"Доджърс\" Клейтън Кершоу.", "date": "2018.10.29", "title": "\"Бостън ред сокс\" спечели девета титла в бейзбола с историческо постижение"}
{"url": "https://www.dnevnik.bg/sviat/2018/10/29/3335579_mejdinnite_izbori_ikonomikata_v_sasht_e_dobre_no/", "text": "САЩ са една седмица от междинни избори, в които трябва да изберат изцяло нова Камара на представителите и да сменят една трета от сенаторите. По традиция опозиционната партия активизира поддръжниците си и печели популярност, залагайки на недоволството им от президента. През есента на 2018 г. този ефект може би ще бъде още по-силен на фона на всяващия раздори президент Доналд Тръмп. Но как икономиката ще се отрази на вота на 6 ноември? Броят на безработните американци е толкова нисък, колкото не е бил от 1973 г. насам. Измерена в проценти, безработицата е 3.7% - рекордно ниска за последните почти 50 години . Федералният резерв  предвижда, че тази тенденция ще се задържи. \"Няма съмнение, че  пазарът на работни места в САЩ  е в най-доброто си състояние от едно поколение насам. Няма спор за това\", отбелязва пред \"Ройтерс\" Ръсел Прайс, икономист в консултантската компания  . САЩ са  най-иновативната и конкурентоспособна икономика  в света, показа наскоро доклад на Световния икономически форум – страната получава добри оценки за финансовата си система и пазара на труда; изпреварват я Германия по отношение на иновациите и Китай по размер на пазара. За последно Америка бе на върха на класацията през 2008 г., но след това не можеше да се отърси съвсем от последиците от финансовата криза. Икономистите от форума припомнят обаче, че данните, които използват, са от последните 2-3 години, промените не се случват в рамките на няколко месеца и възходът на икономиката ѝ не може да се припише на реформите на сегашната администрация. САЩ през различни очи Има и още един фактор – в една поляризирана и гневна страна, фактите значат много малко или почти нищо. Общото настроение е, че 51% от американците дават оценка \"отлична\" или \"добра\" на националната икономика – най-високият процент за близо две десетилетия, показва  проучване на центъра \"Пю\" . Но политическите пристрастия тежат повече. Разделение има и във възприемането на настоящото положение: 8% от  привържениците на републиканците  и 33% от тези на демократите смятат възможностите за работа за голям проблем. 67% от демократите намират, че разходите за живота са сериозен проблем, но само 27% от републиканците са съгласни. За сметка на това поддръжниците на консервативната партия намират сегашната система за много по-сигурна, отколкото по времето на Обама; точно обратното важи за  привържениците на демократите . 57% от републиканците смятат, че икономическите условия ще се подобрят в идната година, но на същото мнение са едва 12% от демократите. Какво печелят републиканците \"Възприемането, че икономиката се справя добре, определено дърпа напред Републиканската партия. Младите и не-белите избиратели в предишни проучвания на Zogby Analytics се справят по-добре финансово, средно 40% смятат, че страната се движи в правилната посока. Този процент не е много висок, но е с 11 процентни пункта по-висок, отколкото когато Тръмп влезе в Белия дом\", отбелязва социологът Джон Зогби в текст за \" Форбс \". Факторът \"Тръмп\" Прогнозите сочат, че демократите почти сигурно ще си върнат властта над долната камара, но едва ли ще успеят да спечелят Сената. Но въпреки че рейтингът на Тръмп обичайно е нисък, в момента той е по-популярен, отколкото е бил  Барак Обама  в същия момент от мандата си, пише \"Политико\". Но не бива да се забравя, че първите две години от мандата на Обама съвпаднаха с най-бурното време от избухването на финансовата криза, когато мнозина американци останаха без работа, изгубиха домовете си и досегашния си начин на живот. Сега допитвания на NBC News/Wall Street Journal и Fox News дават на Тръмп 47% одобрение (Обама имаше 45%). Според осреднените данни на FiveThirtyEight, рейтингът му е 43.1% - най-високият резултат от март 2017 г. Негативният му рейтинг е 52%, но въпреки това той се движи в добра посока, отбелязва изданието. В последните седмици Тръмп засили реториката си, върна се към речите пред възторжени привърженици – в което е силата му – и е напълно възможно да активизира достатъчно свои привърженици, които да се противопоставят на предричаната от демократите \"Синя вълна\". \"Теоретично, икономиката трябва да намали малко възхода на демократите\", коментира пред \"Блумбърг\" Дейвид Уосърман, анализатор на Cook Political Report. \"Проблемът за републиканците е президентът Тръмп, който често пълни заглавия с неикономически новини.\" Вътрешен анализ на Републиканския национален комитет, видян от агенция \"Блумбърг\", сочи, че \"тези избори не са за състоянието на икономиката, броят на новите работни места, търговските сделки или преговорите с чужди държави. Изследванията показват, че определящия фактор в тях е как избирателите се отнасят към президента Тръмп\".", "date": "2018.10.29", "title": "Междинните избори: Икономиката в САЩ е добре, но страстите около Тръмп я засенчват"}
{"url": "https://www.dnevnik.bg/analizi/2018/10/29/3331458_mitut_za_diktatora_reformator/", "text": "Мнозина американци изпитват странно увлечение по идеята за автократа реформатор, за силния лидер, който може да \"модернизира\" и да изведе своята страна от нейното назадничаво и необразовано минало. Това беше надеждата за принц Мохамед бин Салман от Саудитска Арабия, надежда, която сега е донякъде помрачена от извършеното в Турция убийство на журналиста и коментатор във в. \"Вашингтон пост\" Джамал Хашоги, което изглежда принцът е поръчал. Симпатизиращи му американци смятат Мохамед, или МБС, както е известен още, за човек, който се опитва да реформира суровинната икономика на Саудитска Арабия и да помири исляма и модерността. Ако това изискваше повече, а не по-малко диктаторски контрол, ако то включваше ареста не само на други членове на кралското семейство, а и активисти за правата на жените, умерени религиозни лидери и дори млади икономисти, задаващи въпроси за съмнителните числа, съдържащи се в програмата \"Визия 2030\" на престолонаследника - така да бъде! Само \"революция отгоре\" имаше някакви шансове да реформира това традиционно, тесногръдо общество. Нали знаете - не можеш да направиш омлет, без да счупиш яйцата. Този израз не е нов. През 20-те и 30-те години на миналия век Бенито Мусолини, Йосиф Сталин и дори Адолф Хитлер изглеждаха на мнозина американци точно такива, от каквито се нуждаеха техните страни, за да влязат във форма. В годините на Студената война лидери, сред които филипинският авторитарен лидер Фердинанд Маркос, иранският шах Мохамед Реза Пахлави, южнокорейският диктатор Пак Чжон-хи и чилийският диктатор Аугусто Пиночет се изредиха като любими \"модернизиращи\" диктатори на САЩ. В епохата след Студената война китайската диктатура спечели възхищението на много американци заради гладкото справяне с икономиката. Цялата тази симпатия към диктаторите се оправдава с вариации на това, което някога се наричаше \"теория за модернизацията\". Развиващите се общества, гласеше този аргумент, трябва да преминат през авторитарен етап, преди да могат да станат демокрации, по икономически и политически причини. Само на авторитарни правителства може да се разчита да вземат правилните икономически решения, без да бъдат възпирани от обществения натиск за инфлационни и повишаващи дефицита разходи. Освен това се смяташе, че незападните общества не разполагат с някои от основните елементи, необходими за поддържане на демокрацията - върховенство на закона, стабилни политически институции, средна класа, жизнено гражданско общество. Да им се наложи демокрация прекалено рано би довело до радикализъм и \"нелиберална демокрация\". Ролята на автократа реформатор беше да подготви тези общества за евентуалния преход към демокрация, създавайки основите за либерализъм. През 60-те години на миналия век политологът Самюъл Хънтингтън се опита да докаже, че модернизиращите общества се нуждаят от ред, а не от свобода. В края на 70-те години Джийн Къркпатрик използва този аргумент, за да защити подкрепата за \"приятелски\" десни режими - с теорията, че те в крайна сметка ще разцъфтят като демокрации, ако САЩ ги подкрепят срещу опонентите им, но ще отстъпят пред радикални комунистически правителства, ако САЩ оттеглят подкрепата си. Забележително е колко много влияние запазват този вид аргументи, въпреки че се оказаха в по-голямата част абсурдни. Оказа се точно обратното на казаното от Къркпатрик. Комунистически правителства бяха тези, които предприеха реформите, довели до тяхното разпадане и обръщане към демокрацията, колкото и нестабилна да е тя. В същото време авторитаризмът се запазваше в Близкия изток и на други места, освен там, където САЩ оттеглиха подкрепата си, като във Филипините, Южна Корея и Чили; едва тогава те станаха демокрации. От чисто фактологична гледна точка се оказа, че диктатурите не вършат по-добра работа за постигане на икономически растеж. А икономическият растеж не се оказа тайната за демокрацията. Вече от четвърт столетие храним очаквания, че китайският икономически растеж, който създаде значителна средна класа, ще доведе неизбежно до по-голяма политическа откритост. Но тенденцията е в обратната посока - китайският лидер Си Цзинпин концентрира цялата власт в себе си и правителството експериментира с все по-радикални методи за политически и социален контрол. Що се отнася до \"либерализиращия автократ\", той се оказа още по-рядко срещано създание. Автократите, както се оказва, не проявяват склонност да създават основите за собствената си замяна. Те не създават независими политически институции, не насърчават върховенството на закона и не позволяват появата на жизнено гражданско общество, точно защото те биха застрашили техния контрол над властта. Вместо това те се опитват да унищожават институции и опозиционни сили, които биха могли някой ден да се окажат предизвикателство за диктатурата им. Защо бихме очаквали нещо различно? И въпреки това го правим по най-различни причини. Някои са просто расистки. До голяма степен като расовите империалисти през XIX век, ние просто приемаме, че някои хора не са готови за демокрация или че техните религиозни или исторически традиции не са ги подготвили за демокрация. Друга причина произтича от неудовлетворение от хаоса на нашата демокрация. Има известен осезаем копнеж по силния лидер, който може да преодолее всички политически безсмислици и просто да постигне резултати - копнеж, с който нашият сегашен президент се заиграва много ефективно. Освен това има и страх от това, до което може да доведе демокрацията другаде. В годините на Студената война това бяха искания за по-голяма икономическа и социална справедливост, потенциално за сметка на инвестициите на САЩ. Днес това са искания за общество и държавно управление в по-голямо съзвучие с ислямското учение. Страхуваме се от това, което хората могат да изберат, ако бъдат оставени да правят собствен избор, затова предпочитаме \"революция отгоре\". И, разбира се, съществуват и нашите стратегически интереси. Искахме съюзници срещу СССР; сега искаме съюзници срещу Иран. Това, което открихме през Студената война обаче и което може да откриваме отново днес, е, че тези предполагаеми съюзници може да не са толкова стабилна опора, колкото сме се надявали. Техните методи за справяне с опонентите им може да създават по-радикална опозиция и да правят евентуална революция по-вероятна, а не обратното. Както в Египет, така и в Саудитска Арабия, може накрая да открием, че подкрепата на диктатори в тези страни в крайна сметка води точно до резултата, който сме се надявали да избегнем. Тогава оръжията, които ги молехме да купят от нас, ще се окажат в ръцете на същите радикали, от които се очакваше да ни спасят. Днес поддръжниците на саудитския принце в САЩ питат как може да е бил толкова глупав, ако наистина, както изглежда, е разпоредил убийството на Хашоги. Но кои са глупците тук? Диктатори правят това, което правят диктаторите. Ние сме тези, които живеем в егоистична фантазия, измислена от самите нас, и която в крайна сметка ще се обърне и ще ни ухапе. . БТА", "date": "2018.10.29", "title": "Митът за диктатора реформатор"}
{"url": "https://www.dnevnik.bg/evropa/2018/10/29/3335655_niama_da_sum_kancler_sled_2021_g_obiavi_merkel/", "text": "Германският канцлер Ангела Меркел обяви, че няма да се кандидатира за никакви политически постове, след като приключи сегашният й мандат през 2021 г., предаде \"Ройтерс\". След месеци на правителствени кризи тя потвърди изтеклата по-рано информация, че  няма да подновява кандидатурата си  за председателския пост в Християндемократическия съюз (ХДС) на конгреса на партията в началото на декември. \"Имам твърдото усещане, че днес е време да бъде отворена нова страница\", каза канцлерът пред репортери в Берлин след среща с ръководителите на ХДС. \"Първо, на следващия партиен конгрес на ХДС през декември в Хамбург няма да се предложа отново за кандидат за председателския пост в ХДС\", заяви Меркел. \"Второ, четвъртият мандат е последният ми мандат като германски канцлер, на федералните избори през 2021 г. няма да се явя отново като кандидат за канцлер, нито като кандидат за Бундестага и... няма да се кандидатирам за никакви други политически постове\", подчерта тя, като изключи възможността да участва в надпреварата за канцлерския пост дори и в случай на предсрочни избори. Еврото падна до най-ниските си нива от два месеца при разпространението на новината и още преди официалното изявление на Меркел. Решението й идва на фона на изключително лошото представяне на управляващите партии на регионалните избори този месец. В провинция Хесен в неделя нейната партия  понесе тежки загуби . Това бе вторият удар за консерваторите в рамките на едва две седмици след катастрофалния резултат на сестринската партия на ХДС на  изборите в Бавария . Меркел отказа да изрази подкрепа за някой от кандидатите за лидерския пост в партията. \"Вярно е, че (генералният секретар на ХДС) Анегрет Крамп-Каренбауер и (здравният министър) Йенс Шпан обявиха кандидатурите си днес\", каза тя, като подчерта, че не иска да оказва влияние върху избора на неин наследник. Меркел е начело на ХДС от 2000 г. и германски канцлер от 2005 г.", "date": "2018.10.29", "title": "Меркел обяви, че това е последният й мандат като канцлер"}
{"url": "https://www.dnevnik.bg/photos/2018/10/29/3335615_fotogaleriia_helouin_v_beliia_dom/", "text": "Президентът на САЩ Доналд Тръмп и съпругата му Мелания отпразнуваха Хелоуин няколко дни предварително, като раздадоха лакомства на маскирани деца на моравата пред Белия дом снощи.", "date": "2018.10.29", "title": "Фотогалерия: Хелоуин в Белия дом"}
{"url": "https://www.dnevnik.bg/razvlechenie/2018/10/29/3335670_neizdavani_pesni_na_djordj_maikul_shte_zvuchat_vuv/", "text": "Неиздавани досега записи на Джордж Майкъл ще звучат в нов филм на режисьора Пол Фейг със заглавие Last Christmas, съобщи \"Гардиън\", позовавайки се на представител на покойния певец. Сценарият за лентата от афиша на \"Юнивърсъл Пикчърс\" се пише от Ема Томпсън и комика Бриони Къмингс и в него ще бъде включен хитът на групата Wham! от 1984 г. със същото заглавие. Идеята за лентата е била първоначално развита от Майкъл, Томпсън и съпруга на Томпсън - актьора Грег Уайз, разказва Къмингс. Тя допълва, че е опитала да вкара онзи вид \"особени въпроси\", които са вълнували Майкъл. \"Опитах се да вмъкна някои транс персонажи\", казва още тя, но обяснява, че не е сигурна каква част от това ще остане на финала. Последният филм на Фейг A Simple Favour надмина боксофис очакванията. Last Christmas ще е шестия филм по сценарий на Томпсън. Тя продължава да е единственият човек, получвал \"Оскар\" както за актьорската си работа, така и като сценарист, след като взима наградата на Академията за адаптацията на \"Разум и чувства\" през 1995 г. и като актриса в \"Хауърдс Енд\" през 1993 г.. Музиката на Джордж Майкъл е включвана в саундтраковете на редица филми, сред които \"Дедпул\", \"Зулендър\", \"Ченгетата от Бевърли Хилс 1\", \"Правилата на привличането\", както и \"Емоджи: Филмът\". Певецът почина на Коледа през 2016 г. на възраст 53 години.", "date": "2018.10.29", "title": "Неиздавани песни на Джордж Майкъл ще звучат във филм по сценарий на Ема Томпсън"}
{"url": "https://www.dnevnik.bg/gradska_sreda/2018/10/29/3335668_parkomestata_pred_jilishtni_sgradi_shte_vliazat_v/", "text": "От четвъртък паркирането на автомобили в пространствата пред жилищни сгради, които не са обособени като паркинги, ще е платено. Това ще важи само в обхвата на зелената зона за паркиране в София, която от първи ноември ще се разшири с улиците в районите \"Възраждане\", \"Красно село\", \"Лозенец\" и \"Оборище\". Промяната в наредбата  за движението в София беше приета от Столичния общински съвет на  последното му заседание през юли . По искане на кметовете на 4-те района, мотивирани от жалби за неправилно паркирани автомобили, се въведе и ограничение за импрозивизаните паркинги пред жилищните сгради. Така ако по план пред сграда не са предвидени паркоместа, то паркиралите там коли ще бъдат принудително премахвани или ще им бъдат поставяни скоби. Забранява се и паркирането до кофите за смет, пред входове на площадки за игри, в пешеходни зони, пред зарядни станции за електрически автомобили, зелените площи и на местата за таксиметрови коли.  В зелената зона за паркиране от 1 ноември ще попадат улиците между булевардите: - \"Джеймс Баучер\" и \"Никола Вапцаров\" в \"Лозенец\", като така паркирането в целия квартал ще е платено. - \"Иван Гешов\", \"Пенчо Славейков\", \"Ген. Тотлебен\" и \"Георги Софийски\" в район \"Красно село\". - \"Константин Величков\", \"Сливница\", \"Александър Стамболийски\" и улиците \"Димитър Петков\" и \"Опълченска\" във \"Възраждане\". - \"Христо и Евлоги Георгиеви\", \"Ситняково\", \"Данаил Николаев\" и ул. \"Черковна\" в \"Оборище\".", "date": "2018.10.29", "title": "Паркоместата пред жилищни сгради ще влязат в новата зелена зона от 1 ноември"}
{"url": "https://www.dnevnik.bg/sport/2018/10/29/3335675_grigor_dimitrov_zapochva_sreshtu_roberto_batista_agut/", "text": "Григор Димитров ще започне участието си в турнира от сериите \"Мастърс\" в Париж срещу Роберто Баутиста Агут. Испанецът стигна до мач с българина след успех в първия кръг с 6:4, 7:6 (2) срещу американеца Стив Джонсън.  Димитров и Баутиста Агут ще излязат на корта във вторник или сряда, като по-късно ще бъде обявена програмата. Двамата ще се изправят за четвърти път един срещу друг на ниво АТП. Димитров има предимство в съперничеството, като българинът е с две победи и едно поражение срещу 30-годишния испанец. Мачът между Джонсън и Баутиста Агут започна с бърза размяна на геймове в полза на сервиращия. Испанецът докача своя шанс и проби в седмия гейм, за да поведе с 4:3. 25-ият в ранглистата не изпусна предимството си и затвори първия сет след 6:4. Устремът на Баутиста Агут продължи в началото на втората част. Джонсън се измъкна от трудна ситуация при 15:40, но американецът се пречупи във втория си сервис гейм. Баутиста Агут обаче не можа да затвърди пробива и загуби подаването си. Джонсън се възползва от единствената си точка за пробив, с което изравни за 2:2. До края на втория сет двамата тенисисти печелеха убедително подаванията си и се стигна до тайбрек. В него Баутиста Агут беше по-концентриран и измъкна победата след 7:2 точки. По същото време Димитров приключи участието си в турнира на двойки, където си партнира с Фабио Фонини. В първия кръг двамата загубиха с 6:7 (3), 4:6 от холандеца Ян-Юлиен Ройер и Хория Текау от Румъния.", "date": "2018.10.29", "title": "Григор Димитров започва срещу Роберто Баутиста Агут в Париж"}
{"url": "https://www.dnevnik.bg/sviat/2018/10/29/3335695_jena_se_samovzrivi_v_stolicata_na_tunis_ima_zaginali/", "text": "Жена се самовзриви в центъра на столицата на Тунис близо до централния булевард \"Хабиб Бургиба\", съобщава държавното радио в страната, цитирано от \"Ройтерс\". Очевидец на агенцията твърди, че полицията отцепва района. Тунийзийското вътрешно министерство съобщава за 9 пострадали при инцидента. \"Скай нюз Арабия\" съобщава за 8 ранени служители на реда. В социалните мрежи чуждестранни журналисти съобщават, че на място са пристигнали няколко линейки. По същото време агенция \"Франс прес\" съобщи за \"силна експлозия\" в центъра на град Тунис, без са съобщи подробности. По-рано кореспондент на телевизиите \"Евронюз\" и Ен Би Си в Тунис съобщи, че при атаката по първоначални данни са загинали шестима полицаи. Инцидентът става в момент, когато Тунис се опитва да възстанови туристическата си индустрия,  силно засегната от терористични нападения  в предишните години. По непотвърдена информация мястото на инцидента е близо до хотел, където обикновено се наставянат чуждестранни туристи. \"Бях пред театъра и чух мощна експлозия и видях как хора бягат,\" цитира \"Ройтерс\" очевидец. Журналистът Матю Касъл твърди, че инцидентът е станал \"на 30-40 метра\" от мястото, където са той и екипът му на бул. \"Хабиб Бургиба\". \"Изглежда, че целта (на самовзривилата се жена) бяха полицаи,\"  пише Касъл  в \"Туитър\".", "date": "2018.10.29", "title": "Жена се самовзриви в столицата на Тунис, има ранени (допълнена)"}
{"url": "https://www.dnevnik.bg/sviat/2018/10/29/3335719_novoto_letishte_v_istanbul_veroiatno_shte_vleze_v_top/", "text": "С капацитет да приема 90 милиона пътници годишно новото летище в Истанбул вероятно ще влезе сред 5-те най-посещавани в света, а след време ще се изкачи на първото стъпало, предаде агенция \"Франс прес\". До 10 години капацитетът на летището би трябвало да нарасне до 200 милиона пътници годишно според неговия бъдещ оператор Ай Джи Ей (IGA). Тогава истанбулското летище ще бъде първото сред най-големите летища по капацитет за обслужване на пътници, посочва Международният съвет на летищата (МСЛ). През 2017 година американското летище в Атланта бе начело на класацията със 103.9 млн. пътници годишно. То бе следвано от летището в Пекин (95.7 милиона), Дубай (88.2 милиона), Токио (85.4 милиона) и Лос Анджелис (84.5 милиона), посочва МСЛ. Европейските летища - лондонското \"Хийтроу\" (78 милиона), парижкото \"Шарл дьо Гол\" (69.4 милиона), амстердамското (68.6 милиона), франкфуртското (64.6 милиона) и истанбулското (64.1 милиона) са съответно на 7-о, 10-о, 11-о, 14-о и 15-о място в класацията на МСЛ на 20-те най-посещавани летища. През 2017 година увеличението на въздушния трафик на летищата в Турция е било 10.9 на сто спрямо предходната година. През първата половина на тази година той е скочил с 15.7 на сто спрямо първите шест месеца на миналата година. Международното летище в Истанбул \"Ататюрк\", което ще бъде заменено от новото летище, е посрещнало през 2017 година близо 64 милиона пътници, а \"Шабиха Гьокчен\", също в Истанбул - 30 милиона. Когато четирите фази на строителство бъдат завършени към 2028 година, това лещите, чието строителство е започнало от кота нула, ще има шест писти и два терминала върху територия от 76 квадратни километра, допълва Ай Джи Ей. Последното летище, чието изграждане е започнало \"на зелено\", е атинското \"Елевтериос Венизелос\", което е пуснато в действие на 29 март 2001 година след мюнхенското, заработило от 17 май 1992 година. Броят на пътниците в света непрекъснато нараства и според последните прогнози на Международната асоциация на въздушния транспорт би трябвало да се удвои през следващите 20 години, за да нарасне от 4.1 милиарда тази година на 8.2 милиарда през 2037 година. Предвижданията са направени на базата на оценка за растеж от 3.5 процента на година. /БТА", "date": "2018.10.29", "title": "Новото летище в Истанбул вероятно ще влезе в топ 5 на най-посещаваните в света"}
{"url": "https://www.dnevnik.bg/sviat/2018/10/29/3335667_trafikanti_ili_djihadisti_-_gurciia_ne_izkljuchva_nito/", "text": "Нито една версия не може да бъде изключена за убийството на трите жени, намерени мъртви на границата между Гърция и Турция с прерязани гърла. Това съобщава източник в гръцката полиция, цитиран от \"Хюриет дейли нюз\". Телата на майка на 35 г. и двете ѝ дъщери (на 17 и 15), вероятно от азиатски произход, бяха открити край р. Марица. През последната година много мигранти се опитват да влязат в ЕС, като прекосят реката. Телата им бяха намерени на 10 октомври и според гръцки медии е възможно да става дума за наказание от трафиканти. \"Жените са били принудени да коленичат, преди да им прережат гърлата, което може да извика представата за някакви джихадисти, но засега нищо не е изключено\", казва източникът. \"Това е без прецедент в историята на страната. Мистерия е.\" Според данни от гръцката полиция над 8400 мигранти са били арестувани на границата между Гърция и Турция през първите 6 месеца на годината. Миналата година за същия период броят им бе 1600 души. За същото време тази година 12 души са се удавили в Марица.", "date": "2018.10.29", "title": "Трафиканти или джихадисти - Гърция не изключва нито една версия за убийството край Марица"}
{"url": "https://www.dnevnik.bg/evropa/2018/10/29/3335929_sled_13_godini_evropa_se_doblijava_do_kraia_na/", "text": "Наближава краят на една продължила 13 години епоха, в която Ангела Меркел доминираше в германската и европейската политика. По-рано днес  тя обяви , че няма да се кандидатира отново за лидер на управляващите консерватори и че това ще е последният й мандат като канцлер, пише \"Ройтерс\". Шейсет и четири годишната Меркел е председател на християндемократите от 2000 г. и канцлер от 2005 г., което я превръща в един от най-дълго управлявалите лидери на голяма страна. Нейният сегашен четвърти мандат като канцлер трябва да приключи през 2021 г. Меркел е първата жена лидер на Германия и е работила с трима американски и четирима френски президенти, както и с четирима британски премиери. Тя поддържаше добри служебни отношения с всички тях въпреки трудностите със сегашния президент на САЩ Доналд Тръмп, който критикува политиката й за търговията, отбраната и миграцията. Меркел ръководи германския и европейския отговор на кризата в еврозоната, а нейното настояване за твърда фискална дисциплина я превърна в омразна фигура в Гърция, но успокои германските избиратели, които се безпокояха от поемането на чужди дългове. Политиката й по време на мигрантската криза през 2015-2016 г., когато Германия прие около един милион бежанци, се превърна в най-голямото изпитание за нейния авторитет, раздели консерваторите и засили подкрепата за антиимигрантските партии. Тя е първият германски лидер, израснал в комунистическия изток, и зае водеща роля в отговора на ЕС срещу руската агресия в Украйна.", "date": "2018.10.29", "title": "След 13 години Европа се доближава до края на доминираната от Меркел политика"}
{"url": "https://www.dnevnik.bg/bulgaria/2018/10/29/3335943_prokuraturata_potvurdi_zadurjaneto_na_shefa_na/", "text": "Част от ръководството на Държавната агенция за българите в чужбина, включително председателят ѝ Петър Харалампиев и главният ѝ секретар, са задържани. Обвинения ще има най-рано утре. Това се разбра от думите на зам. главния прокурор и доскорошен шеф на спецобвинението Иван Гешев и зам.-председателя на Комисията за противодействие на корупцията и отнемане на незаконно придобитото имущество (КПКОНПИ) Антон Славчев. В 3-минутно изявление пред сградата на Столичната полиция Гешев няколко пъти повтори, че подробности за досъдебното производство ще бъдат дадени най-рано в сряда. Двамата отказаха да отговарят на въпроси. Макар още преди 8 ч. пресцентърът на  спецпрокуратурата да съобщи за провеждането на акцията , официална информация до 16 ч. нямаше. Гешев обясни, че става дума за разследване на спецпрокуратурата и КПКОНПИ. СДВР охранявали действията по разследването, обясни зам. главният прокурор и затова днешните изявления са пред сградата ѝ. Той допълни, че досъдебното производство е за организирана престъпна група за длъжностни и документни престъпления, както и подкупи. \"Работи се с над 20 лица. Задържано е част от ръководството на агенцията, включително и председателят, и главният секретар\", каза Гешев. От думите на Славчев се разбра, че работата е в насока издаване на документи за получаване на българско гражданство по произход, както и за подкупи. Обвинения ще има най-рано утре, стана известно още от изявленията. Харалампиев оглавява агенцията през май 2017 г. Преди това три години е бил заместник областен управител на област София. Той е бил и изпълнителен директор и член на управителния съвет на фондация \"Българе\". Харалампиев е лидер на национално движение \"БГ патриот\". Преди година около името му се разгоря полемика, след като беше сниман, облечен с тениска с надпис Wehrmacht (\"Вермахт\" - името на въоръжените сили на нацистка Германия по времето на Адолф Хитлер). Харалампиев обясни, че \"Вермахт\" е име на музикална група, а  вицепремиерът Красимир Каракачанов го защити. По-късно през деня партия ВМРО, чийто лидер е Каракачанов, излезе с прессъобщение, в което изказва пълна подкрепа за работата на разследващите и настоява всички доказано виновни лица да получат възможно най-тежките наказания, предвидени в българското законодателство.", "date": "2018.10.29", "title": "Прокуратурата потвърди задържането на шефа на Агенцията за българите в чужбина"}
{"url": "https://www.dnevnik.bg/sviat/2018/10/29/3335955_amazon_e_darila_nad_100_mln_za_blagotvoritelnost_za/", "text": "Компанията за онлайн търговия \"Амазон\" (Amazon) обяви днес, че е дарила над 100 млн. долара от 2013 г. на благотворителни организации, избрани от купувачите, предаде агенция \"Ройтерс\". Най-голямата компания за онлайн търговия дава 0.5% от цената на почти всяка поръчка на благотворителна организация, посочена от клиентите, които правят своя избор в безплатната програма \"АмазонСмайл\" в САЩ, Великобритания и Германия. \"Амазон\" не уточни коя програма е получила най-голяма подкрепа, но каза, че това са законно признати благотворителни организации, включително болници и хуманитарни организации. Клиентите сега доставят чиста вода на над 42 000 души по света, каза Скот Харисън, основател на нюйоркската организация с нестопанска цел \"Черити: Уотър (Charity:Water). Благотворителните организации са получили общо 105 515 619 долара към октомври 2018 г., сочи проверка на сайта в петък. \"Амазон\" и основателят на компанията Джеф Безос обявиха допълнителни благотворителни акции през последните седмици, както и увеличение на заплатите на фона на критиките към фирмата за заплащането и условията на труд. /БТА", "date": "2018.10.29", "title": "\"Амазон\" е дарила над 100 млн. долара за благотворителност за пет години"}
{"url": "https://www.dnevnik.bg/sviat/2018/10/29/3335653_reshenieto_na_merkel_udari_germanskite_obligacii/", "text": "Решението на канцлера Ангела Меркел  да не се кандидатира за нов мандат  и да се оттегли от активната политика увеличи доходността по германските облигации, смятани за едни от най-сигурните активи в света, и за кратко отслаби еврото, съобщи \"Ройтерс\". По принцип германските облигации често печелят от ситуации на несигурност, но дори инвеститорите в тях бяха обезпокоени от случващото се, след като Меркел на практика обяви крайния срок на 13-годишната си ръководна роля в германската политика. Според Питър Чатуел от финансовата група Mizuho тези новини са сигнал, че качеството на германския дълг ще намалее, \"защото пазарите си вадят от изборите (в Хесен) в края на седмицата заключението, че следващото правителството ще има по-силно популистки уклон\". Германските десетгодишни Бунд облигации увеличиха доходността си с 4 базисни точки до 0.39%, след като миналата седмица удариха дъно за последните 14 седмици (0.34%). Според някои анализатори това може да се отрази на германската коалиция и тя да се срине преди следващите избори - вероятността за това нараства, пише \"Ройтерс\". \"Вероятно най-сериозните последици са за еврозоната като цяло\", смята Дженифър Макюън, главен експерт по Европа на Capital Economics. Отслабената позиция на Меркел според нея означава, че \"може да отнеме повече време да се постигне съгласие\" за бюджета на Италия и нестабилността може да прелее към други пазари. Миналата седмица еврокомисията взе безпрецедентното решение  да отхвърли бюджета на Италия  заради заложените цели за дефицит. Еврото загуби за кратко част от стойността си спрямо долара, като спадна до 1.136 за долар (и по-късно възстанови позициите си, като се върна на 1.14, колкото бе в началото на деня).", "date": "2018.10.29", "title": "Решението на Меркел удари германските облигации, експерти допускат \"последици за еврозоната\""}
{"url": "https://www.dnevnik.bg/bulgaria/2018/10/29/3335972_letishte_varna_obiavi_zimnoto_razpisanie_na_poletite/", "text": "Летище Варна обяви зимното разписание на полетите, които ще обслужва през зимния период. То ще е в сила до 31 март догодина, става ясно от публикация в сайта на летището. Директна въздушна връзка от Варна ще има до София, Виена, Истанбул, Москва, Лондон-Лутън, Дортмунд, Мюнхен, Меминген, Айндховен, Ларнака и Тел Авив. До София полети на \"България ер\" ще има до три пъти дневно, а до Виена и Истанбул полетите ще бъдат по един на ден. Те ще бъдат изпълнявани съответно от Австрийските и Турските авиолинии. За пръв път през зимата до Виена ще лети и нискотарифната авиокомпания Wizz Air, която ще обслужва линията във вторник и събота. Полети Wizz Air до Лондон ще има пет пъти седмично (понеделник, сряда, четвъртък, петък и неделя), а до останалите дестинации - два пъти в седмицата. От края на този месец Wizz Air прекратява полетите Варна – София, които изпълняваше веднъж дневно, както и Варна – Милано (Бергамо).", "date": "2018.10.29", "title": "Летище Варна обяви зимното разписание на полетите, които обслужва"}
{"url": "https://www.dnevnik.bg/video/novinite_na_bnt/2018/10/29/3335973_video_drugite_novini/", "text": "Закинтос се е изместил с поне 3 см Третокласници ще се учат да програмират с роботи \"Финч\" Сирийският национален музей отново отвори врати Джони Деп приключва с \"Карибски пирати\" Най-бързият пианист в света свири в зала \"България\" В танго ритъм с Роберто Сири", "date": "2018.10.29", "title": "Видео: Другите новини"}
{"url": "https://www.dnevnik.bg/zelen/2018/10/29/3335962_zamurseniiat_vuzduh_ubiva_600_hil_deca_godishno/", "text": "Замърсяването на въздуха, както на открито, така и на закрито, годишно причинява смъртта на около 600 000 деца, ненавършили 15 години, от остри дихателни инфекции, сигнализира Световната здравна организация (СЗО), цитирана от агенция \"Франс прес\". Замърсяването на въздуха е новият \"тютюн\", подчертава генералният директор на СЗО Тедрос Аданом Гебрейесус на сайта на СЗО, която днес и утре организира в Женева първа световна конференция за \"замърсяването на въздуха и здравето\" По този повод организацията публикува доклад, в който се казва, че всеки ден около 93% от децата по света на възраст под 15 години дишат толкова мръсен въздух, че това застрашава здравето и развитието им. Според СЗО около 91 на сто жителите на нашата планета дишат замърсен въздух, което годишно отнема живота на около 7 млн. души. През 2016 г. замърсяването на въздуха на закрито и на открито е причинило смъртта на 543 00 деца под 5 години и на 52 000 деца на възраст между 5 и 15 години в резултат на дихателни инфекции, се казва в доклада./ БТА", "date": "2018.10.29", "title": "Замърсеният въздух убива 600 хил. деца годишно"}
{"url": "https://www.dnevnik.bg/bulgaria/2018/10/29/3335982_za_vtori_put_se_uduljava_rabotata_na_komisiiata_koiato/", "text": "Министерството на отбраната отново е удължило работата на експертната комисия, която бе създадена да установи дали подадените оферти за нови изтребители отговарят на българските изисквания, съобщава \"Медиапул\". Първоначалният срок бе 19 октомври, който бе удължен до 24. След като завърши работата на тази група, предстои да започне работа втора комисия – политико-военна, която ще води по-детайлни разговори. В началото на месеца в Министерството на отбраната  бяха отворени четири предложения  от три държави в процедурата за покупка на нов изтребител за армията. САЩ предлагат  нови F-16  и нови F-18, Швеция -  нов \"Грипен\"  (Gripen), а от Италия е постъпило предложение за употребявани \"Юрофайтър\".", "date": "2018.10.29", "title": "За втори път се удължава работата на комисията, която оценява офертите за нови изтребители"}
{"url": "https://www.dnevnik.bg/bulgaria/2018/10/29/3336014_obshtina_varna_shte_ipotekira_chastna_sgrada_-/", "text": "Ако до края на ноември собствениците на сградата на някогашната \"Софийска банка\" на ул. \"Преслав\" 24 във Варна не започнат ремонта й, община Варна ще го извърши за собствена сметка, след което ще възстанови разходите си като ипотекира имота. Това каза главният архитект на града Виктор Бузев. В началото на март т. г. стана известно, че архитектурното бюро \"Фрибул\" е изготвило проекта за \"реставрация и адаптация\" на сградата, която трябва да се превърне в офис център. Строителното разрешение за това е издадено също в началото на март т.г., но собствениците на постройката нямат намерение да я реставрират и са я обявили за продан. Това показа проверка на \"Дневник\". Сградата е една от най-красивите в историческата част на Варна, но повече от 20 години тъне в разруха. Тя е построена в неокласически стил през 1922 г. по проект на архитект Дабко Дабков. Той е автор на някои от най-красивите сгради във Варна, сред които тези на Аквариума, Щаба на военноморските сили, Икономическия университет, грандхотел \"Лондон\" и др. Скулптурата на Меркурий, възседнал орел, която увенчава фасадата на сградата, както и декоративните елементи върху нея са дело на Кирил Шиваров, което я прави още по-ценна. в който трябва да започнат строителни работи по реставрацията на бившата банка и адаптирането й като офисна сграда, тече от момента, в който е влязло в сила строителното разрешение\", каза преди време главният архитект на Варна Виктор Бузев. До този момент обаче не е направено абсолютно нищо, а сградата е пред саморазрушаване. Според мерките за спасяване на сградата, предписани от Министерството на културата, фасадата и конструкцията й трябва спешно да бъдат укрепени. \"Става дума за голяма сума пари, необходими за ремонта, но има най-различни инструменти за финансиране и ние ще се възползваме от тях, е казал главният архитект на Варна. Безкомпромисни сме. Особено по отношение на тази сграда. Това е моя лична кауза.\" е дружеството \"Оувърсийс девелопмънт\" ООД, основано през 1998 г. във Варна. С равни дялове в него участват двама гръцки граждани - Алексия Анастасия Бодуроглу и Язон Корбетис. Няколко пъти през последните години от общинската администрация обясняваха плачевното състоянието на сградата – паметник на културата, с невъзможността за контакт със собствениците й, които живеели в чужбина. От текста на издаденото през март строително разрешение обаче става ясно, че \"Оувърсийс девелопмънт\" се представлява у нас от Живко Железов, съсобственик в дружеството \"Фрибул\", което е изготвило проекта за реставрация на някогашната Софийска банка. Според главния архитект на Варна получаването на строителното разрешение за превръщането на сградата в офис център е било и е имало единствено целта да вдигне цената й с оглед на евентуална продажба. Това мнение беше потвърдено и от втория съдружник във \"Фрибул\" Юлия Железова. \"Да, сградата в момента се продава, каза тя за \"Дневник\". Разбира се, че цената й в момента е доста по-висока, отколкото преди няколко месеца. Стойността на един имот автоматично се покачва, ако за него има изработен подробен устройствен план. Още по-висока е тя, ако има издадено и строително разрешение.\" Проверка на \"Дневник\" показа, че в момента рушащата се сграда на ул. \"Преслав\" 24 във Варна се продава за около 1.4 млн. лв. като преди издаването на строително разрешение за реконструкцията й тази цена е била под 1 млн. лв.", "date": "2018.10.29", "title": "Община Варна ще ипотекира частна сграда - паметник на културата, за да я възстанови"}
{"url": "https://www.dnevnik.bg/bulgaria/2018/10/29/3336013_dve_novi_ognishta_na_ptichi_grip_sa_registrirani_v/", "text": "Българската агенция по безопасност на храните (БАБХ) констатира две първични огнища на птичи грип в птицеферми в хасковските села Гарваново и Малево, съобщи пресцентърът на агенцията. Преди десетина дни бяха обявени още две огнища на заболяването  в село Войводово . Предприето е хуманно умъртвяване на всички птици, отглеждани в засегнатите обекти, фермите ще бъдат почистени и дезинфекцирани. Определени са 3-километровите предпазни зони и 10-километровите зони за наблюдение около констатираните огнища на заболяването. Забраняват се движението на птици и продукти от тях във и от предпазната и наблюдаваната зона, както и провеждането на пазари и изложби за живи птици и отглеждането на птици на открито. В двете зони се забранява търговията и придвижването на домашни, диви и други птици и яйца за разплод, както и разселване на птици за подновяване на дивечовия запас. Извършват се ежедневни клинични прегледи на птиците, отглеждани в останалите селища в предпазната зона. Засилен е надзорът и мерките за сигурност в птицевъдните обекти, както и при водните басейни, където е силно концентрирана популацията на диви птици. Извършва се епизоотично проучване за причините, довели до заболяването. На този етап няма засегнати хора и няма опасност за потребителите, отбелязват от БАБХ.", "date": "2018.10.29", "title": "Две нови огнища на птичи грип са регистрирани в Хасковско"}
{"url": "https://www.dnevnik.bg/sport/2018/10/29/3335966_ronaldo_se_e_pochuvstval_nedoocenen_v_real_predi/", "text": "Промяна в отношението на президента на \"Реал\" (Мадрид) Флорентино Перес към Кристиано Роналдо е една от причините за напускането на португалеца в посока \"Ювентус\". 33-годишният футболист заяви, че се е почувствал недооценен в предишния си отбор. \"Почувствах, че в клуба, особено президентът, вече не ме възприемаха по същия начин, както го правеха в началото. През първите четири или пет години се чувствах като Кристиано Роналдо, а след това президентът ме гледаше с поглед, с който сякаш ми казваше, че повече не съм им необходим\". \"Той (Перес) винаги гледаше на мен като бизнес възможност и го знаех. Това, което ми казваше той, никога не идваше от сърцето му. Това ме накара да се замисля за напускане\", каза Роналдо в интервю за \"Франс футбол\". След девет години в \"Реал\" португалската звезда пое към ново предизвикателство в \"Ювентус\". Роналдо поясни, че ключова роля за трансфера му е изиграло желанието на италианския клуб да го привлече.  \"Ако всичко опираше до пари, щях да се преместя в Китай, където щях да печеля пет пъти повече, отколкото тук (в \"Ювентус\") или в \"Реал\". Не дойдох в \"Ювентус\" за пари. Печелех толкова и в Мадрид, ако не и повече. Разликата е, че \"Ювентус\" наистина ме искаше и го показа\". Роналдо допълни, че е отправил поглед към спечелването на шеста \"Златна топка\", но не иска отличието на всяка цена. Наградата ще бъде връчена на 3 декември. \"Не съм обсебен от идеята за спечелването на шеста \"Златна топка\". В сърцето си знам, че съм един от най-добрите играчи в историята. Разбира се, искам да спечеля \"Златната топка\" и ще излъжа, ако кажа обратното. Работя здраво и смятам, че я заслужавам\", каза още Роналдо.", "date": "2018.10.29", "title": "Роналдо се е почувствал недооценен в \"Реал\" преди трансфера си в \"Ювентус\""}
{"url": "https://www.dnevnik.bg/bulgaria/2018/10/29/3336024_sudut_opravda_bivshiia_vunshen_ministur_daniel_mitov/", "text": "Специализираният наказателен съд оправда бившия външен министър Даниел Митов по обвинението за злоупотреба с доверие. Неговият заместник Христо Ангеличин обаче е признат за виновен и осъден на 4 години затвор и глоба от 4000 лв. Съдът прие, че той е ощетил външно министерство с близо половин милион лева. Присъдата подлежи на обжалване и протест. На предишното заседание по делото  прокуратурата поиска изменение на обвинението на Митов в по-леко. Първоначално той бе привлечен към наказателна отговорност за престъпление по служба, но след промяната отговаря пред магистратите за злоупотреба с доверие, което е по-леко наказуемо престъпление. Митов бе изправен на съд заедно със заместника си,  след като според прокуратурата двамата са ощетили външното ведомство след неправомерно платени пари на фирма за организиране на служебни пътувания - за осигуряване на самолетни билети, хотели и застраховки. На едно от предишните заседания свидетели защитиха Митов и заместника му - повече четете  тук . Обвинението беше внесено в съда  в края на миналата година . Митов стана част от втория кабинет на Бойко Борисов като част от т.нар. гражданска квота. Беше му повдигнато обвинение  през май 2017 г.  На разпоредителното заседание в процеса се разбра, че Министерството на финансите няма претенции по това дело. Повече вижте  тук . Според първоначалното обвинение на прокуратурата Митов като министър на външните работи не е изпълнил служебните си задължения с цел да набави облага за търговско дружество и от това настъпили значителни вредни последици в размер на 494 458.03 лв. за Министерството на външните работи (МВнР). В нарушение на Закона за публичните финанси и Закона за обществените поръчки, сключвайки споразумения към договор с Министерството на земеделието и храните (МЗХ), Митов задължил МВнР да преведе чрез МЗХ на търговското дружество инкриминираната сума и не предвидил контрол по изпълнението на ценовото предложение по така сключените споразумения. Прокуратурата твърди, че вместо да се спази законът, тъй като са налице основания за провеждане на процедура за възлагане на обществена поръчка по реда на Закона за обществените поръчки, външното министерство е сключило две споразумения (от 15.01.2016 г. и от 22.04.2016 г.) със земеделското министерство, по силата на които са ползвали услугите на търговско дружество чрез министерството. С това търговско дружество МЗХ е в договорни отношения след проведена обществена поръчка за осигуряване на въздушен транспорт, хотелски настанявания и медицински застраховки при служебни пътувания за служителите на Министерството на земеделието и храните. В началото на октомври  Специализираният наказателен съд постанови и друга осъдителна присъда  спрямо бившия заместник-министър на външните работи Христо Ангеличин. Магистратите са му наложи 2-годишна условна присъда и глоба в размер на 5 000 лева. И това съдебно решение подлежи на обжалване и протест. ", "date": "2018.10.29", "title": "Съдът оправда бившия външен министър Даниел Митов, заместникът му получи 4 години затвор"}
{"url": "https://www.dnevnik.bg/sviat/2018/10/29/3335631_germaniia_zasilva_voennomorskoto_vzaimodeistvie_v/", "text": "Разтревожена от струпване на военни сили в непосредствена близост до границите си, Германия играе водеща роля в усилията за по-добра координация на военноморските сили на НАТО и Европейския съюз в Балтийско море в отговор на засиленото присъствие на Русия в региона. Германия започва днес учения край финландското крайбрежие с участието на 3600 моряци и войници, 40 бойни кораба и 30 летателни апарата от повече от 12 страни. Маневрите ще се съсредоточат върху запазването на ключови морски пътища, отворени по време на конфликт. \"Балтийско море е нашият преден двор. Затова ние и нашите съседи очевидно искаме да можем да се движим свободно по морските комуникационни маршрути\", каза капитан Свен Бек пред репортери на борда на германската фрегата \"Хамбург\". Берлин бе подложен на силен натиск от страна на американския президент Доналд Тръмп да играе по-голяма военна роля във време, когато западните страни са обезпокоени от напрежението в Балтийския регион. Русия е разположила в своя анклав Калининград ракети, които могат да достигнат до Берлин. НАТО има хиляди войници в региона и Швеция, която както и Финландия остава извън военния блок, но е страна - членка на ЕС, отново милитаризира своя остров Готланд. Фрегатата \"Хамбург\" бе на котва във финландското пристанище Турку, когато сиви бойни кораби един след друг влизаха в пристанището, подготвяйки се за учението, включително футуристичната шведска корвета от клас \"Висби\". До вечерта сняг се изсипа върху препълненото пристанище, отбелязвайки настъпването на балтийската зима. Взаимодействия Плитките води и тесните проливи в Балтийско море улесняват поставянето на мини, но затрудняват маневрирането на бойни кораби. Западни военни експерти се безпокоят, че Русия може да блокира свободното движение на натовски кораби, като направи невъзможна помощта за малките балтийски държави в случай на война. Москва казва, че не заплашва никого и че има суверенното право да разполага оръжия на собствената си територия, включително в Калининград, който е отделен от останалата част от Русия и граничи с Полша и Литва. По време на ученията военноморските кораби ще тренират разчистване на мини от входове на пристанища и съпровождане на товарни кораби в спорни води и ще симулират използване на сила. \"Целта на нашето учение е да обезопасим морските комуникационни линии, онези линии, които не можете да видите, но които гарантират търговията и благоденствието на страните по бреговете на Балтийско море\", каза Бек, използвайки военния термин за важните морски пътища. Германия се опитва да стимулира взаимодействието между военноморските сили на страните от НАТО и ЕС в Балтийско море, след като Русия анексира Крим през 2014 г., започвайки с редовни срещи на командващите флотовете на следващата година. Тя също така изгражда нов военноморски команден център в Росток, където да бъде разположен постоянен персонал от чужди странни служители. При криза той ще може да ръководи операции на НАТО или ЕС в Балтийско море от 2023 г. По-голяма отговорност Германският министър на отбраната Урсула фон дер Лайен каза миналия месец, че като най-голямата балтийска страна от НАТО и ЕС Германия трябва \"да поеме по-голяма отговорност за региона\" - знак, че страната бавно се отърсва от своето следвоенно нежелание да играе водеща военна роля. Останалите западни държави приветстват германската инициатива. \"Много се радваме, че Германия пое водачеството по този начин\", каза командващият финландските военноморски сили адмирал Вейо Тайпалус. Координацията беше необходима, не на последно място, защото Финландия и Швеция нямаха достъп до разузнавателни данни, използването на които бе ограничено само до държавите - членки на НАТО. \"Нямаме голям флот, но в сравнение с балтийските страни тя е огромна\", каза капитан Бек и добави: \"Така че се радваме да поемем отговорността.\" /БТА", "date": "2018.10.29", "title": "Как Германия поема важна военна роля в Балтийско море"}
{"url": "https://www.dnevnik.bg/bulgaria/2018/10/29/3336053_okonchatelno_bivshiiat_shef_na_obshtinskiia_suvet_v/", "text": "Четири години затвор е окончателната присъда, която окръжният съд в Пазарджик наложи на бившия председател на общинския съвет в Септември Лазар Влайков,  с чийто пистолет на 31 август бе убит човек в село Виноградец , информира \"Фокус\", цитирайки говорителя на местната прокуратура Пламен Пантов. Влайков трябва да заплати и 7000 лева разноски по делото. През май Влайков беше осъден от районния съд в града на 3 години и 4 месеца лишаване от свобода. Делото протече в условията на съкратено съдебно следствие, след като подсъдимият се призна за виновен. Той беше обвинен за това, че не е взел необходимите мерки за сигурност и е предоставил огнестрелното си оръжие на ненавършил пълнолетие човек, вследствие от което е настъпила смърт на един човек. Инцидентът стана на 31 март миналата година. При празненство за рождения ден на 6-годишно дете в заведение оръжието попаднало в ръцете на рожденика, което стреляло и причинило смъртта на 45-годишен мъж, беше заключението на прокуратурата, което бе възприето и от съда.  Влайков отишъл на празненството със законния си пистолет \"Глок 21\" и 45 патрона. В разгара на празненството имало заря, някои от гостите стреляли с газово оръжие. Когато изстрелите от газовите пистолети започнали да намаляват своя интензитет, обвиняемият решил да се похвали с новия пистолет. Той заредил пълнителя и стрелял във въздуха, след което започнал да го показва и предава на други лица, които също стреляли с оръжието. Влайков повикал при себе си убития по-късно Наско Т., за да му покаже пистолета. Наско Т. също стрелял няколко пъти във въздуха. По същото време 6-годишното дете обикаляло около масата, и проявило интерес към оръжието, информира прокуратурата. Към 23.50 ч. - 23.55 ч. пистолетът се озовал, по неустановено начин, в ръцете на малолетното момче, което се намирало в градината и произвело изстрел. Куршумът попаднал в областта на горната лява мишница на Наско Т., който станал от пейката, паднал по гръб и починал. Влайков подаде оставка като председател на общинския съвет в Септември, но остана съветник.", "date": "2018.10.29", "title": "Окончателно: Бившият шеф на общинския съвет в Септември отива в затвора за 4 години"}
{"url": "https://www.dnevnik.bg/bulgaria/2018/10/29/3336057_ima_frapantni_propuski_pri_izdavaneto_na_bulgarski/", "text": "За фрапантни пропуски в нормативната база при издаването на български документи призна бившият директор на Държавната агенция за българите в чужбина Ива Йорданова. Пред Би Ти Ви тя уточни, че е сигнализирала за тях през 2014 г., когато за кратко беше начело на агенцията. По думите ѝ Върховната административна прокуратура е направила проверка за случващото се, \"но всички изводи бяха замитани под килима\". Тя добави, че удостоверяването на български произход при издаването на документи ставало \"на база лична преценка\". Коментарът ѝ дойде след днешната акция на специализираната прокуратура, при която  бяха арестувани част от ръководството на Държавната агенция за българите в чужбина,  включително председателят ѝ Петър Харалампиев и главният ѝ секретар. Обвинения срещу тях ще има най-рано утре. Те са разследвани за издаване на документи за получаване на българско гражданство по произход, както и за подкупи. \"Трябва да се направи пълен анализ на дейността на агенцията. Тя е единственото държавно звено, което трябва да комуникира с българите в чужбина, а няма активен профил в социалните мрежи. Цари малък организационен хаос\", каза още Йорданова. Тя допълни, че в агенцията работят 24 души, а бюджетът ѝ е около 1 млн. лв.", "date": "2018.10.29", "title": "Има фрапантни пропуски при издаването на български паспорти, обяви бившият председател на ресорната агенция"}
{"url": "https://www.dnevnik.bg/detski_dnevnik/2018/10/29/3336064_publikuvani_za_obsujdane_sa_novi_uchebni_programi_za/", "text": "Министерството на образованието и науката  публикува за обществено обсъждане разработените проекти  на учебни програми за профилирана подготовка на гимназистите, която ще се придобива в ХI и XII клас от учебната 2020/2021 г., съобщи пресцентърът на ведомството. Учебните предмети за профилираното обучение са 15 – математика, български език и литература, чужд език, информатика, информационни технологии, история и цивилизации, география и икономика, философия, биология и здравно образование, физика и астрономия, химия и опазване на околната среда, музика, изобразително изкуство, предприемачество, физическо възпитание и спорт. В разработването им са участвали университетски преподаватели и учители. Целта на новите учебни програми е да дават не само теоретична подготовка, но и да развиват социалните, гражданските и културните компетентности на учениците, да подобряват уменията им за изразяване чрез творчество и да усъвършенстват дигиталните им компетентности. Профилираната подготовка е съвкупност от три до четири учебни предмета – два от тях опредени на национално ниво, а останалите – на училищно. Едновременно с това всеки учебен предмет ще се състои от задължителни и избираеми модули. Програмите са дискутирани с учители и преподаватели, преди да бъдат предложени за обществено обсъждане, отбелязват от министерството на образованието. В края на   учениците ще трябва да владеят прилагането на определения и на теореми при обосноваване на изводи, да моделират различни ситуации, да изследват модели и да интерпретират получени резултати. Те ще трябва да могат да прилагат вероятностни модели, както и да пресмятат вероятности на основата на комбинаторни съображения или на знания, извлечени от данните от наблюдения и експерименти, да използват подходящ софтуер за решаване на проблеми, свързани с изучаваната тематика. Чрез изучаването на  учениците ще могат да анализират информационни проблеми и да моделират решения чрез използване на обектно ориентиран подход, да създават програмни проекти и информационни системи. В края на   учениците трябва да умеят да използват съвременни технологии за обработка на големи масиви от данни, да проектират и работят с бази от данни за различни приложения на съвременни мултимедийни технологии за обработка на графична, видео- и звукова информация. Цели се те да могат да прилагат съвременни уеб технологии при проектирането и изграждането на уеб приложения с различно предназначение и да решават проблеми, свързани с обработката и представянето на информацията със средствата на информационни и комуникационни технологии (ИКТ) и управлението на ИКТ проекти. ще могат да изучават профилирано учениците с интереси в областта на хуманитаристиката. Предвижда се в България да има 100 такива паралелки. Задължителните модули са четири – \"Езикът и обществото\", \"Езикови употреби\", \"Диалогични прочити\" и \"Критическо четене\". В проектите за двата литературни модула има различни варианти за изучаване на автори и произведения. Те са предимно от българската класическа и съвременна литература, като присъстват и произведения на чужди автори. Учителите ще имат свободата да избират сами един от посочените варианти с оглед интересите и възможностите на учениците си. Акцентите в   са утвърждаване на автономна и социално отговорна личност, развиване на философичен стил на мислене, формиращ у учениците критичност, креативност и систематичност, изграждане на умения за ориентиране в многообразието на мисленето и поведението на хората и за успешно справяне с житейски проблеми, разширяване на уменията за практическо прилагане на философските знания, придобити в задължителната подготовка.  е насочено към разширяване и задълбочаване на знания, умения и отношения, свързани с природноресурсния потенциал на Земята и устойчивото развитие, с геополитическата структура и организация на обществото, с развитието на световното стопанство, преодоляване на енергийните проблеми и оценяване на международната икономическа интеграция, с географията на регионите и страните, с картографията и географското познание, с географската информация и електронното пространство, както и с изграждането на ключови географски компетентности.  включва 4 модула: Клетката – елементарна биологична система, Многоклетъчна организация на биологичните системи, Биосфера - структура и процеси, и Еволюция на биологичните системи. Изискванията за резултатите от   са разработени съгласно общите нива на езикова компетентност, определени от Общата европейска езикова рамка и съотнесени в тяхната последователност с постигнатата в съответствие с учебния план общообразователна подготовка. Представени са проекти на учебни програми за профилирана подготовка по английски, испански, италиански, немски, руски и френски език за ниво В1.1, за ниво В1 и за ниво В2. е в три модула – \"Власт и институции\", \"Култура и духовност\" и \"Човек и общество\". То предвижда надграждане на компетентности по отношение на разбиране и осмисляне на държавни модели, политически идеологии и функциониране на политическата власт, на компетентности, свързани с необходимостта от ориентация, адаптация и реализация в съвременното демократично общество в условията на културно многообразие и глобализация, както и на компетентности, свързани с разбирането на света, в който учениците живеят и вземат решения за собственото си развитие. Специален акцент е поставен върху обществените движения като проява на активността, отговорността и ангажираността на човека към глобалните проблеми на съвременността. В края на   всеки ученик ще задълбочи и систематизира знанията си за съвременните постижения по физика и ще осмисли фундаменталните взаимодействия в природата, ще увеличи информираността си за съвременните аспекти на астрофизиката и връзката им с постижения на физиката на микросвета. Предвижда се усъвършенстване на уменията за прилагане на теоретични знания, математически методи и практически умения в нови ситуации за решаване на разнообразни по вид проблеми, както и оценка на важността на експерименталните изследвания в съвременната физика. Изискванията към всяка тема в   включват освен чисто научни и приложните аспекти на химичното знание. Това е основна предпоставка за изграждане на природонаучната грамотност на учениците, необходима за подготовката им за висшите училища и за бъдещата им реализация в сферата на природните науки и свързаните с тях технологии. Акцентът е поставен върху усвояването на практически умения за извършване на наблюдения и лабораторна работа.  е структурирано съобразно необходимостта от тясно интегративно взаимодействие помежду им: \"Музикална култура\", \"Музикален инструмент/пеене\" и \"Пиано/електронни клавишни инструменти\". Обучението по  ще формира мотивация за кариерно развитие и социална реализация на учениците в съвременните условия на икономическата и социалната среда. Целта е с това да се осигурят и възможности за продължаване на образованието в следваща образователна степен, ориентирана към приложно-практически аспекти на изобразителните изкуства (дизайн, приложни изкуства, изящни изкуства, изкуствознание, педагогика на изкуството, медийни изкуства, архитектура и др.). Акцентите в учебните програми за   са в посока формиране на финансова, управленска и предприемаческа култура. Учениците ще получават знания за предприемачество и кариерно развитие, за същността на пазарната икономика, за начините и възможностите за започване на собствен бизнес, както и за управлението на предприемаческата дейност. Възможностите, които предоставя   са усъвършенстване на двигателните знания, умения и навици чрез овладяването на различни видове спорт, както и придобиване на теоретичните знания за научната дейност и контрола във физическото възпитание и спорта. Чрез тази подготовка се осигурява по-голяма възможност за плавен преход и продължаване на обучението по физическо възпитание и спорт като избор на университетски специалности в научни и приложни области на висшето образование.", "date": "2018.10.29", "title": "Публикувани за обсъждане са нови учебни програми за профилирана подготовка на гимназисти"}
{"url": "https://www.dnevnik.bg/photos/2018/10/29/3335425_fotogaleriia_svetovnite_snimki_na_denia_-_29_oktomvri/", "text": "Мигранти от Централна Америка се опитват да си пробият път през границата между Гватемала и Мексико, за да продължат към крайната си цел - САЩ.", "date": "2018.10.29", "title": "Фотогалерия: Световните снимки на деня - 29 октомври 2018 г."}
{"url": "https://www.dnevnik.bg/sport/2018/10/29/3336154_inter_izleze_vtori_sled_shesti_poreden_uspeh_v_seriia_a/", "text": "Интер\" продължи силното си представяне в Серия А с победа в дербито срещу \"Лацио\". \"Нерадзурите\" спечелиха гостуването си с 3:0, като успехът беше шести пореден за отбора на Лучано Спалети. В герой за \"Интер\" отново се превърна Мауро Икарди, който отбеляза два гола. С осем попадения нападателят излезе втори при голмайсторите в първенството, където задмина звездата на \"Ювентус\" Кристиано Роналдо. С добра игра се отчете Марсело Брозович, който добави един гол за успеха. Победата изкачи \"Интер\" на второто място в шампионата. След десет мача \"нерадзурите\" събраха 22 точки, колкото има и \"Наполи\", но отборът на Карло Анчелоти е с по-лоша голова разлика. Двама тима изостават с шест точки от водача \"Ювентус\". \"Интер\" беше по-дейният отбор през целия двубой и стигна заслужено до успеха. Футболистите на Спалети действаха организирано във всички зони на терена, като рядко бяха поставени под натиск. В началото Милан Шкриняр отправи точен удар с глава след центриране от корнер. При последвалата контраатака Чиро Имобиле се измъкна зад отбраната на \"Интер\", но италианецът се забави и стреля неточно под натиска на застигналия го Жоао Миранда. В 28-ата минута Икарди се озова на точното място, за да даде преднина на \"Интер\". Иван Перишич отлони топката към Матиас Весино, който продължи към Икарди. Аржентинецът нямаше проблем да вкара отблизо. Дванадесет минути по-късно бърза контраатака изведе Весино на стрелкова позиция, но Томас Стракоша спаси шута на уругваеца. При последвалия корнер топката стигна до Брозович, който се разписа с прецизен удар извън наказателното поле. В началото на втората част \"Лацио\" повиши оборотите в опит да обърне развоя на мача. Добри намеси на стража на \"Интер\" Самир Ханданович обаче укротиха устрема на домакините. Интригата в двубоя приключи в 70-ата минута с втория гол на Икарди. Нападателят беше изведен в наказателното поле, където финтира защитник и впоследствие вкара с левия крак. Икарди беше близо до хеттрик, но стреля неточно при изпълнението на пряк свободен удар.", "date": "2018.10.29", "title": "\"Интер\" излезе втори след шести пореден успех в Серия А"}
