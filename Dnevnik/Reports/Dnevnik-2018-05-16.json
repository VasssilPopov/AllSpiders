{"url": "https://www.dnevnik.bg/bulgaria/2018/05/16/3179975_sudut_shte_razgleda_iskaneto_na_djok_polfriiman_za/", "text": "Състав на Софийския градски съд с председател Руси Алексиев ще разгледа молбата на австралиеца Джок Полфрйиман, който излежава присъда от 20 години затвор, да бъде предсрочно освободен от затвора. Полфрийман, който вече е  осъждал България в Европейския съд по правата на човека в Страсбург , излежава присъда заради за убийството на студента Андрей Монов през 2007 г. Тогава Фрийман влиза в конфликт с група от над 10 души, сред които Монов и Антон Захариев, който е ранен. Полфрийман твърди, че до инцидента се е стигнало, след като той се е намесил, виждайки, че групата на Монов поваля на земята човек от ромски произход. Молбата му за предсрочно освобождаване е подадена чрез адвокат, като в нея е посочено основание, че той е излежал повече от половината от наказанието си, каквото е и изискването на Наказателния кодекс. Полфрийман е председател на Българското затворническо сдружение за реабилитация, като не е наказван за нарушения в затвора и е награждаван за добро поведение.", "date": "2018.05.16", "title": "Съдът ще разгледа искането на Джок Полфрийман за предсрочно освобождаване"}
{"url": "https://www.dnevnik.bg/evropa/2018/05/16/3179570_germaniia_-_nakude_s_bokluka/", "text": "Накъде с боклука, след като  Китай спря почти целия внос  на битови отпадъци от Германия? Това затруднение обаче може да се окаже и шанс за германското отпадно стопанство. До неотдавна Германия изнасяше по 1.5 млн. тона пластмасови отпадъци в Китай и Хонконг. Китай се нуждаеше от тези суровини и ги преработваше на гумени играчки или пуловери. Бизнесът с боклука беше изгоден и за Германия - азиатците плащаха по около 20 евро повече за тон пластмасови отпадъци, отколкото германските рециклиращи фирми. Тези времена обаче отминаха, защото Пекин инсталира собствена система за рециклиране на отпадъци. Все повече стара пластмаса се трупа на сметищата между Хамбург и Мюнхен. Да бъдат преработени чакат също и тонове текстил, хартия и шлака. В цяла Германия не достигат инсталациите за разделяне на боклука и за рециклирането му. Общините явно не са очаквали подобен проблем. При това китайското решение да спре вноса на отпадъци не дойде изненадващо, казва Петер Курт – президент на Федералното сдружение на фирмите от отпадното стопанство. Той смята, че е нужно да се осигури по-ефективен кръговрат в използването на суровините в Германия: \"Не става дума само за това по-добре да се събират и разделят пластмасовите отпадъци от останалия боклук. Сега на ход са производителите на опаковки\", казва той. Нужна е промяна Опаковъчната индустрия произвежда торбички, целофани, чашки и чинийки от многопластови материали, чието рециклиране изисква значителни усилия и време. Според експертите това трябва да се промени. Петер Курт например настоява да се въведат по-строги изисквания и правила за рециклирането на отпадъците и за по-справедливо разпределение на обществените договори между фирмите от отпадното стопанство. Според него малките и средните фирми трябва да имат същите права като градските комунални служби. В края на 2018 и началото на 2019 г. предстои и промяна в европейските директиви, свързани с рециклирането. До 2022 г. делът на рециклираните пластмасови опаковки постепенно трябва да нарасне от 36 на 63%. В Германия отдавна се полагат усилия в тази насока, а съвременните постижения в бранша могат да се видят на изложението IFAT, което се провежда от 14 до 18 май в Мюнхен. Особено проблематични от гледна точка на повторното оползотворяване на суровините са многопластовите опаковъчни фолиа. За тяхното производство се слепват полимери с хартия, изкуствени тъкани и скъпи регранулати. За да се разделят след това отделните съставки, е нужна специална техника, която може да отделя например полиетилен от полиамид. Не само опаковъчни материали трябва да бъдат разделяни на съставните им части. Фирмите за рециклиране трябва да могат да обработват също биомаса и вещества с минерален произход. \"Този проблем е решим\" Щефан Румел, шеф на международното изложение IFAT в Мюнхен, е убеден, че  проблемът на Европа с пластмасовите отпадъци  може да бъде решен: \"Освен от радикална промяна в поведението на всички се нуждаем и от система за устойчив кръговрат на суровините, така че с помощта на нашето ноу-хау и новите технологии да осигурим повторното използване на всички пластмасови отпадъци\", посочва той. Политиците и производителите на опаковки също са в дълг към обществото. Лидерът на Зелените Роберт Хабек настоява да се въведе общоевропейски данък върху пластмасовите изделия и продуктите за еднократна употреба. \"Петролът, който се превръща в пластмасови изделия, трябва да бъде облаган с данък по същия начин, по който се облагат и горивата\", казва той. Германският министър на екологията Свеня Шулце обаче отхвърли предложението на Хабек за по-висок данък, с който да се облагат например найлоновите торбички в магазините. Според нея потребителите с неудоволствие биха плащали по няколко допълнителни цента за тях, но това едва ли щяло да ги накара да променят поведението си. Зеленият евродепутат Свен Гиголд обаче твърди, че подобни данъци върху найлоновите торбички вече са довели до значително намаляване на употребата им в редица европейски страни, например в Ирландия или Дания. Министърът на свой ред смята, че защитата на околната среда от пластмасови отпадъци не се нуждае от нов данък, а от \"интелигентно направлявана система, която да води до намаляване на отпадъците и увеличаване на дела на рециклираните суровини\".", "date": "2018.05.16", "title": "Германия - накъде с боклука?"}
{"url": "https://www.dnevnik.bg/bulgaria/2018/05/16/3179795_stolichnata_obshtina_na_put_da_zameni_dva_imota_gotovi/", "text": "Столичният общински съвет (СОС) е на път на размени два готови за застрояване свои имота в районите \"Лозенец\" и \"Оборище\", за терен в квартал \"Гео Милев\", който от години е повод за протести на граждан, заради намерението на собственика - Венцислав Дучев, да го застрои. Според общинските съветници от БСП оценките на общинските имоти са занижени, а според Дучев по-ниско е оценен неговият имот. Трите имота са на обща стойност 7.4 млн. лева, като Венцислав Дучев ще доплати 409 хил. лева. Оценките на имотите са направени от оценителя на \"Царските конюшни\", за която оценка е подсъдим с обвинение за умишлено понижаване. Съветниците от ГЕРБ обаче не видяха проблем в съмненията на двете страни и приеха предложението на общинската комисия по икономика и собственост. Предстои окончателното решение да бъде взето на утрешното заседание на СОС. Вносител на предложението е Андрей Иванов - бивш председател на общинския съвет,  който освободи поста в началото на 2012 г. , след като бе проверяван от Националната агенция по приходите за придобити неправомерно 52 имота. Тогава премиерът  Бойко Борисов каза, че има \"забележки\" към работата на Иванов . Една стара история Имотът на Дучев с площ от 1490 кв. метра в \"Гео Милев\" е пространство между блокове, на което има трафопост и детска площадка. Още през 2000 г. главният архитект на София одобрява промяна в регулацията му, с която позволява строителството в него. Зелени площи не се предвиждат. През 2007 г. със заповед на кмета на района се разрешава в имота да се построи сграда с 5 и 8 етажа. Разрешението за строеж е издадено през 2011 г. от главния архитект на София Петър Диков. В следващите години живеещите в околните жилищни сгради започват протести срещу намерението на Венцислав Дучев да застрои имота. Следват палежи и кражби на автомобили, и взаимни обвинения за натиск и опити за сплашване. По тази причина през 2014 г. Столичната община започва преговори с Дучев за замяна на неговия имот с друг, които обаче не постигат резултат. Причината е, че предложенията на общината не удовлетворяват инвеститора. Междувременно започват съдебни дела с искане за нищожност на заповедите, които преотреждат имота за застрояване, които не постигат успех. През 2016 г. започват нови преговори между общината и Дучев, резултат от които е предложението, което утре ще гласуват общинските съветници. С един проблем - два имота Според предложението общината ще даде на Дучев два свои имота. Трите имота са оценени от Юлия Димитрова-Цекова, която има договор със Столичната община от 2013 г. Тя е изготвила оценката  при продажбата на \"Царските конюшни\", за което е и подсъдима в делото в Софийския градски съд . Димитрова-Цекова направи оценката на имота на собственика на в. \"Труд\"  Петьо П. Блъсков в квартал \"Изток\", който общината замени за свой терен в квартал \"Дианабад\". Димитрова-Цекова   а общинските терени са оценени на 2.226 млн. лева и 1.886 млн. лева. Според условията Венцислав Дучев ще доплати разликата от 409 хил. лева. Според Дучев неговият имот е с по-ниска оценка. Според БСП цените на общинските имоти са занижени с общо 472 хил. лева. Първият е с площ от 1059 кв. метра на ул. \"Русалийски проход\" 21 в район \"Лозенец\", в зона за жилищно строителство с плътност, като парцелът може да бъде застроен наполовина. Процентът на озеленяване в него трябва да е 35%. В момента там има паркинг.  . Вторият имот е почти в центъра на града - на ъгъла на булевардите \"Мадрид\" и \"Ситняково\" и е с площ от 620 кв. метра. Той е в смесена многофунционална зона с висока допустима на плътност – 78%. Именно за този тип имоти бяха направени приетите през март изменения в Закона за устройство и застрояване на Столична община. Причината е, че инвеститорът може да ползва възможността възможност в закона и да надвиши допустимите параметри на застрояване. Такива съмнения изказа общинският съветник Милка Христова (БСП) по време на обсъждането в комисията днес. Според нея  , е направена без да се има предвид прилагането на законовата възможност, с която инвеститорът ще може да надвиши параметрите. Този сценарии изобщо не е предвиден, което бе повод Христова да поиска отлагането на доклада, за да се прецени колко би могъл да построи Дучев в имота и колко ще струва теренът тогава. Христова посочи и че общината е на път да реши един проблем между граждани и инвеститор, като създаде други два в \"Лозенец\" и \"Оборище\". Председателят на комисията по общинска собственост Николай Стойнев (ГЕРБ) не видя проблем в изказаните съмнения за понижаване на цените, като и не подложи на гласуване предложението на БСП да бъде повишена сумата за доплащане. Така предложението на Андрей Иванов беше прието, а Стойнев изказа очакване, че темата ще се дебатира повече по време на утрешното заседание на СОС.", "date": "2018.05.16", "title": "Столичната община на път да замени два имота, готови за застрояване и със спорни оценки"}
{"url": "https://www.dnevnik.bg/ot_vas/galeriiotvas/2018/05/16/3179682_chitatelska_fotogaleriia_ezeroto_drujba/", "text": "Църквата \"Св. преп. Наум Охридски\" - една от двете църкви на езерото.", "date": "2018.05.16", "title": "Читателска фотогалерия: Езерото, Дружба"}
{"url": "https://www.dnevnik.bg/sport/2018/05/16/3179856_totnum_ima_nai-mnogo_predstaviteli_v_sustava_na/", "text": "Петима футболисти на \"Тотнъм\" попаднаха в състава на Англия за световното първенство в Русия. \"Шпорите\", които завършиха на трето място във Висшата лига, са отборът с най-много представители сред избраниците на селекционера Гарет Саутгейт. От \"Тотнъм\" са повикани защитниците Киърън Трипиър и Дани Роуз, халфовете Ерик Дайър и Деле Али, както и голмайсторът на тима Хари Кейн. По четирима представители имат \"Манчестър юнайтед\" и \"Манчестър сити\". От \"червените дяволи\" са повикани Ашли Йънг, Фил Джоунс, Джеси Лингард и Маркъс Рашфорд, докато новите шампиони на Англия са представени от Кайл Уокър, Джон Стоунс, Фабиан Делф и Рахийм Стърлинг. \"Ливърпул\" има двама представители – пълният дебютант Трент Александър-Арнолд и Джордан Хендерсън. \"Вярвам в този състав и съм уверен, че можем да постигнем добър резултат в Русия. Групата ни е от много млади играчи, но и някои опитни момчета, които ще са много важни за състава ни. Ще разчитаме на енергия и атлетизъм\", каза Саутгейт. Решението му да избере Гари Кейхил предизвика много реакции в Англия. Капитанът на \"Челси\" нямаше основна роля през сезона за сините, но Саутгейт е уверен в качествата на 32-годишния защитник. Освен това Кейхил е и единственият футболист в тима с повече от 40 мача. Селекционерът на Англия определи и петима футболисти, които са резерви и ще бъдат на разположение при евентуална контузия на някой от другите 23-ма. Това са вратарят на \"Бърнли\" Том Хийтън и неговият съотборник Джеймс Тарковски, младият талант на \"Саутхемптън\" Люис Кук, Джейк Ливърмор от \"Уест Бромич\" и контузеният доскоро Адам Лалана. Саутгейт събира избраниците си в понеделник на базата \"Сейнт Джордж парк\", където отборът ще тренира. Англия има два контролни мача преди световното – на 2 юни срещу Нигерия и на 7 юни срещу Коста Рика. \"Трите лъва\" започват участието си на световното с мач срещу Тунис на 18 юни във Волгоград. Другите отбори в група G са Белгия и Панама.", "date": "2018.05.16", "title": "Най-много играчи от \"Тотнъм\" попаднаха в състава на Англия за световното"}
{"url": "https://www.dnevnik.bg/bulgaria/2018/05/16/3179908_rumen_radev_obshtestvoto_moje_da_plati_visoka_cena_ako/", "text": "Обществените медии носят отговорност пред гражданите за утвърждаването на професионалните стандарти в журналистиката и акцентирането върху социалнозначими теми в свят на все по-голяма концентрация на медии и финанси. Това е била общата позиция на държавния глава Румен Радев и на генералния директор на Европейския съюз за радио и телевизия Ноел Къран, които се срещнаха днес, съобщи прессекретариатът на президента. Ноел Къран е на посещение в България за участие в срещата на обществените радио и телевизионни медии от Югоизточна Европа. Свободният достъп до достоверна и актуална информация е важен за всяко гражданското общество. Обществото може да плати много висока цена, ако плурализмът в медиите отсъства и липсва доверие в тяхната обективност, а те се възприемат предимно като източник на пропаганда или реклама, било подчертано на срещата. Алтернатива на електронните медии и изданията, които следват собствен подход за отразяване на събитията на основата на корпоративна или политическа принадлежност, могат да бъдат само обществените медии, отбелязал Ноел Къран. Като основно предизвикателство пред обществените медии в България са били посочени неадекватното финансиране, което не им позволява да бъдат конкурентоспособни на пазара на труда, нито да инвестират в съвременни технологии. Президентът Радев е посочил и необходимостта от усъвършенстване на медийното законодателство в България за повишаване на прозрачността в собствеността на медиите, тяхното финансиране, както и на критериите за формиране на субсидията за обществените медии.", "date": "2018.05.16", "title": "Румен Радев: Обществото може да плати висока цена, ако обективността в медиите отсъства"}
{"url": "https://www.dnevnik.bg/bulgaria/2018/05/16/3179911_svoboda_na_mediite_v_evropa_kod_cherveno_pulen_tekst/", "text": "Свобода на медиите в Европа: Код червено През 1997 г. Софийската декларация на ЮНЕСКО за свободни и плуралистични медии бе ревностен призив за напредък в контекста, в който появата на нови информационни и комуникационни технологии се считаше за нова възможност за плурализъм, икономическо и социално развитие, демокрация и мир. Сега, 21 години по-късно, независимите медии в Европа претърпяха безпрецедентен натиск. Комбинацията от различни фактори, като убийствата на журналисти и физическите заплахи срещу тях, нарастващия политически и институционален натиск, репресивното законодателство, насочено към медиите, разрушителните технологии и финансовата криза, поставят съществуването на свободните медии в редица европейски страни в риск. Свободният достъп до разнообразна информация и мнение е не само основно право на човека, но е от съществено значение за гражданите да участват в демократичното общество. Това е основната рамка, позволяваща на хората да държат отговорни представителите на властта, за да се ограничат престъпността и корупцията, което е ключов фактор за осигуряване на функционираща демокрация. Създаването на контролирани медии е първата стъпка към моделите на публично управление, известни като \"меки диктатури\" или \"завладяна държава\", което създава сериозни заплахи за нормалното функциониране на демокрацията не само за съответните държави, но и за целия Европейски съюз. Неотдавнашните събития в някои от държавите-членки на ЕС очевидно нарушават националното и международното право, когато става въпрос за защита на медийната свобода, а именно Всеобщата декларация за правата на човека, Международния пакт за граждански и политически права, Европейската конвенция за правата на човека и Хартата на основните права на Европейския съюз (ЕС). ЕС и Съветът на Европа създадоха правни процедури за защита на свободата на изразяване в Съда на Европейския съюз и Европейския съд по правата на човека. Въпреки това тези структури понякога не са достатъчни, за да поддържат и наложат основните европейски ценности и конституционните си традиции. Бюджет на ЕС и върховенство на закона На 2 май 2018 г. Европейската комисия предложи бюджет за периода 2021-2027 г. и изготви стратегически план за наказване на страни, за които твърди, че са нарушили основните ценности на ЕС. Планът обвързва финансирането от Европейския съюз с принципите на правовата държава, но е твърде ограничен и не споменава свободата на медиите. Комисията предлага нов механизъм за защита на бюджета на ЕС от финансовите рискове, свързани с общите недостатъци на правовата държава в държавите-членки. Новите инструменти биха позволили на Съюза да преустанови, намали или ограничи достъпа до финансиране от ЕС по начин, който е в съответствие с вида, тежестта и обхвата на недостатъците на правовия ред. Такова решение ще бъде предложено от Комисията и ще бъде прието от Съвета чрез гласуване с квалифицирано мнозинство, което ще направи невъзможно една или две държави да блокират наказателните мерки. Предложението се очакваше и беше направено в отговор на Полша, първата и единствена страна, която досега е обект на механизма на върховенството на закона, тъй като ЕК установи системно поведение, поставящо демокрацията в опасност. Унгария също е на радара на Комисията, където демократичните условия се влошиха, след като продължителни усилия за институционализиране на \"нелибералната демокрация\" в страната. Полша и България, председателстваща Съвета на ЕС, бяха сред първите държави, които реагираха отрицателно на предложения нов регламент. Убийства и физически заплахи Ерозията на европейския демократичен модел, тенденция, наблюдавана през последните години, продължава и става все по-тревожна. Регионът е разтърсен от две убийства и от заплахи към разследващи репортери, както и безпрецедентни вербални атаки срещу медиите. Традиционно безопасната среда за журналисти в Европа започна да се влошава. Две убийства за пет месеца, първото в Малта и второто в Словакия, показват тревожен спад за демокрациите на континента. В Малта, смъртта на журналистката и блогър Дафне Каруана Галиция, в следствие на умишлено поставена бомба в колата ѝ, повдигна завесата на съдебния тормоз и заплахи, на които постоянно са подложени журналисти от островната държава. Каруана Галиция е била заплашвана от години и е била обект на 42 граждански и пет наказателни дела. Словакия все още е разтърсена от убийството на 27-годишния репортер, разследващ корупцията и мафията. През април италианските правоохранителни органи осуетиха подготвяното от мафията убийство на журналиста Паоло Боромети. Икономическа устойчивост Независимостта на медиите и свободната журналистика е възможна само ако медийните компании са икономически независими и финансово устойчиви. През 21 век издателите на печатни медии остават основните инвеститори в журналистическо съдържание и са увеличили усилия и инвестиции, за да предложат най-новите иновативни дигитални услуги за читателите в Европа и в останалата част на света. Тези постижения се оказват плодотворни, тъй като вестникарските публикации достигат до безпрецедентно висок брой читатели. Този успех само потвърждава, че бъдещето на пресата е не само дигитално, но и пълно с възможности за разширяване на читателския интерес към публикациите на вестници и списания. За съжаление, през последното десетилетие значителна част от икономическата база на независимите медии е ерозирала. Медийните компании изпитаха двоен шок от кризата в бизнес цикъла и бизнес модела си. Възстановяването от глобалната финансова криза в Европа беше твърде бавно и твърде скъпо и съвпадна с кризата в медийния бизнес модел. Също така, появата на дигитални платформи и глобални дигитални гиганти като Google и Facebook засили неравнопоставеността между посредниците и инвеститорите и създателите на съдържание, а именно издателите. Въпреки нарастващото търсене на новини и коментари, осигуряването на приходи от такова съдържание се оказва предизвикателство, тъй като авторското право и законите за ДДС от периода преди въвеждането на дигиталните технологии не могат да защитят инвестициите и пазарния дял, както и широкият достъп до онлайн съдържание предоставят на основните платформи лъвския дял от рекламните приходи. Данните на Бюрото за интерактивна реклама от 2016 г. показват, че 89% от разходите за онлайн реклама са отишли за Google и Facebook, като останалите 11% са за всички останали дигитални играчи. Много предложения на ЕС, свързани с дигиталната сфера, заплашват с тежки и несправедливи съдебни и административни процедури. Като например предложения за електронна конфиденциалност, които биха дали преимущество на най-силните технологични играчи и биха въпрепятствали по-малките играчи, които са зависими от «бисквитки» и от сложно сътрудничество с трети страни, за да бъдат част от икономиката на данни. В много страни от ЕС икономическите трудности, които медийните компании са преживели, доведоха директно до концентрация на политически контрол над медиите и засилена зависимост от правителственото финансиране. В някои случаи управляващите политически елити използват средства на правителството и ЕС, за да подкрепят лоялните медии и да манипулират общественото мнение. В тези страни обществената телевизия и радио също са загубили независимост или са под нарастващ политически натиск. На практика тези процеси доведоха до това, че големи части от медийния пазар минаха под контрола на управляващите политици и техните поддръжници за целите на пропагандата, като същевременно предприеха тежки атаки срещу малкото останали независими медии. Близо сме до карйната «цел» за безотчетна власт в някои от страните в ЕС. Код червено за медийната свобода в държави в Европейския съюз Полша Изглежда нищо не е в състояние да спре \"Право и справедливост\", национално-консервативната партия, спечелила изборите през октомври 2015 г., която се стреми към радикално реформиране на Полша, както сметне за подходящо, без да зачита онези, които мислят по различен начин. Свободата на медиите е една от основните жертви на техния проект. Обществените медии официално са преименувани на \"национални медии\" и са преобразувани в говорители на правителствената пропаганда. Техните нови ръководители не търпят нито опозиция, нито неутралност от страна на служителите и отстраняват онези, които отказват да се съобразят. Разследващият журналист Томаш Пиатек беше заплашен с лишаване от свобода заради критиките, отправени към министъра на отбраната относно връзките му с руските разузнавателни служби и трябваше да изчака много месеци преди обвиненията да бъдат окончателно оттеглени. Съветът за радио и телевизия, който сега е под контрола на правителството, се опита да наложи глоба на частния телевизионен канал TVN за излъчване на антиправителствени послания при отразяването на вълна от протести през декември 2016 г. Впоследствие глобата беше отменена под международен натиск. На всички призиви за умереност правителството отговаря с познатите аргументи, нетърпящи несъгласие. Унгария Бизнесмените, които са в тесни връзки с партия «Фидес» на премиера Виктор Орбан, не само успяха да придобият нови медии през 2017 г., но и да заместят чуждестранните медийни компании, инвестирали в унгарски медии. Най-големият им успех бе поемането на контрол над последните три регионални ежедневника. Независимо от това, унгарският медиен пейзаж все още е разнообразен и печатни и онлайн издания не се колебаят да публикуват разследвания за предполагаема корупция, включваща най-влиятелните личности от Фидес и държавни служители. В Унгария съжителстват два типа медии. Единият се състои от проправителствени и про-Фидес медии, обсебени от темата за миграцията, \"защитата на Унгария и нейните граници\" и очернящата кампания срещу унгарско-американския милиардер филантроп Джордж Сорос. Другият тип медии са насочени към разкриване на корупционни скандали. Оцеляването на медиите, критикуващи правителството, се дължи до голяма степен на бившия съратник на Орбан Лайош Симичка, който през февруари 2015 г. се разграничи публично от премиера и продължава да финансира медийна империя, създадена първоначално за подкрепа на Фидес. Правителството и неговите бизнес съюзници вече са се наточили на две медии - най-големият търговски канал RTL Klub и водещият политически информационен сайт Index.hu. И двете критикуват правителството. България През изминалите години свободата на медиите в България се влошава с тревожни темпове. Според световния индекс за свободата на медиите на Репортери без граници, България се е смъкнала със 75 позиции през последните 12 години – от 36-та през 2006 г. до 111-то през 2018 г. Налице е нарастващ политически натиск и нарастващ брой физически заплахи срещу разследващи журналисти, издатели и независими медии. Основният инструмент за упражняване на натиск е концентрацията на собственост върху медиите, икономическите зависимости и други форми на политически контрол върху по-голямата част от медийното пространство и монопол върху каналите за разпространение на медийно съдържание. Моделът включва също така силно влияние върху правителството, прокуратурата и съдебната власт, както и контрол над повечето независими регулатори. Всичко това представлява огромен политически и бизнес конгломерат, ръководен от действащия политик, бивш магистрат, бизснесмен и медиен собственик Делян Славчев Пеевски. От 2009 г., с кратки прекъсвания, България е управлявана от ГЕРБ и техния лидер и премиер с три мандата - Бойко Борисов, който се радва на комфорт от страна на контролираните от Пеевски медии. Премиерът Борисов не само постоянно отказва да признае, че съществува заплаха за свободата на медиите, но играе ключова роля за увеличаване на достъпа на г-н Пеевски до публични ресурси, като същевременно му предоставя допълнителни институционални инструменти за репресия, включително законодателни решения, използвани срещу независимите медии. Малта 2017-та бе белязана от бомбения атентат срещу Дафне Каруана Галиция, разследваща журналистка, която бе разкрила \"мръсните тайни\" на местната политика и косвено предизвика предсрочни общи избори през юни 2017 г. Години наред тя е била под нарастващ натиск заради популярността на нейния блог и работата ѝ по разплитане на местните връзки от т.нар. Досиета Панама и т.н. Към момента на убийството ѝ срещу нея вече са били заведени 42 граждански иска и пет наказателни дела за клевета. Тя също бе постоянен обект на заплахи и други форми на тормоз. Съдебният тормоз имаше за цел да я отстрани от обществения живот. Нейният случай беше класически пример за съдебни дела, в които влиятелни ищци се опитват да използват страха от огромни разходи за правна защита, за да затворят устата на критиците си. Под заплаха от страна на известни личности или бизнес групи, независимите медии са принуждавани да отстъпят и да премахнат публикации от своите сайтове. Словакия Убийството на разследващия репортер Ян Куцяк през февруари 2018 г. предизвика безпрецедентен политически трус в Словакия и стресна международната общност. Куцяк провеждаше разследване за уебсайта Aktuality.sk относно предполагаеми връзки между италианската мафия и Smer-SD (ляво-популистката партия, която оглавява управляващата коалиция) и предполагаемото присвояване на средства от ЕС. В недовършена статия, публикувана след смъртта му, той обвинява премиера Роберт Фицо в пряко участие. Министрите на културата и вътрешните работи бяха принудени да подадат оставка и след големи улични протести, самият Фицо трябваше да последва примера им. Подобно на други словашки политици, Фицо бе подложен на засилени атаки в медиите. През ноември 2016 г. той описва журналистите като \"мръсни антисловашки проститутки\" и ги обвинява, че се опитват да възпрепятстват европейското председателство на Словакия. Така той реагира в отговор на въпрос за предполагаеми нередности в обществените поръчки, свързани с председателството. При липсата на силни институции, които биха могли да ги защитят, журналистите в Словакия все повече са изложени на всякакъв вид тормоз, сплашване и оскърбления. Убийството на Куцяк възобнови въпросите за необяснимото изчезване на двама журналисти, единият през 2008 г., а другият през 2015 г. и отново постави въпроса за безопасността на журналистите. През последните години словашки медии, които преди това бяха собственост на водещи международни медийни компании, бяха придобити от местни олигарси, чиито основни бизнес интереси са извън журналистиката. В момента е запллашен общественият радио и телевизионен оператор RTVS, който през последните години стана символ на журналистически интегритет. През август 2017 г. неговият генерален директор закри единствената разследваща телевизионна програма в страната, след излъчването на критичен репортаж за по-малката партия в управляващата коалиция. Правото на отговор на критично медийното отразяване, което политиците получиха от медийния закон от 2007 г., бе ограничено в изменение от 2011 г., но клеветата все още се наказва със затвор до 8 години затвор, съгласно разпоредба на Наказателния кодекс, която политиците продължават да използват за подаване на жалби срещу индивидуални журналисти и медии. Чехия Трудно е да си представим президент да извади огнестрелно оръжие пред журналисти, но това направи президентът на Чешката република Милош Земан на пресконференция през октомври 2017 г., размахвайки «Калашников» с надпис \"за журналисти\". Преизбран през януари 2018 г., Земан има слабост към този вид провокации и многократно е описвал журналистите като \"оборска тор\" и \"хиени\". Президентът и няколко други политически лидери наскоро засилиха вербалните си атаки срещу независимостта на обществените медии, особено на Чешката телевизия. Също така има няколко нови законопроекти, които биха увеличили обхвата на наказателните санкции за клевета, особено клеветата срещу президента. Нивото на концентрация на собственост върху медиите стана критично, тъй като новите олигарси започнаха да използват своето богатство през 2008 г., за да купуват вестници и да засилят влиянието си. Един от тези олигарси, премиерът Андрей Бабиш, притежава един от най-влиятелните ежедневници в Чехия. 1.   трябва да обединят усилията си за подобряване на ефективността при използването на механизми за правна защита в Съда на Европейския съюз и Европейския съд по правата на човека. Една практическа идея би могла да бъде създаването на експертно юридическо лице \"Фонд за защита на свободата на медиите\", който да подпомага гражданите, независимите журналисти, издателите и медийните компании при прилагането на международните закони срещу злоупотребата с власт на местните правителства. Такъв фонд би могъл също да инициира и подкрепи независими международни разследвания на случаи на медиен натиск от високопоставени личности в държавите-членки на ЕС; новопредложената разпоредба, като обвърже отпускането на средства от ЕС не само с правовата държава и върховенството на закона, но и със свободата на медиите в държавите-членки и кандидатите. Освен върховенството на закона, комисията следва също изрично да следи за спазването на местното и европейското законодателство за нарушаване на правата на човека, свободата на изразяване, гражданското общество и функционирането на демокрацията. В страни като България, Унгария и Полша репресиите срещу свободата на медиите се правят през повечето време с правни институционални инструменти, създадени от извънредно законодателство на национално ниво. На 3 май 2018 г. Европейският парламент гласува резолюция, споед която Комисията трябва да работи за създаването на механизъм на ЕС за демокрация, върховенство на закона и основните права, придружен от независими механизми за наблюдение, които да оценят състоянието на свободата и плурализма на медиите и всички нарушения, свързани с това. . Икономическото оцеляване на медийните компании и независимата журналистика на по-малките пазари е много трудно. Свободните медии обаче са крайъгълният камък на гражданското общество и функционирането на демокрацията. ЕС разглежда свободната преса и свободата на изразяване като \"обществено благо\" и трябва да разработи обществени механизми за устойчивото си финансиране, за да гарантира своята независимост. Това би могло да включва финансиране от ЕС, насочено пряко към журналисти и медийни компании в държавите-членки, като се избягва посредничеството на местното правителство; и подпомагане на дигиталната трансформация на медиите в ЕС. ЕС трябва да разработи по-разнообразен инструментариум, който да помогне за преодоляване на технологичните различия между европейските медийни компании и глобалните платформи. Също така, да се насърчи предприемачеството в областта на медиите и новосъздадените компании в търсене на нови, устойчиви бизнес модели и иновативни начини за осигуряване на приходи; трябва да подкрепят категорично правото на издателите във връзка с прегледа на Директивата за авторското право, за да могат издателите да прилагат по-добре своите вече съществуващи права и да спомогнат за преговорите с основните платформи. В допълнение, трябва да се оеднаквят ставките на ДДС за печатни и онлайн издания. Освен това трябва да се гарантира, че дигиталната сфера е място, където всички участници могат да успяват, като осигурят равнопоставеност и повече баланс с технологичните гиганти и платформи. Подкрепата на професионалните медии е от съществено значение за демократичния живот и просветеността на европейските граждани и единственото дългосрочно решение за противодействие на дезинформацията.", "date": "2018.05.16", "title": "Свобода на медиите в Европа: Код червено (пълен текст)"}
{"url": "https://www.dnevnik.bg/sviat/2018/05/16/3179914_edriiat_ruski_biznes_predupredi_putin_da_ne_prevrushta/", "text": "Категорично недопустимо е приемането на този законопроект\", обяви ръководството на Руския съюз на индустриалците и предпримачите (РСПП), известен още като профсъюзът на милиардерите. Позицията на ръководството бе обявена веднага, след като проектът за обявяване за криминално престъпление прилагането или подпомагането на санкциите срещу Русия от други държави. Автори са председателите на двете камари на парламента, подкрепени от всички фракции, Кремъл и Конституционния съд. В текста са предвидени наказания до 4 години лишаване от свобода за действия като предаване на информация или умишлено бездействие за предотвратяване на нови санкции. Членовете на ръководното бюро на РСПП смятат също, че законът само ще засили административния натиск над бизнеса и противоречи на позицията на президента Владимир Путин, обявявал се против прекаленото преследване на предприемачите. Бизнесът рискува да се окаже между два огъня, допълват те. От една страна, нарушаването на санкциите заплашва с вторични санкции от други държави, а ако ги спазваш в Русия, ще те преследва собствената ти държава. Всичко това само ще ограничи възможностите да се работи на глобалния пазар и ще има още по-негативно влияние върху руската икономика, се казва в позицията. Бизнесът е притеснен още, защото обсъжданият в парламента закон може да преследва предприемачи, които просто добросъвестно споделят информация за дейността си с партньорите и акционерите си. В крайна сметка това ще влоши бизнес климата и ще прогони още повече инвеститори. В ръководството на РСПП са 31 от най-големите руски предприемачи, включително Вагит Алекперов от \"Лукойл\", оценяван от сп.\"Форбс\" на лично богатство от $16.4 млрд. Тук са още Александър Арбамов от Evraz ($5.2 млрд.), Виктор Векселберг от \"Ренова\" ($14.4 млрд.), Олег Дерипаска от En+ Group ($6.7 млрд), Владимир Евтушенков от АФК \"Система\" ($2 млрд), Владимир Лисин от НЛМК ($19.1 млрд.), Андрей Мелниченко от СУЭК и \"Еврохим\" ($15.5 млрд.), Владимир Потанин от \"Интеррос\" ($15.9 млрд), Алишер Усманов от USM Holdings ($12.5 млрд.) и Михаил Фридман от \"Алфа груп\" ($15.1 млрд). Тревога от влизането на законопроекта в парламента в този му вид изразиха и от Асоциацията на европейския бизнес и Германската комисия за Източноевропейски икономически отношения. ", "date": "2018.05.16", "title": "Eдрият руски бизнес предупреди Путин да не превръща в престъпление спазването на санкциите"}
{"url": "https://www.dnevnik.bg/sviat/2018/05/16/3179819_zashto_arjentinskata_ikonomika_e_tolkova_krehka/", "text": "Третата икономика в Латинска Америка, познала възходи и падения, често влиза във водещите новини заради кризите си - политически или икономически, често придружавани от поемането на максимални рискове. От пета сила в света до обявяване на неплатежоспособност В началото на ХХ век благодарение на износа си на селскостопански продукти Аржентина е петата световна сила. През 50-те години на миналия век страната процъфтява, индустриализира се, а аржентинците получават по-добър достъп до здравеопазването, имат платен отпуск, пенсия и са подкрепяни от мощни синдикати. Задлъжняването на страната се увеличава значително по време на диктатурата (1976 - 1983), за да могат да се купуват военни съоръжения, а през 90-те години пък, за да се финансира паритетът песо - долар. Това е скъпоструваща икономическа политика, подкрепена от Международния валутен фонд (МВФ), която в крайна сметка води до обявяване на неплатежоспособност на Аржентина по време на икономическата криза от 2001 година. Съживяването благодарение на бума на соята Правителството на президента Нестор Киршнер, избран през 2003 година, се носи на вълната на високите цени на земеделските суровини - Аржентина е най-големият износител в света на брашно и соево олио. Благодарение на това Киршнер успява да изплати задълженията на страната за рекордно кратко време. Той, а след това и неговата съпруга Кристина Киршнер, която става държавен глава на страната (2007 - 2015), водят протекционистка и лява политика: контрол върху валутните курсове, ограничение на вноса, увеличение на държавните разходи, национализации, сред които и на петролната компания YPF, която по това време е собственост на испанската група Repsol. Връщане към либералната политика с Макри Избран през 2015 година, Маурисио Макри, бизнесмен с дясноцентристки убеждения, наследява една разклатена икономика. Той премахва контрола върху валутните курсове, урежда остатък от дълга с американски фондове, наричани \"лешояди\", намалява държавните субсидии при сметките за електричество, газ и вода, което предизвиква силно социално недоволство. Започнал процес, който определя като \"нормализиране на икономиката\", Маурисио Макри обещава по-добри дни на аржентинците, но не успява да овладее инфлацията. Повишението на цените с годишно натрупване превишава 20% от десетилетие. А покупателната способност намалява. Аржентинският президент избра да прави постепенни реформи, защото общественото мнение не беше готово да приеме шокови мерки, по-болезнени, но пък даващи по-бързи резултати. Крехка икономика Исторически бюджетният дефицит на Аржентина е висок, а това подхранва инфлацията. Правителството на Киршнер финансираше този дефицит с емитиране на дългови облигации, а правителството на Макри запълва дефицита, който успя да сведе от 6 на 4%, с овладяване на дълга и ограничаване на държавните разходи. В плана си за съживяване на икономиката Маурисио Макри залага на приток на чуждестранни инвестиции в инфраструктурите, енергетиката, но предпазливостта си остава. Чуждестранните компании се колебаят да инвестират в страна, където капиталовложения им могат да се обезценят с 20% за няколко седмици. Буенос Айрес е финансова площадка, която се слави с бързите и големи печалби благодарение на щедрите лихви, но и с това, че е рискова. Предизвикателството в краткосрочна перспектива пред уреждането на кризата с аржентинското песо е да се стабилизира валутата и да бъде постигнато възможно най-балансирано споразумение с МВФ. /БТА", "date": "2018.05.16", "title": "Защо аржентинската икономика е толкова крехка"}
{"url": "https://www.dnevnik.bg/sport/2018/05/16/3179722_evertun_i_uest_hem_osvobodiha_sam_alurdais_i_deivid/", "text": "Три дни след края на сезона във Висшата лига два от клубовете останаха без треньори. \"Евертън\" и \"Уест хем\" се разделиха със Сам Алърдайс и Дейвид Мойс. Първият беше уволнен, докато договорът на Мойс с \"чуковете\" изтече и не беше активирана клаузата за подновяване. Алърдайс пое \"Евъртън\" в края на ноември, като назначението на 63-годишния англичанин беше считано за ход в дългосрочен план в развитието на клуба. Тогава той подписа контракт до лятото на 2019 г., но престоят му продължи едва шест месеца след масово недоволство на феновете от стила на игра. Алърдайс пристигна, когато \"карамелите\" бяха 13-и и пред тях стоеше угрозата да се борят за оцеляването си. В крайна сметка опитният специалист стабилизира тима и той завърши осми. В 26 мача начело на \"Евертън\" той записа десет победи, седем равенства и девет загуби. Англичанинът е сред кандидатите за мениджърския пост в \"Уест бромич\", който изпадна. \"Сам беше доведен миналия сезон във времена на предизвикателства, за да осигури стабилност и сме му благодарни за всичко. Въпреки това взехме решение, че ще назначим незабавно нов мениджър през лятото\", каза директорът на \"Евертън\" Денис Барет-Бейксъндейл. Междувременно на \"Гудисън парк\" имаше друго назначение. Холандецът Марсел Брандс беше обявен за новият спортен директор на клуба. Досега Брандс изпълняваше същите функции в ПСВ от 2010 г. Мойс също освобождава поста в \"Уест хем\"  след едва шест месеца. Бившият мениджър на \"Евертън\" и \"Манчестър юнайтед\" остави отбора във Висшата лига, като го измъкна от трудно положение в зоната на изпадащите. По време на престоя си в клуба Мойс не успя да спечели феновете на своя страна, като шотландецът дори влезе в конфликт с ръководството на тима. Той води \"чуковете\" в 31 мача във всички турнири, в които постигна девет победи, десет равенства и 12 поражения. ", "date": "2018.05.16", "title": "\"Евертън\" и \"Уест хем\" освободиха Сам Алърдайс и Дейвид Мойс"}
{"url": "https://www.dnevnik.bg/bulgaria/2018/05/16/3179918_durjavni_slujiteli_za_korupciiata_rodninski/", "text": "Професионалното обединение на държавните служители (ПОДС) в декларация изказа възмущение от това, че чиновници от ниските нива вече са длъжни да попълват декларации за това с кого живеят на семейни начала, какви имоти притежава партньорът им, на каква цена е придобит и друга \"чувствителна\" информация. Организацията изчисли, че всяка година служителите в администрацията ще попълват общо 1.2 млн. страници със сведения, които не е ясно кой ще има капацитета да чете и провери. Става дума за новото задължение, което им е вменено от Закона за противодействие на корупцията и отнемане на незаконно придобитото имущество. Десетстраничната декларация трябва да бъде попълнена не само от служители на ръководни постове, които взимат решения, но и от сътрудници от най-ниско ниво. Декларацията изисква да се обявява чужда лична информация – за съпруг, деца и лица с които служителите са в съжителство на семейни начала – имена, ЕГН, имоти, моторни превозни средства, депозити и влогове в банки и финансови институции, акции, дялове, вноски в пенсионни фондове и друга чувствителна информация от гледна точна на защитата на личните данни, се казва в становище на професионалното обединение на държавните служители. Декларирането на голям обем лични данни и обстоятелства, свързани със съпрузи или лица с фактическо съжителство, вероятно Ако това е оправдано за висшите публични длъжности, за редовите служители е необяснимо, се уточнява в становището. \"Събраните колосални масиви от чувствителни данни за служителите и техните семейства, подадени на хартиен и електронен носител, ще изискват специални мерки за защита, които категорично не са осигурени и ще е трудно да се съхраняват в досиетата, тъй като едва ли всяка администрация има възможности за осигуряване на висока степен на защита. В министерствата вероятно – да, но в малките общини и кметствата?!\" - пита риторично сдружението. \"През май тази година и ежегодно над 120 000 служители ще тази всеобхватна информация, разположена на 10-на страници. Интересно е и какъв брой контролни органи ще е нужен, за да се провери надеждно всичко това\", недоумяват държавните служители. \"Дали вместо борба с корупцията не се обяви война на брака и всички негови проявления!? Младите високо компетентни експерти ще се запитат дали си заслужава срещу невисоките си възнаграждения да са длъжни да предоставят толкова голяма част от личния си живот и ежегодно да попълват безумни по обем и съдържание документи\", продължават въпросите на задължените да попълват документа. Организацията описва и проявленията на корупцията, която определя като едно от най-отвратителните явления в държавнат администрация: \"Нейната хранителна среда са политически и роднински назначения на недостатъчно компетентни служители, на достатъчно високи и/или ключови постове. Корупцията не е само искане и получаване на подкуп. Тя е влияние, търговия с това влияние, получаване без законово основание, похвали и отличия, на кариери, на надежди и очаквания. Корупцията изтрива постепенно моралните устои на нашето общество. Действия и поведение неприемани и осъждани преди 10-15 години, сега са напълно допустими и търпими от гражданското ни общество, те вече не са изключения – те са практика, добра управленска практика\". Според сдружението \"така подхранвана, корупцията едва ли ще се пребори по този начин и с тези средства\" и трябва да се преследва така, както се разпространява, тоест - отгоре надолу. \"Корупционни нагласи сред служителите са формират от примера на техните началници и от създадената система и наложени практики, в която ги насилват понякога да се впишат, с компромисите, които трябва да направят, за да не си загубят работата. Тези компромиси едва ли ще произведат средства за такова всеобхватно \"разбогатяване\" на ниските длъжностни нива, а за високите – системата е създала достатъчно възможности за избягване на справедливи наказания\" се посочва в документа.", "date": "2018.05.16", "title": "Държавни служители за корупцията: Роднински назначения, сплашване, мачкане"}
{"url": "https://www.dnevnik.bg/sviat/2018/05/16/3179919_putin_e_naredil_da_se_pomaga_za_izbiraneto_na_trump/", "text": "Едно от трите разследвания в САЩ за намесата на Русия в изборите в САЩ през 2016г. стигна до извода, че разузнавателните агенции на страната са били прави в заключението си, че Москва е имала фаворит е това е Доналд Тръмп. Решението на Сенатската комисия по разузнаването противоречи на извода на колегите им от съща комисия в Камарата на представителите - долната камара на парламента във Вашингтон. То бе разпространено през април от доминиращите в комисията конгресмени републиканци, а демократите отказаха да застанат зад извода. Сенаторите продължават работата си, както и разследването на специалния прокурор Робърт Мюлър. Сега сенаторите Ричард Бър (републиканец и председател на комисията) и Марк Уорнър (демократ и зам-председател) обявяват в съвместно изявление, че \"нашият персонал стигна до заключението, че изводите (на разузнавателната общност) са акуратни и напълно прецизни\". \"Руските усилия са били обширни, сложни и наредени лично от президента Путин с цел да се помага на Доналд Тръмп да попречи на Хилъри Клинтън\", допълни Уорнър. Решението на сенатската комисия излезе в момента, в който бяха направени публично достояние около 2500 страници документи, свързани със срещата в \"Тръмп тауър\" през юни 2016г. на адвокатката Наталия Веселницкая с Доналд Тръмп-младши, уредена след като посредник убедил хора от щаба на Тръмп, че тя разполага с компромати срещу Клинтън. Противоречието между изводите на комисиите от двете парламентарни камари усложнява задачата на Републиканската партия да даде ясно обяснение за действията на президента и то точно в навечерието на частичните избори за Конгрес този ноември. Сенатската комисия тепърва трябва да се произнесе по подозренията за сговор на щаба на Тръмп с руснаците. Това заключение трябва да попадне в окончателния доклад. В сряда сенаторите продължиха срещите при закрити врата с бивши директори на разузнавателни агенции, за да обсъдят впечатленията им. Това са бившият директор на националното разузнаване Джеймс Клапър, бившият директор на ЦРУ Джон Бренан и бившият директор на Агенцията за национална сигурност Майк Роджърс. Поканен бе и бившият директор на ФБР Джеймс Коми.", "date": "2018.05.16", "title": "Путин е наредил да се помага за избирането на Тръмп, реши сенатска комисия"}
{"url": "https://www.dnevnik.bg/photos/2018/05/16/3179901_fotogaleriia_svetovnite_snimki_na_denia_-_16_mai/", "text": "Палестинци отбелязаха 70 -годишнината от \"Деня Накба\" (Деня на катастрофата), както местната общност определя създаването на държавата Израел.", "date": "2018.05.16", "title": "Фотогалерия: Световните снимки на деня - 16 май"}
{"url": "https://www.dnevnik.bg/bulgaria/2018/05/16/3179923_unishtojeni_mestni_medii_i_brutalen_natisk_-/", "text": "Унищожаване на местните и обществените медии и натиск върху частните, който става все по-брутален – пред тези проблеми е изправена журналистиката в Централна и Източна Европа. Около това мнение се обединиха експертите на международната конференция \" Медийна свобода и плурализъм \". Форумът е организиран от четири професионални сдружения от сектора: Европейската асоциация на издателите на вестници (ENPA), Европейската федерация на журналистите, Европейската асоциация на издателите на списания и Съюзът на издателите в България. България В България има  две медийни групи  – една изпълнява традиционната си роля на куче-пазач и критик на властта, а другата ласкае политиците и разпространява реч на омразата против всеки, критикуващ властта. Това заяви  Александър Кашъмов  от Програма \"Достъп до информация\". Той се пошегува, че разследващата журналистика в България е на високо ниво – дотолкова, че някои медии правят по-добри разследвания от прокуратурата и полицията. Законите за медиите са сравнително добри, коментира още Кашъмов, като посочи, че за клевета не се носи наказателна отговорност, но пък се налагат високи обезщетения, които са особено опасни за малките местни медии. Най-големият проблем според него са новите форми на правен тормоз върху медиите, при които различни закони се мобилизират за атаки срещу неудобни издания и даде пример с дела срещу в-к \"Капитал\", \"Бивол\" и \"Медиапул\". Асен Йорданов  от \"Бивол\" посочи, че в различните държави борбата срещу независимите журналисти се води с едни и същи опорни точки и способи за репресия, защото политическите им системи са еднакви. Във всяка една от тези страни говорим за олигархия, за посткомунистически структури, свързани с бившия режим, които са овладяли общественото пространство, каза той и поиска политическа подкрепа от Брюксел. Словакия на кръстопът Убийството на журналиста  Ян Куцяк  и годеницата му отприщи обществен гняв в Словакия, но доведе и до положителни промени, посочи Павло Шалай, редактор в Euractiv. Той съобщи, че две опозиционни партии са предложили законодателни мерки за борба с концетранцията на медийна собственост и защита на разследващите журналисти, а фондация \"Отворено общество\" е създала фонд за грантове за разследвания. Но разследването на убийството буксува, а вербалните атаки срещу медиите продължават, каза още той. \"Словакия е на критичен кръстопът – ще тръгнем или към Унгария и Полша, или към Западна Европа\", заяви Шалай. Повече войник, отколкото журналист Така каза, че се чувства Томаш Пиатек, чиято книга \"Мачеревич и тайните му\", посветена на връзките на бившия министър на отбраната Антони Мачеревич и връзките му с руската мафия, изправи репортера пред съдебен и обществен тормоз. Аз съм щастливец, защото моят случай бе шумен и известен, каза Пиатек. Министърът не посмя да ме съди, защото книгата бе добре документирана, вместо това ме прати на военна прокуратура за тероризъм. Пиатек е бил описван от близки на властта на медии като луд, агент на антиполска конспирация и е бил атакуван заради религията си – понеже е протестант, а не католик. Преструващи се на полицаи хора нахлули в апартамента на родителите му, бил е нападан физически, телефонът му – хакнат. Със съдебен натиск заради неприятни публикации се е сблъскал и един от най-авторитетните вестници в Полша - \"Газета виборча\". Международният редактор Бартош Виелински описа как разпространителите крият броевете на изданието от публиката, а държавни компании го съдят за клевети. Представете си, че управляващата партия контролира съдебната система и съдията получи обаждане, че трябва да бъде патриот и да осъди тази антиполска медия, каза той. Ако това се случи няколко пъти, ще загинем. (Повече за проблемите на медиите в Полша  четете тук .) Повече диагноза, отколкото професия Да си професионален и независим журналист в Сърбия е повече диагноза, отколкото професия, каза Зоран Секулич, който председателства Асоциацията на издателите на сръбски вестници. По думите му ситуацията в страната се влошава всяка година, а медиите масово не действат в обществен интерес, а в интерес на властта. Унгария – обществените медии вече са държавни Обществените медии вече функционират като държавни и разпостраняват правителствена пропаганда, заяви директорът на неправителствената организация Mertek Media Monitor Габор Поляк. А местните медии са овладени от бизнесмени със силни връзки с управляващата партия \"Фидес\" и това бе илюстрирано от изборните резултати. На парламентарния вот тази пролет партията на премиера Виктор Орбан получи рекордно високи резултати в селските райони и малките градчета, но не и в столицата.", "date": "2018.05.16", "title": "Унищожени местни медии и брутален натиск - журналистиката в Източна и Централна Европа"}
{"url": "https://www.dnevnik.bg/sport/2018/05/16/3179924_cherno_more_vze_krehuk_avans_sreshtu_lokomotiv_pd_v/", "text": "Черно море\" надигра категорично \"Локомотив\" (Пловдив), но стигна само до минимална домакинска победа с 2:1 в първия двубой от финалния плейоф за седмото място в Първа лига. Тимът от Варна имаше два гола аванс, но допусна попадение в края при една от редките атаки на съперника. Реваншът в Пловдив е на 19 май от 19.45 часа. Крайният победител от сблъсъка ще играе бараж с \"Левски\" или \"Берое\", който ще излъчи последният български участник в Лига Европа. Първото полувреме във Варна приключи без голове. \"Черно море\" беше по-активният отбор, но не успя да пробие защитата на \"Локомотив\". Гостите от Пловдив пък нито веднъж не успяха да застрашат вратата на Благой Макенджиев преди почивката. През второто полувреме ситуацията на терена не се промени. \"Черно море\" беше по-добрият отбор и продължи да създава възможности за гол. След няколко сериозни пропуска натискът на домакините най-накрая даде резултат в 61-ата минута. Атанас Зехиров получи топката вляво от наказателното поле и опит технично центриране с външен фалц. Вместо подаване обаче се получи страхотен прехвърлящ удар, който хвана неподготвен вратаря Антони Милина. Само три минути по-късно тимът на Илиан Илиев удвои аванса си. Нигерийският национал в състава на \"Локомотив\" Стивън Езе допусна изключително груба грешка. Въпреки че беше последен в отбрана, защитникът опит да финтира Мехди Фенуш. Алжирският нападател открадна топката, устреми се сам срещу Милина и спокойно насочи топката по диагонала. \"Черно море\" обаче не успя да задържи комфортната си преднина. В 84-ата минута \"Локомотив\" успя да изравни при на практика първото си реално положения за гол. Абделхаким Буна проби отляво и центрира успоредно на голлинията. Куп от играчи се размина с топката и тя достигна до далечната греда, където Филип Михалевич без проблем я насочи в опразнената врата от границата на вратарското поле. \"Локомотив\" доигра мача в намален състав. В добавеното време Анте Аралица получи директен червен картон за опасно влизане в краката на Илиас Хасани при опит да стигне пръв до топката в наказателното поле на \"Черно море\".", "date": "2018.05.16", "title": "\"Черно море\" взе крехък аванс срещу \"Локомотив\" (Пд) в битката за Лига Европа"}
{"url": "https://www.dnevnik.bg/sport/2018/05/16/3179928_i_voleibolnata_federaciia_se_obiavi_tvurdo_protiv/", "text": "Българската федерация по волейбол (БФВ) се обяви твърдо против  предложените промени в Закона за хазарта . Ръководената от Данчо Лазаров организация се присъедини към  Българския футболен съюз (БФС)  и  водещите футболни клубове , които изразиха недоволството си в понеделник и вторник. \"Във връзка с инициираните законодателни промени бихме искали да заявим своята позиция и да се обявим категорично против тях, доколкото същите биха имали пряко неблагоприятно въздействие върху българския спорт и в частност българския волейбол\", се казва в отвореното писмо на БФВ. Писмото е адресирано до премиера Бойко Борисов, вицепремиерите Томислав Дончев и Валери Сиемонов, спортния министър Красен Кралев и председателите на парламентарните комисии по бюджета и финансите (Менда Стоянова), културата и медиите (Вежди Рашидов), икономическата политиката и туризма (Петър Кънев), правните въпроси (Данаил Кирилов) и труда и социалната политика (Хасан Амедов). \"От предложените промени за забрана на рекламата и разпространението на лотарийни игри ще пострада както държавния бюджет чрез значително намаляване на приходите от плащаните към момента данъци и такси, които са стотици милиони, така и българският спорт, който си осигурява значителна финансова подкрепа от лицензираните хазартни организатори под формата на спонсорство и дарения\", заявиха от волейболната федерация. Досега спонсор на БФВ беше букмейкърът \"Ефбет\". За предстоящото световно първенство по волейбол в България и Италия  главен партньор на федерацията стана \"Национална лотария\"  с рекорден договор за 600 хиляди лева. \"Въпреки сериозната подкрепа на държавата към българския спорт, спортните организации са принудени да търсят и различни източници на допълнително финансиране, особено когато става въпрос за значими международни спортни събития. Лицензираните организатори на лотарийни игри в България са един от основните спонсори и дарители на българския волейбол и благодарение на тяхната финансова подкрепа става възможно организирането и провеждането на голям брой първенства от европейско и световно значение на територията на страната ни\", продължава писмото на БФВ. \"Лотариите подпомагат волейболни състезания от ранга на световно и европейско първенство, реализирането на които не е възможно да се осигури само със средствата, предоставени от държавния бюджет. Изразяваме своето твърдо несъгласие и с начина, по който се инициират законодателните промени - без да се подложат на обществена дискусия и без да се вземе под внимание становището на всички страни, имащи отношение по тях. Видно от внесения законопроект, неговите инициатори не са извършили и изискуемата предварителна оценка на въздействието му, което буди съмнение относно техните намерения\", казаха още от волейболната федерация. По-рано днес вицепремиерът Симеонов заяви, че \"съпротивата беше очаквана\" и се закани  да подкрепи всяко едно предложение за увеличение на данъците върху хазарта.", "date": "2018.05.16", "title": "И волейболната федерация се обяви твърдо против предложените промени в Закона за хазарта"}
{"url": "https://www.dnevnik.bg/skorost/2018/05/16/3179369_sreshtata_na_zapadnite_balkani_i_protest_na/", "text": "Пристигането на делегациите на държавните лидери от Европа за срещата със Западните Балкани - основното събитие от програмата на българското председателство на Съвета на Европейски съюз, днес ще затруднят движението на автомобили и паркирането в центъра на София, кварталите Бояна и \"Лозенец\". Протестът на превозвачите утре пък ще затрудни движението по бул. \"Цариградско шосе\", защото в крайните му десни ленти през целия ден ще са паркирани тирове и автобуси. Паркоместата в София ще бъдат с няколкостотин по-малко, като паркирането ще бъде забранено пред сградата на Народното събрание край паметника на Цар Освободител, пред Националния исторически музей, част от площад \"Александър Невски\", пред хотелите \"Хилтън\" и \"Балкан\", както и по централни улици в София. През целия ден на 17 май напълно спряно ще бъде движението на автомобили по бул. \"Витоша\" в между бул. \"Патриарх Евтимий\" и бул. \"Пенчо Славейков\". Забрани за движение ще има по части от улици \"Аксаков\", \"Ген. Й. Гурко\", \"Московска\", \"Шипка\". Протестът на превозвачите в същия ден ще блокира десните платна на бул. \"Цариградско шосе\" между 4-ти и 7-ми километър, където ще са паркирани автобуси и тирове. Те имат уговорка с общината да не блокират спирките на градския транспорт и локалните платна. От Столичната община очакват задръствания и закъснения на градския транспорт. По тази причина оттам призовават гражданите да не използват автомобилите си за придвижване из града. Така от днес влизат в сила следните забрани за паркиране и движение на автомобили:", "date": "2018.05.16", "title": "Срещата на Западните Балкани и протест на превозвачите блокират трафика в София"}
{"url": "https://www.dnevnik.bg/sport/2018/05/16/3179343_navruh_27-iia_si_rojden_den_grigor_dimitrov_sreshta/", "text": "Навръх 27-ия си рожден ден Григор Димитров се изправя днес пред много трудно първо препятствие в последния турнир от сериите \"Мастърс\" на червени кортове. Българският тенисист среща японеца Кей Нишикори в двубой от втория кръг в Рим. Мачът, който ще е пети помежду им, ще започне около 13.30 ч. Преди това на втория по големина корт в Рим - \"Некстджен арена\" - трябва да се изиграе една среща. Тя започва в 12.00 ч. и противопоставя двете големи сензации от US Open - шампионката  Слоун Стивънс  и  Кая Канепи . Димитров почиваше в първия кръг като поставен под №3. Нишикори, който заема 24-ата позиция в световната ранглиста, стартира с трудна победа със 7:6 (5), 6:4 срещу испанския ветеран Фелисиано Лопес. Японецът има предимство в директните срещи с Димитров - 3:1. Финалистът от US Open 2014 постигна победи в мастърсите в Шанхай (2013 г.), Маями (2014 г.) и Торонто (2016) г., като загуби един сет в тези двубои. Единственият успех на българина срещу този съперник дойде в началото на миналата година - 6:2, 2:6, 6:3 във финала на турнира в Бризбейн. \"Не съм достигнал желаното ниво. Играта ми не е достатъчно постоянна и продължавам да пропускам удари, които не би трябвало\", каза Димитров в навечерието на мача, цитиран от tenniskafe.com. Българинът добави, че остава позитивно настроен и фокусиран изцяло върху играта. \"Понякога е добре да преминаваш през такива моменти, да се погледнеш отстрани и да видиш какво можеш да направиш по-добре. Позитивен съм и психологическата ми нагласа много добра\", допълни шампионът от финалите на АТП. Димитров ще играе в Рим за шеста поредна година. Най-доброто му представяне беше през 2014 г., когато стигна до полуфиналите. В останалите си четири участия българинът отпадна два пъти в първия кръг и два пъти във втория. Победителят от мача между Димитров и Нишикори ще играе в третия кръг срещу американеца Джак Сок или германеца Филип Колшрайбер. Другите мачове в третата четвърт на схемата са Новак Джокович срещу Николоз Басилашвили и Джон Иснър срещу Алберт Рамос.", "date": "2018.05.16", "title": "Навръх 27-ия си рожден ден Григор Димитров среща трудно първо препятствие в Рим"}
{"url": "https://www.dnevnik.bg/evropa/2018/05/16/3179327_raznoglasiiata_sus_sasht_shte_zasenchat_zapadnite/", "text": "Лидерите на Европейския съюз се срещат днес на неформална вечеря в София, която ще предшества разговорите им с ръководителите на  страните от Западните Балкани  в четвъртък. По  програма  акцентът на вечерята, която ще се проведе в София Тех Парк, са цифровите технологии за Европа, научните изследвания и иновациите. Поканата е от председателя на Европейския съвет Доналд Туск, а домакин ще бъде министър-председателят на България Бойко Борисов. Вечерята е обявена като част от т.нар. Програма на лидерите (инициатива за направляване действията на европейските лидери до изборите за Европарламент след година) и би трябвало да се фокусира върху цифровизацията на Европа, научните изследвания и иновациите. В действителност е много по-вероятно темата да бъде засенчена от дебати около отношенията  със САЩ  покрай иранската ядрена сделка и първи кулоарни разговори за следващия 7-годишен бюджет на ЕС. Според EurActiv  oттеглянето на САЩ от споразумението с Техран  и санкциите, заплашващи и бизнеса на европейски компании, както и заплахата от налагане на  американски мита върху  стоманата и алуминия ще доминират в разговорите на лидерите. Председателят на Европейския съвет Доналд Туск написа по-рано в \"Туитър\", че политиките на Доналд Тръмп за иранската ядрена сделка и търговията ще \"срещнат единен европейски подход\" и лидерите на ЕС ще обсъдят и двата въпроса на срещата в София тази седмица. Според агенция \"Ройтерс\" лидерите на ЕС ще обсъдят в сряда вечерта как да защитят европейските компании, които правят бизнес с Иран от санкциите на САЩ. Високопоставен служител от ЕС коментира пред агенцията, че председателят на Европейската комисия Жан-Клод Юнкер и върховният представител на ЕС за външната политика Федерика Могерини ще представят на лидерите всички възможни варианти, когато се срещнат тази вечер в София. Ръководителите на европейските държави по всяка вероятност няма да подминат и горещата тема за случващото се в Израел, след като САЩ  преместиха посолството си  от Тел Авив в Ерусалим. По-рано тази седмица най-малко 58 палестинци  бяха убити  в ивицата Газа от израелската армия при протести срещу този ход на президента Доналд Тръмп, който бе приет изключително негативно в много страни по света. Три държави от ЕС -  Чехия, Унгария и Румъния  - обаче не искат да осъдят преместването на посолството. В събота говорителят на чешкия президент Милош Земан съобщи, цитиран от \"Франс прес\", че трите страни са блокирали приемането от ЕС на декларация, критикуваща този ход на Тръмп. Друг въпрос, който вероятно ще бъде обсъден, е предложението на Европейската комисия за  многогодишната финансова рамка  на ЕС, като в блока вече  започнаха да се оформят лагери  на противниците и поддръжниците на предложението за съкращения в някои програми и увеличаване на средствата за новите приоритети на съюза. На следващия ден към лидерите на ЕС ще се присъединят колегите им от Западните Балкани. Министърът за европредседателството Лиляна Павлова многократно подчерта, че  срещата е за свързаността , а не за разширяването и у страните от региона не трябва да се създават фалшиви очаквания.", "date": "2018.05.16", "title": "Разногласията със САЩ ще засенчат Западните Балкани на вечерята на лидерите на ЕС в София"}
{"url": "https://www.dnevnik.bg/evropa/2018/05/16/3179145_noviiat_lider_na_katalunia_veroiato_shte_suzdade_oshte/", "text": "Депутатите в Каталуня вчера избраха отявлен сепаратист за нов лидер на размирния регион и така сложиха край на шестмесечния период на вакуум във властта и създадоха предпоставки за нова конфронтация с испанското правителство. Ким Тора, бивш корпоративен адвокат, станал след това ръководител на известна просепаратистка организация,  обеща създаването на независима Каталунска република , като работи под ръководството на своя предшественик Карлес Пучдемон,  избягал от страната . Пучдемон е в Германия и се бори срещу екстрадицията си в Испания, където е издирван по обвинения в злоупотреба с публични средства и организирането на \"бунт\" за отделянето на богатия североизточен район около Барселона от Испания. Тора беше избран с 66 гласа \"за\" и 65 \"против\" на втория тур от гласуването на кандидатурата си, след като през уикенда не успя да събере абсолютно мнозинство на първия тур в 135-местния каталунски парламент. Четирима депутати на крайнолявата и антисистемна партия \"Кандидатура за народно единство\" (CUP) гласуваха \"въздържал се\". Сепаратистките партии получиха крехко мнозинство на регионалните парламентарни избори през декември. Депутатите имаха краен срок до следващата седмица или да съставят ново правителство на Каталуня, или да бъдат насрочени нови избори. Веднага след избирането му Тора каза, че една от целите на неговото правителство ще бъде да възстанови Пучдемон като \"легитимен премиер\" на Каталуня. Испанското правителство отстрани Пучдемон и неговия кабинет, след като през октомври регионалният парламент прие в нарушение на закона декларация за независимост. \"Нашият президент е Карлес Пучдемон и ще останем верни на решението от октомври... за изграждане на независима държава с републиканско управление\", заяви пред парламента в Барселона 55-годишният Тора. Тора също обеща да създаде \"държавен съвет в изгнание\" и да свика учредително събрание за съставяне на конституция за \"Всеки ще спечели права със създаването на република\", заяви Тора в реч пред депутатите след избора си и добави: \"Никой няма да загуби права. Републиката е за всички, независимо как гласуват.\" Каталунското сепаратистко движение предизвика най-тежката политическа и институционална кризи в Испания от десетилетия. Централната власт е поставила под пряко управление Каталуня, откакто правителството на Пучдемон обяви едностранно независимост от Испания въз основа на резултатите от обявения за незаконен референдум за независимост на 1 октомври. Националното правителство уволни десетки държавни служители и затвори мрежа от чужди офиси, които искаха да инвестират в Каталуня, но служеха и като \"дипломатически представителства\" за осигуряване на подкрепа за независимостта. когато Тора и кабинетът му встъпят в длъжност. Но испанските власти предупредиха, че контролът може да бъде върнат, ако новото регионално правителство наруши закона. Испанският премиер Мариано Рахой заяви, че не му харесва това, което е чул в понеделник по време на дебатите в парламента около избора на лидер, но добави, че оценката му за Тора ще зависи от действията му. \"Ще заложим на разбирателството и съгласие, гледайки в бъдещето, каза Рахой пред репортери в Сеговия. Но ще го кажа и съм убеден - ще направя така, че да бъдат зачитани законът, испанската конституция и останалите елементи от испанската правна система.\" Кабинетът на Рахой обяви, че той ще се срещне с лидерите на двете основни опозиционни партии на национално равнище - генералния секретар на Испанската социалистическа работническа партия Педро Санчес и Алберт Ривера от партията \"Граждани\", която подкрепя бизнеса. Миналата година и двамата лидери подкрепиха решението на консервативния кабинет на Рахой да постави Каталуня под пряко управление. Ривера, чиято популярност расте в проучванията и чиято партия изпреварва управляващата Народна партия, призова Рахой да удължи прякото управление на Мадрид. Според проучванията 7.5-милионното население на Каталуня е разделено поравно по въпроса дали областта трябва да се отдели от Испания. Повечето хора искат въпросът да бъде уреден чрез референдум, който според сегашния закон само централното правителство може да насрочи. Тора беше четвъртият издигнат кандидат от двете основни формации, подкрепящи независимостта. Испанският Конституционен съд  суспендира закон ,  който би позволил  на пребиваващия в доброволно изгнание лидер Пучдемон да се кандидатира задочно. Бивш регионален министър не можеше по закон да бъде избран, защото бе вкаран в затвора заради участието си в миналогодишния опит за обявяване на независимост. Друг сепаратистки активист също не можеше да бъде избран, защото не му бе позволено да напусне затвора. /БТА", "date": "2018.05.16", "title": "Новият лидер на Каталуня вероятно ще създаде още главоболия на Мадрид"}
{"url": "https://www.dnevnik.bg/sviat/2018/05/16/3179287_krainata_cel_na_trump_-_smiana_na_rejima_v_iran/", "text": "Оттегляйки се от споразумението, подписано през 2015 г., американският президент почти не крие, че крайната му цел е да постигне смяна на режима в Иран, като поразклати още малко икономиката на тази страна. След като заяви във вторник - 8 май, че се  оттегля от Виенското споразумение , Доналд Тръмп не само възстанови изцяло вдигнатите вече санкции срещу Иран, но обяви и други, още по-сурови. Същевременно заплаши американските и европейските компании с репресивни мерки, ако правят бизнес с Техеран. Докато Иран спазваше поетите ангажименти, както впрочем потвърди МААЕ в 11 поредни доклада, а после и чрез своя президент Юкия Амано, САЩ съзнателно решиха да не изпълняват своите, което всъщност ги изолира на международната арена. Никоя от страните, подписали документа, не последва примера им, приветстван единствено от  Саудитска Арабия и Израел , традиционни съюзници на САЩ. Знае се, че американският президент продължава да руши наследеното от своя предшественик Барак Обама. Но \"скъсвайки споразумението\", той почти не крие, че крайната му цел е да постигне смяна на режима в Иран, като поразклати още малко икономиката на тази страна. Процесът между другото е в ход още от 2016 г. Трудностите се множат Международната консултантска фирма \"Маккинзи\" прогнозира през юли 2015 г. 1000 милиарда долара инвестиции в Иран за двайсетгодишен период. Но близо три години след подписването на споразумението Иран е получил едва 10 милиарда от заявените 200 милиарда. Защото въпреки вдигането на първите международни санкции, свързани с ядрената му дейност, американците оставиха в сила наложените преди споразумението от 2015 г. заради неспазването на човешките права и твърденията, че Иран подкрепя тероризма. В страх да не си навлече наказателни мерки от САЩ никоя банка не пожела да гарантира финансирането на мащабни проекти. Тъй че Иран среща все повече трудности и то на фона на изтощителната суша, която трае вече пет години, в съчетание с 40-процентната девалвация на валутата му спрямо долара от три месеца насам. Същевременно американското \"предателство\" засилва позицията на консерваторите в конфликта им с умерения президент Хасан Рохани - според тях Иран е сгрешил, приемайки условията на Виенския документ, заради който жертва близо 100 милиарда долара инвестиции в ядрената сфера. Не са далеч от тази мисъл и  жителите на Иран . Независимо дали става дума за ядрената дейност или за гражданските свободи (блокирано бе приложението \"Телеграм\"), Рохани не можа или не съобрази как да промени нещата. Духът на иранците е отслабнал дотам, че мнозина - от таксиджии до шефове на предприятия, мислят да се изселят в чужбина. Европейците предлагат съдействие, за да остане в сила споразумението от Виена. Дали обаче подкрепата им днес ще е по-ефикасна отпреди, особено щом САЩ заплашват с икономически санкции техните компании? Американците искат впрочем завинаги да забранят на Иран  обогатяването на уран  (безпрецедентно посегателство срещу суверенитета на която и да било държава), да поставят под надзор програмата му за балистични ракети и да го принудят да изтегли войските си от Близкия изток. Защото след победата над общия враг - \"Ислямска държава\", военният принос на Иран, в която бе сметнат за легитимен, Вашингтон вижда вече проблем в иранските сили, оставени в Ирак и Сирия, за да подкрепят местните режими и да създават нови военни бази. И наистина, това геополитическо преподреждане прави Иран непосредствен съсед на Израел. Така еврейската държава вижда на север \"Хизбула\", и то спечелила преди три дни парламентарните избори в Ливан, на юг - Газа, станала съюзник на Иран в сунитския арабски свят, а си дава сметка и за иранската заплаха, тегнеща над Голанските възвишения. Американците показаха колко държат на дадената дума - възможно ли е някакво ново споразумение и дали ще се спазва то? С оглед високите залози и днешното положение на самия Иран преговорите, макар и единствено възможно решение, може да се окажат извънредно трудни за ислямската република. /БТА", "date": "2018.05.16", "title": "Крайната цел на Тръмп - смяна на режима в Иран"}
{"url": "https://www.dnevnik.bg/zelen/2018/05/16/3176922_film_na_patagoniia_razkazva_za_bitkata_za_poslednite/", "text": "Премиерата на филма \"Синьо сърце\" ( BLUE HEART)  разказва за битката на местните хора на Балканите за спасяването на техните реки - последните диви и свободно течащи реки в Европа. Първата прожекция на лентата е тази вечер в 19 ч. в Дома на киното. Продуцент е устойчивата компания за туристическа екипировка \"Патагония\". От сдружение риболовен клуб \"Балканка\" организират и  дискусия  след прожекцията. Премиерата е ден преди срещата на върха между страните от Западните Балкани и Европейския съюз, на която ще бъде одобрена  спорна стратегия , която застрашава реките в региона, посочват организаторите на събитието. Балканите са единственият район в Европа с подобно такова богатство на недокоснати от човека реки – около 30% имат напълно естествен характер. В момента те са повод за сблъсък. Лентата проследява усилията на местните жители и интересите на енергийни лобита в Европа и финансиращите ги банки. От сдружение \"Балканка\" акцентират, че по време на срещата на върха в София на 17 май се очаква да бъде одобрена  Регионалната стратегия за устойчиво развитие на хидроенергетиката в Западните Балкани , финансирана от ЕС. Затова, освен прожекцията и дискусията с гости от региона на следващия ден - 17 май, от 9.00ч. сутринта риболовци и каякари излизат на протест пред НДК с настояване да се спре с унищожението на реките. От 11.00ч. пък в БТА се свиква пресконференция, с участието на партньорите в международната кампания за  спасяването на последните диви реки в Европа , както и гости от Македония, Босна и Херцеговина и Сърбия, каякари, експерти от CEE Bankwatch Network и други. Местните хора, риболовци, каякари и НПО са притеснени, че спорната стратегия предвижда изграждането на 3000 нови ВЕЦ в последните останали естествени реки в Европа. За сравнение, през последното десетилетие в България бяха построени около 170 нови хидроцентрали, които практически ликвидираха живота в тях. От сдружение \"Балканка\" припомнят, че поради ликвидирането на живота в българските реки все повече риболовци и каякари прекарват отпуските си именно по реките на Западните Балкани. Там те наред с много други чуждестранни и местни туристи оставят значителни средства, като подкрепят местната икономика и се наслаждават на запазена природа по устойчив начин. Риболовците смятат, че ако България иска да служи за пример за своите съседи, тя трябва да ги насърчи и да спомогне те да избегнат грешките, които ние допуснахме по пътя към ЕС. Сред тях безспорно е стихийното развитие на ВЕЦ и съсипването на реките ни. Затова днес си струва да се запитаме какво бихме направили, ако трябва да спасим последната дива река, течаща в близост до нас. Риболовците отправят и едно много силно послание към Европейската комисия - \"Спрете да финансирате корупцията на Балканите!\".", "date": "2018.05.16", "title": "Филм на \"Патагония\" разказва за битката за последните диви реки в Европа"}
{"url": "https://www.dnevnik.bg/sport/2018/05/16/3179505_atletiko_madrid_i_marsiliia_shte_si_osporvat_trofeia_v/", "text": "Атлетико\" (Мадрид) и \"Олимпик\" (Марсилия) ще определят първия носител на един от двата европейски трофея тази вечер, след като се изправят един срещу друг във финала в Лига Европа. Сблъсъкът на \"Групама стейдиъм\" в Лион е описван като младостта срещу опита.  \"Дюшекчиите\" , които имат два финала в Шампионската лига през последните четири сезона, излизат срещу една от приятните изненади през годината. Носителят на трофея от 2012 г. \"Атлетико\" е считан за фаворит, заради стабилното си представяне под ръководството на Диего Симеоне. Дотук през сезона \"дюшекчиите\" допуснаха само две загуби в Европа, а головете, които получиха в мрежата си в 14 мача, са едва шест. \"Предупредих играчите, че не бива да подценяват съперника. \"Марсилия\" може да има много млади играчи, но е много силен отбор и ние не си правим илюзии, че ще е лесно. Познавам добре треньора Руди Гарсия и той е един много добър специалист. Опитът ти помага малко, но няма сам да спечели трофея\", каза Симеоне по повод на сравненията между двата отбора. Той може да разчита на Филипе Луиш, който се възстанови по-бързо от очакваното и попадна в групата за финала. \"Дюшекчиите\" нямат никакви проблеми с контузени играчи и се очаква да заложат на най-доброто. За марсилци основната въпросителна беше свързана със звездата Димитри Пайет. Плеймейкърът пропусна последния двубой за сезона в Лига 1 срещу \"Гингам\" заради оплаквания от мускулна травма. Сега обаче Пайет е готов и ще започне. Под въпрос е десният бек Буна Сар. \"Ще бъде един вълнуващ финал, защото практикуваме различен футбол. \"Атлетико\" са отбор, който има богат опит и е много труден за побеждаване, статистиката им говори категорично за това. Ние сме готови да накажем всяка грешка, която те допуснат\", каза Гарсия преди мача. Докато \"Атлетико\" ще играе на пети финал за последните осем години в един от континенталните турнири,  \"Марсилия\"  не е попадал сред последните два повече от десетилетие. За последно французите бяха на финал през сезон 2003-2004, когато отстъпиха именно на испански отбор във финала в Купата на УЕФА след 0:2 с \"Валенсия\". Марсилци имат и още една загуба в предшественика на Лига Европа – през 1999 г. тимът загуби с 0:3 от \"Парма\". Единственият европейски трофей, който до момента \"Марсилия\" спечели, е Шампионската лига през 1993 г. По-паметливите припомниха, че \"Атлетико\" е губил финал в Лион, макар и на стария стадион \"Жерлан\". Това се случи през 1986 г., когато в мач за Купата на носителите на купи \"дюшекчиите\" загубиха с 0:3 от \"Динамо\" (Киев). Двубоят е днес от 21.45 часа и ще бъде излъчен пряко по БНТ1 и БНТ HD.", "date": "2018.05.16", "title": "\"Атлетико\" (Мадрид) и \"Марсилия\" излизат във финала в Лига Европа"}
{"url": "https://www.dnevnik.bg/sviat/2018/05/16/3179512_phenian_zapochna_da_postavia_usloviia_za_da_ima/", "text": "Северна Корея не е заинтересувана от среща на върха със САЩ, ако те продължат да настояват за едностранен отказ на Пхенян от ядрената му програма, заяви днес севернокорейският първи външен заместник-министър Ким Ге-гуан, цитиран от \"Асошиейтед прес\" и ТАСС. \"Ние не сме заинтересувани от преговори, на които ще бъдем притиснати в ъгъла. Не ни остава нищо друго, освен да преразгледаме въпроса за среща на върха със Съединените щати\", каза севернокорейският представител. Той разкритикува също изявленията на Вашингтон, че Северна Корея трябва напълно да се откаже не само от ядрената си програма и балистичните ракети, но и от биологическите и химическите си оръжия. В същото време говорител на южнокорейското министерство на националното обединение обяви, че решението на Северна Корея да отмени междукорейските преговори на министерско равнище, планирани за днес, е достойно за съжаление, предаде \"Ройтерс\". \"Решението на Северна Корея едностранно да отложи преговорите на високо равнище между двете Кореи, изтъквайки като причини годишното съвместно военновъздушно учение между Южна Корея и Съединените щати, противоречи на духа на Декларацията от Панминчжон и е достойно за съжаление\", посочи говорител на министерството. Той призова Севера незабавно да се върне на масата за преговори. Съединените щати и Южна Корея увериха, че учението е с отбранителна цел, но Пхенян го окачестви като военна провокация, насочена срещу положителното политическо развитие на Корейския полуостров.", "date": "2018.05.16", "title": "Пхенян започна да поставя условия, за да има среща със САЩ"}
{"url": "https://www.dnevnik.bg/sport/2018/05/16/3179471_dete_s_fakla_uchastva_v_horeografiiata_na_agitkata_na/", "text": "Нов случай с неприемливо детско поведение привлече вниманието по време на мач в българския футбол. В началото на второто полувреме на  дербито между \"Левски\" и ЦСКА (2:3)  агитката на червените направи хореографията си с димки и факли. Снимка показа, че участие е взело и дете, което размахва запалена факла. Факлите и димките са забранени по стадионите и използването им води до редовни глоби за клубовете. Непълнолетните деца пък могат да влизат на трибуните само с пълнолетен придружител и попълнена декларация. Преди седмица имаше друг случай с недопустимо поведение на деца. По време на финала за Купата на България между \"Славия\" и \"Левски\"  две момчета бяха снимани на пистата пред сектор Б, голи до кръста и с изрисувани тела . До момента нито БФС, нито \"Левски\" са взели отношение по казуса. Остава неясно как и защо децата са се озовали сами на пистата. Бащата на едното момче  обясни, че не е видял какво е изписано на тялото на сина му . Агенцията за закрила на детето  обяви, че ще разгледа случая и че е подала сигнали в БФС и полицията .", "date": "2018.05.16", "title": "Дете с факла участва в хореографията на агитката на ЦСКА"}
{"url": "https://www.dnevnik.bg/bulgaria/2018/05/16/3179510_bedstveno_polojenie_v_pleven_i_biala_slatina_zadari/", "text": "Остава в сила бедственото положение в Северна България, която беше ударена от бури и градушки във вторник. Най-тежките поражения са в Плевен, Кнежа и Бяла Слатина. Няма пострадали, но има много изкоренени дървета, отнесени покриви и наводнени улици, съобщиха от МВР. По разпореждане на премиера Бойко Борисов вътрешният министър Валентин Радев и директорът на пожарната Николай Николов ще посетят Плевен, за да извършат оглед на място на районите, засегнати от бурята. В Община Бяла Слатина силният вятър, дъждът и градушката буквално за минути са изпотрошили циглите по покривите на десетки къщи, изкоренили са десетки дървета, между които и два 15-метрови бора пред сградата на общината. Има съборени стълбове и обърнати са контейнери. Отнесен е покривът на детската градина в село Търнак, предава \"Нова телевизия\". В Плевен вятърът е скъсал жици, разбил е стъклени тераси на жилищен блок, носил е ламарини, изкоренени са десетки дървета Засега няма данни за пострадали хора, освен един ранен – охранител на Плевенската панорама Най-тежко е положението от село Гривица, където поне 50 къщи са с отнесени покриви. При огледа днес сутринта е установено, че щетите са по-сериозни.", "date": "2018.05.16", "title": "Премиерът прати министър Радев на оглед в ударените от градушка общини"}
{"url": "https://www.dnevnik.bg/evropa/2018/05/16/3179514_noviiat_lider_na_katalunia_prizova_za_dialog_s_madrid/", "text": "Новият премиер на Каталуня Ким Тора поиска от испанския министър-председател Мариано Рахой да се съгласи на среща с него, предаде \"Франс прес\", цитирана от БТА. \"Моля определете дата и място\" за среща, каза  Ким Тора  на пресконференция в Берлин, където вчера посети  бившия каталунски лидер Карлес Пучдемон . \"Първата цел на новото каталунско правителство е да предложи диалог на испанското правителство\", заяви Тора и добави, че ще изпрати писмо в този смисъл на Рахой. Очаква се в скоро време Ким Тора да състави правителството си, което автоматично ще отмени наложеното от централното правителство пряко управление над областта със 7.5 милиона жители. Мадрид пое прекия контрол над Каталуня, след като сепаратистките депутати обявиха независимост на областта от Испания на 27 октомври миналата година. Консервативното правителство на Рахой обаче напомня, че може във всеки момент отново да поеме контрола над Каталуня, ако Тора наруши конституцията. Тора добави, че е дошъл в германската столица, за да изрази почитта си към Пучдемон, когото нарече законен премиер на Каталуня. Сега бившият каталунски лидер  се намира в Германия  и очаква решение на германския съд, който разглежда въпроса за екстрадирането му в Испания. Именно той предложи кандидатурата на своя съратник Тора за регионален лидер. В понеделник парламентът в Барселона избра 55-годишния Тора за премиер с 66 гласа срещу 65 при 4-ма въздържали се. Пучдемон също призова за диалог. \"Единственото средство за решение на този конфликт, който е политически - това е демокрацията\", каза бившият каталунски лидер, който избяга от Испания, за да не бъде арестуван. Испанският премиер по-късно отговори, че приема. \"Разбира се, че ще приема президента на Женералитат (Generalitat de Catalunya, автономното регионално правителство на Каталуня), ако той ме помоли\", каза Рахой  по време на визитата си в София . \"Но няма да има република\" в Каталуня, предупреди той. /БТА", "date": "2018.05.16", "title": "Новият премиер на Каталуня призова за диалог с Мадрид"}
{"url": "https://www.dnevnik.bg/zdrave/2018/05/16/3179517_zdravniiat_ministur_prizova_raboteshtite_v_bolnicite/", "text": "Призовавам работещите в болниците във Враца и Ловеч да се върнат на работа. Те ще получават редовно заплатите си, каза днес по \"Нова телевизия\" здравният министър Кирил Ананиев. Той допълни, че когато изготвените оздравителни планове заработят, ще се платят и забавените възнаграждения. Министърът изрази недоволство, че хората от болниците в двата града протестират сега, когато се правят стъпки за стабилизиране на здравните заведения, а не са го направили, когато са се вършили безобразията, довели до задлъжняването им. \"13 и повече години се водят болниците към фалит. Много от работещите са били свидетели на порочните практики, тогава защо не излязоха на протест\", попита той. Той допълни, че яйцата, с които беше замерен здравният заместник-министър Жени Начева от работещи в болницата в Враца, е трябвало да бъдат насочени към хората, докарали здравните заведения до това състояние. \"А те се хвърлят към хората, които искат да стабилизират системата чрез оздравителни планове, въвеждане на стандарти за управление и нов модел за здравно осигуряване\", каза още Ананиев. Министърът подчерта, че няма законово основание да погаси 500 млн. задължения на двете болници, няма как и да се платят заплати, ако не се работи. Ананиев посочи, че откакто е министър, са вдигнати заплатите в спешната помощ, в кръвните банки, Регионалните здравни инспекции, психиатричните болници и на редица други здравни специалисти. \"Правя всичко, което законът позволява\", обобщи Кирил Ананиев.", "date": "2018.05.16", "title": "Здравният министър призова работещите в болниците във Враца и Ловеч да се върнат на работа"}
{"url": "https://www.dnevnik.bg/bulgaria/2018/05/16/3175458_izdirvaneto_na_boian_petrov_produljava_nad_bazoviia/", "text": "Един хеликоптер е излетял тази сутрин от Непал с цел да подпомогне издирващите Боян Петров в района на Лагер 1 и ако е възможно Лагер 2. Това съобщи пред \"Дневник\" Деян Петков от екипа на алпиниста в България. Той няма към момента информация дали времето позволява на хеликоптера активно да участва в операцията, защото времето в Непал не е добро. В Непал времето е по-лошо, отколкото в базовия лагер, уточни Петков. Това пък ще позволи на участващите в издирването пеша да огледат по-голям район. Ръководителят на въздушния екип, включен в издирването, е казал пред индийското издание Dream Wanderlust, че днес ще се направи последно издирване, преди да се правят заключения. Участието на непалски хеликоптери в издирвателната мисия продължава, въпреки че екипът на Боян Петров обяви края на издирването по въздух. Както и друг път са посочвали крайните решения се взимат от участващите в издирването. До момента единствената открита следа от Петров, който страда от диабет, е  инсулинът му . Той е бил намерен в района на Лагер 3 (7500 м) от китайски катерачи. Бяха открити и други предмети, за които се смята, че може да са негови, но все още няма потвърждение на това. При издирването вчера в района на Лагер 1 не бяха открити следи от алпиниста. Българският алпинист е в неизвестност от 3 май, като преди това е тръгнал в атака на връх Шиша Пангма.", "date": "2018.05.16", "title": "Издирването на Боян Петров продължава над базовия лагер"}
{"url": "https://www.dnevnik.bg/evropa/2018/05/16/3179518_es_vse_oshte_predostavia_nezakonni_subsidii_na_eurbus/", "text": "Световната търговска организация (СТО) постанови вчера, че ЕС продължава да предоставя незаконни субсидии на самолетостроителя \"Еърбъс\" (Airbus), съобщиха световните агенции, цитирани от БТА. Апелативен орган на СТО подкрепи първоначалното решение на организацията, според което помощта за концерна е довела до загуби от продажби за американския му конкурент \"Боинг\" (Boeing) на пазара за самолети с две пътеки и за много големи самолети. Решението означава, че САЩ могат да поискат арбитър да определи ответните мерки, които Вашингтон би могъл да наложи срещу блока. Представяни съответно от Вашингтон и Брюксел, двете най-големи самолетостроителни компании в света водят битка в СТО от 14 години, припомня ДПА. При различни решения организацията постанови, че и двете страни са получавали незаконни субсидии. Вчерашното решение не прекратява спора, тъй като СТО все още не се е произнесла по обжалване от ЕС на постановление за американски субсидии, издадено преди година. Решенията на СТО включват препоръки страните да следват политика, съобразена с правилата на международната търговия, но организацията няма правомощия да налага санкции за неспазването им. Разпореждането е насочено към действията на ЕС като цяло, както и към четири от страните членки - Великобритания, Франция, Германия и Испания, уточнява АП. То е по дело, започнато през 2004 г. Еврокомисарят по търговията Сесилия Малмстрьом заяви, че ЕС ще вземе бързо мерки, за да гарантира, че напълно спазва окончателното решение на СТО по това дело, допълва ДПА. Тя призова организацията да отхвърли множеството твърдения на САЩ, че тази подкрепа е навредила на продажбите на \"Боинг\".", "date": "2018.05.16", "title": "ЕС все още предоставя незаконни субсидии на \"Еърбъс\", заяви СТО"}
{"url": "https://www.dnevnik.bg/na_put/2018/05/16/3179365_dujdovna_staia_v_koiato_shte_ostanesh_suh_priema/", "text": "Дъждовна стая - такова преживяване може да съществува пълноценно само на място, където дъждът е необичайно явление. Именно така са постъпили в Шарджа - град в североизточната част на Обединените арабски емирства. Стаята всъщност е доста просторно помещение, от чийто таван се леят неспирни струи вода. След като влезе в полутъмното пространство посетителят чува звука на падащите капки и усеща дъждовната свежест на въздуха. При това - без да се намокри. Специални датчици следят движенията и спират водата над мястото, на което е застанал. Така се създава необичаен ефект - да се разхождащ под дъжда без върху тебе да падне и капка. В стаята се използват 1200 литра оборотна самопречистваща се вода. Дъждовната стая всъщност е арт проект на лондонското студио Random International, специализирано в експериментални и дигитални техники в съвременното изкуство. Инсталацията е създадена през 2012 г. и досега е представяна на различни форуми в Лондон, Ню Йорк, Шанхай, Лос Анджелис. Благодарение на усилията на местната фондация в подкрепа на изкуството  Sharjah Art Foundation  ще остане завинаги в емирството. Посетителите се предупреждават да не внасят храни и напитки, а правенето на снимки е изцяло на тяхна отговорност и риск. Тъмните лъскави и отразяващи дрехи вредят на сензорите, високите токчета не са препоръчителни. Организаторите правят уговорката, че ако човек рязко сменя посоката на движението, е възможно и да се намокри.  Входът е 25 дирхама или около 5 евро за възрастни, за ученици има намаление, а децата под 5 г и хората с увреждания влизат безплатно. Работното време е от 9 до 21 ч. с изключение на петъците, когато е по-кратко.", "date": "2018.05.16", "title": "Дъждовна стая, в която ще останеш сух, приема посетители в Шарджа"}
{"url": "https://www.dnevnik.bg/ot_vas/novini_ot_vas/2018/05/16/3178899_centralniia_ploshtad_v_skopie/", "text": "Много е изписано за централния площад на Скопие. Имах възможност да го видя след доста години отсъствие. Бях поразен и раздвоен в усещанията си. В радиус от 10 метра ме поразява поне един паметник, комбинация от различни столове и епохи. Под паметника на Гоце Делчев артистка изнасяше концерт на китара – удивително добър и дълбок звук, с майсторство и чувство", "date": "2018.05.16", "title": "Централния площад в Скопие"}
{"url": "https://www.dnevnik.bg/politika/2018/05/16/3179526_mnogo_hora_vdiasno_se_pritesniavat_ot_silata_na_sds/", "text": "Много хора вдясно се притесняват от силата на СДС, това обяви лидерът на партията,  който се готви да напусне поста  на конференцията на 7 юли, Божидар Лукарски. Изявлението дойде в отговор на въпрос дали партията би се присъединила към  новия проект \"Демократична България\" . Лукарски подчерта, че между програмите на СДС и обединението около Христо Иванов има много различия. Според него сериозна несъвместимост има и между програмите на събраните в \"Демократична България\" ДСБ, \"Зелените\" и \"Да, България\". Лукарски повтори, че структурите на СДС по места ще могат да се коалират свободно, без да искат разрешение от централата. Имало договорка обаче да не се работи съвместно с БСП. Лукарски посочи, че СДС е партията с най-силните местни структури и е било голяма грешка преди от централата да казват кой с кого да се коалира, без да се отчита \"местният климат\". Лидерът на синята партия посочи, че не се оттегля под натиск и не подготвя свой заместник. Той уточни, че не смята да напуска политическия живот и СДС, но как ще присъства в тях ще реши допълнително. Относно линията на СДС Лукарски каза: \"Аз отдавна съм заявил моето мнение и виждам, че то събира все повече и повече поддръжници. Мисля че ще вземем решение за такава линия - консервативно-патриотична.\"", "date": "2018.05.16", "title": "Много хора вдясно се притесняват от силата на СДС, обяви Лукарски"}
{"url": "https://www.dnevnik.bg/evropa/2018/05/16/3179522_es_vuznegoduva_sreshtu_mosta_svurzvasht_krim_i_rusiia/", "text": "Европейският съюз нарече откриването на Кримския мост крачка \"към насилствената интеграция на Крим в състава на Руската федерация\" и действие, подкопаващо суверенитета на Украйна, предаде ТАСС. \"Русия построи Керченския мост на Кримския полуостров без съгласието на Украйна. Това е поредно нарушение на териториалната цялост на Украйна от Русия. Създаването на моста има за цел по-нататъшната насилствена интеграция на незаконно присъединения Крим в състава на Руската федерация и изолацията му от Украйна, част от която е той\", се казва в разпространено в Брюксел изявление на говорител на външнополитическата служба на ЕС. В него се посочва също, че мостът ограничава достъпа на плавателни съдове до украинските пристанища на Азовско море. Франция също отправи критики, след като вчера руският президент Владимир Путин откри най-дългия мост в Европа, свързващ Крим и Русия. Франция осъжда изграждането от Русия на Керченския мост, което допринася за лишаването на Украйна от пълен достъп до нейните международно признати териториални води и използването им, заяви говорителят на външното министерство Аниес фон дер Мюл, цитирана от \"Франс прес\". Франция остава твърдо привързана към възстановяването на суверенитета и териториалната цялост на Украйна, добави тя. Париж също така съжалява за присъствието на френски депутати на  церемонията по откриването , определяйки го като лична инициатива, която не ангажира отговорността на френските власти. /БТА", "date": "2018.05.16", "title": "ЕС възнегодува срещу моста, свързващ Крим и Русия"}
{"url": "https://www.dnevnik.bg/evropa/2018/05/16/3179529_bivsh_frenski_ministur_be_osuden_na_chetiri_godini/", "text": "Бившият френски министър на бюджета Жером Каюзак беше осъден вчера на втора инстанция от съда в Париж на четири години затвор, от които две условно по дело за укриване на данъци и пране на пари, предаде \"Франс прес\", цитирана от БТА. На Каюзак беше наложена глоба от 300 000 евро и петгодишна забрана да заема изборни длъжности. В делото срещу него на първа инстанция през 2016 г. бившият козметичен хирург получи тригодишна присъда. Бившата му съпруга Патрисия Менар също бе осъдена и получи две години затвор за финансови измами. Адвокатът му Ерик Дюпон-Морети определи присъдата на втората инстанция като \"умерена\". Каюзак подаде оставка през 2013 г., след като призна, че над 20 години е имал недекларирани сметки - първо в Швейцария, а по-късно в Сингапур. Преди това той няколко пъти отрече обвиненията, включително в драматична реч пред долната камара на парламента. След като призна вината си, Каюзак бе изключен и от Френската социалистическа партия, в която членуваше от 70-те години на миналия век.", "date": "2018.05.16", "title": "Бивш френски министър бе осъден на четири години затвор, две от които условно"}
{"url": "https://www.dnevnik.bg/bulgaria/2018/05/16/3179531_protest_se_obiavi_sreshtu_reshenie_na_svetiia_sinod_da/", "text": "Около 30 души се събраха пред Синодалната палата тази сутрин в знак на протест срещу  решението на Светия синод на българската църква  да не участва в планираното съвместно честване на 1000-годишнината от основаването на Охридската архиепископия, предаде агенция \"Фокус\". Протестът започна в 09.00 часа пред Синодалната палата на ул. \"Оборище\". Те носят българско знаме и транспаранти с надписи: \"Не се страхувайте да сте майка-църква на Охридската архиепископия\" и \"Седем века Охридската е била на цяла България\" и други. Тържествата за 1000-годишнината от основаването на Охридската архиепископия ще са на 27 май, а поканата към българската църква дойде от македонският архиепископ Стефан. В края на ноември миналата година Св. синод на БПЦ се съгласи да  съдейства на Македонската православна църква  за установяването на каноническия й статут. Малко преди това  патриарх Неофит заяви, че Българската църква трябва да поеме подадената ръка от Охридската архиепископия,  \"защото те са наши братя и наш народ\".", "date": "2018.05.16", "title": "Протест се обяви срещу решение на Светия синод да не се участва в съвместно честване с Македония"}
{"url": "https://www.dnevnik.bg/bulgaria/2018/05/16/3179521_konferenciiata_mediina_svoboda_i_pluralizum_izluchvane/", "text": "\"Дневник\" предава на живо международната конференцията \"Медийна свобода и плурализъм\", която започна тази сутрин в София. Форумът е организиран от четири професионални сдружения от сектора: Европейската асоциация на издателите на вестници (ENPA), Европейската федерация на журналистите, Европейската асоциация на издателите на списания и Съюзът на издателите в България. Сред участниците са Марк Декан - главен изпълнителен директор на голямата европейска издателска компания \"Рингиер Аксел Шпрингер медиа\", Оливер Вуйович, генерален секретар на Организацията на медиите от Югоизточна Европа (SEEMO), Полин Аде-Мевел, която ръководи балканския офис на \"Репортери без граници\", и Матю Каруана Галиция - журналист в малтийския офис на Международния консорциум на разследващите журналисти (ICIJ), който е и син на взривената в колата ѝ журналистка и борец с корупцията Дафне Каруана Галиция.", "date": "2018.05.16", "title": "Конференцията \"Медийна свобода и плурализъм\" (излъчване на живо)"}
{"url": "https://www.dnevnik.bg/detski_dnevnik/2018/05/16/3177423_pomosht_rodnini_v_socialnite_mreji/", "text": "Ами какво друго да отговориш на леля си в Facebook, която коментира по този начин твоя снимка с нова приятелка?! Само приятелка, много симпатична, и при това адашка. Пред всичките ти 465 приятели. Но нищо, те са свикнали, че леля ти Роза, а и майка ти Евдокия лайкват и се изказват под всяка публикация, която се появи на стената ти. Ако си тийнейджър и имаш онлайн профил, не можеш да откажеш приятелство на баща ти, вуйчо ти, стринка ти, калеко Йордан (той поне е забавен пич), разбира се, всички братовчеди, ами какво да правиш с Боянка, която е още на 11 - да, има профил, но не, не искаш да ти чете глупостите ти. Често нямаш избор. Но поне можеш да избираш в коя социална мрежа какво да публикуваш. Ако Facebook е мрежата на родителите, лелите и чичовците, то вероятноста да се засечете в YouTube, Instagram, Pinterest или SnapChat е доста по-малка. Да, Facebook заедно с Google e на първо място в най-често ползваните сайтове и приложения от българските тийнейджъри (71%), но е плътно следван от останалите гореизброени. Същото изследване на  Safenet  показва, че докато 66% от децата използват социални мрежи всеки ден, само 38% постват (от \"пост\" на английски - публикация на български - бел.ред.) по нещо. Това означава, че повече наблюдават и по-малко споделят. И внимателно избират според публиката си къде какво да пуснат. Но това не означава, че ние, техните роднини, не трябва да положим усилия да се научим да използваме социалните мрежи по по-удачен и даже възпитан начин. Как? Трябва да знаем колкото се може повече как и за какво тийнейджърите използват интернет, както и как самите ние можем да им помогнем да се предпазят от опасностите там и едновременно с това да сме разбрани и разбиращи, и по възможност куул (от англ. - страхотни) онлайн приятели на децата си. За никого не е никаква изненада, че днес българските тийнейджъри влизат в интернет по-рано от всякога, онлайн са по-често от всякога и са по-мобилни интернет потребители от всякога. Според изследванията на  Safenet  средната възраст, на която децата започват да използват интернет, е паднала от 9 години през 2010 г. на 8 години през 2016 г. Най-често влизат онлайн за пръв път на около 7 години, което е с 3 години по-рано, отколкото през 2010 г. А 93% от българските тийнейджъри са в интернет всеки ден. Ако питаш тях, най-вече играят игри, готвят се за училище, слушат музика, гледат филми, четат информационни сайтове и чак тогава просто киснат в социални мрежи и сайтове за видеосъдържание. Само че, когато реално се засече къде най-често са в интернет, излиза, че това са социалните мрежи. И разбира се, оказва се, че е по-вероятно да се занимават с 11 други дейности в мрежата, отколкото да учат онлайн. (24% от тях не са използвали интернет за учебни цели през последния месец, а само около половината са го правили поне веднъж седмично.) На седмична база най-често гледат видеоклипове (89%), слушат музика (86%) и влизат в социални мрежи (73%). И разбира се, огромна част от тях – над 80% – използват чат приложения за разговори с познати, непознати, близки, далечни, приятели и неприятели. И пак без изненади от другата страна онлайн вече ги чакаме ние, техните роднини. Както децата, така и възрастните прекарваме все повече време онлайн. На всичко отгоре обаче и ние самите не разбираме достатъчно добре интернет пространствата, а и много ни е страх какво може да се случи там на децата ни. А и нас самите никой не ни е учил на отговорно, безопасно, а и впечатляващо поведение онлайн. Но може да се опитаме да съжителстваме заедно онлайн, и то така че всички да имаме полза, а и да ни е приятно. Започваме с това как да сме готини и ще стигнем до безопасността: - Не харесвайте и не коментирайте всичко, което децата ви имат на стените си. - Запазете палците и сърцата за добрите им публикации (статуси, снимки, от трети източници). Така хем няма да им досаждате, хем ще им покажете какво наистина оценявате и харесвате. А и те няма да останат с впечатлението, че ги следите изкъсо, въпреки че най-вероятно е точно така. - Въздържайте се вие самите да оставяте съобщения, статии, снимки на техните стени. \"Забрави си чадъра, ако се намокриш, преоблечи се с екипа за физическо\" не е съобщение, което да лепнете публично на стената на сина си. Преди да напишете каквото и да било, помислете дали бихте им го казали пред целия свят, или това е лична, смущаваща, дори засрамваща информация, която е по-добре да си кажете или напишете само на четири очи. Използвайте и вие чат приложенията за общуване с децата си. - Не ги разпитвайте за всяко нещо, което са публикували, харесали (лайкнали, както казват), потвърдили, че ще посетят (атенднали), коментирали и т.н. Това, че са харесали страницата на белгийски фестивал, не означава, че утре ще тръгнат на стоп натам с две торби парти наркотици. - Не се сприятелявайте с всеки техен приятел. Може да изпратите покани за приятелство на онези деца, които са израснали пред очите ви и са ви близки и дори приятели и в реалния живот. - Премисляйте и вие какво публикувате. Децата ви и техните приятели, с които сте се сприятелили, ще го видят. А малко или много вие сте модел за подражание. Отново трябва да е само и единствено нещо, от което няма да се срамуват и да е в правилната посока на възпитание. - За снимките: Не им се карайте публично под тях, особено ако са \"невинни\" смешки. Но ако видите снимка на дъщеря си по бельо или поразсъблечно селфи с нацупени устнички, може би е време за спокоен и загрижен разговор какво е редно да се пуска публично онлайн и какво не. Безопасността онлайн е огромна тема и може би една от най-важните тук. Знаете ли, че около една трета от българските деца в социални мрежи са с публични профили по данни на  Safenet ? Една трета са общували онлайн с човек, когото не са срещали на живо, и около една пета са се срещали на живо с хора, с които първо са се запознали в интернет. Образовайте се първо вие и говорете с тях. Открито, уверено, спокойно, обмислено, като загрижен приятел. По-добре им помогнете да се научат как да се предпазват, как да разпознават, че нещо не е наред, и какво да направят в беда. Не можем да ги предпазим от всичко – със забрани и ограничения – но можем да ги информираме възможно най-добре и те сами да могат да реагират както трябва, ако им се наложи. Говорете с тях и за насилието, и за тормоза онлайн, и за секстинга. - Ако не знаят как, помогнете им да заключат профилите си. Във всички социални мрежи. Прегледайте заедно настройките и преценете кои групи приятели какво могат да виждат. Например ако споделят готино видео от YouTube, може да е с публичен достъп. Но снимките от пътувания, ваканции и най-вече от партита, е препоръчително да не са достъпни за хора, които не са в списъка им с приятели. Или дори с определени приятели. Настройте и кой може да ги споменава в неговите публикации. Най-добре е и да сложите опцията, при която първо преглеждат публикацията или снимката, на които са тагнати (отбелязани от друг в публикацията), одобряват и тогава се вижда на стената им. - Не е добре прекалено често да се чекират (функцията за показване на местоположение - бел.ред.) и социалните мрежи да знаят във всеки момент къде са и какво правят. Не е толкова интересно, а и има всякакви хора, които могат да започнат да ги преследват и да им досаждат. Седмичният график за спорт, училище, СИП и час при фризьор са си само за тяхно лично ползване. В кой ресторант са и какво ядат е информация, която не е от жизненоважно значение за околните. Полезно е, ако казват къде кое е супервкусно или на кои места приятелите им да не стъпват и защо. - Отново за снимките: никога да не качват голи снимки където и да било в интернет. Дори за малко, дори да са заключени и достъпни само за определен брой приятели. Дори в чат между двама души. Веднъж качено нещо в интернет, то никога не изчезва напълно, дори да го изтриеш. Това важи с пълна сила и за SnapChat - не могат да бъдат сигурни, че след като са пратили \"неприличен\" снап на някого, след 24 часа той вече ще е изчезнал и забравен. Снимки на паспорти, лични карти, банкови сметки, важни документи – колкото по-малко ги има в електронен формат, толкова по-добре. Знаем, че парични измами стават достатъчно често, особено по нашите географски ширини. Не само с пенсионери. И така не е лесно и се учим през цялото време. Но с малко желание и усилия, ще ни се получи. И помислете, преди да публикувате следващото \"Не си вдигаш телефона, къде си...\" под последната публикация на племенника си във \"Фейсбук\". Има и други начини.", "date": "2018.05.16", "title": "Помощ! Роднини в социалните мрежи..."}
{"url": "https://www.dnevnik.bg/sport/2018/05/16/3179542_planinskiiat_vodach_kami_rita_e_izkachil_everest_za/", "text": "Планинският водач  Ками Рита  постави рекорд, като се изкачи на Еверест (8848 м) за 22-ри път. Според информацията от компанията Seven Summit Treks, цитирана от thehimalayantimes.com, той е стъпил на най-високия връх около 8.30 часа местно време. \"Ками Рита, който е основен водач в експедицията на Seven Summit Treks, написа историята на покрива на света\", заявиха от компанията. Посочва се, че той е започнал атаката си към върха от Лагер 4 заедно с още деветима китайски алпинисти във вторник вечерта. Миналата година 48-годишният Ками Рита изкачи Еверест за 21-ви път и изравни рекорда на други двама шерпи, които обаче вече са се пенсионирали. Наскоро той изрази намерение да продължи да се качва с мисълта за рекорд. Пред \"Индипендънт\" заяви, че планът му е да качи Еверест поне 25 пъти. \"Искам да поставя нов рекорд не само заради самия мен, но и заради семейството ми и всички шерпи и за страната ми Непал\", каза тогава Ками Рита. За него катеренето е семейна традиция. Баща му е сред първите професионални водачи, след като Непал отваря за чужденци планината през 1950 г. Неговият брат изкачва Еверест 17 пъти. Повечето от неговите роднини са се качвали поне веднъж. Решава да стане водач, когато е дете. \"Растейки в село, аз завиждах на тези, които, идвайки си от експедиции, носят хубави дрехи и други интересни неща\", спомня си той.", "date": "2018.05.16", "title": "Планинският водач Ками Рита е изкачил Еверест за рекорден 22-ри път"}
{"url": "https://www.dnevnik.bg/razvlechenie/2018/05/16/3179547_v_kan_spaik_lii_kritikuva_rasizma_a_lars_fon_trier/", "text": "Известеният с обществената си защита на цветнокожото население в САЩ афроамерикански режисьор Спайк Лий разтърси фестивала в Кан с яростно слово срещу подновеното насилие от расистки подбуди в страната му. Това се случи на пресконференцията, последвала емоционалната премиера на филма  \"Крайнодесните изстъпления стават не само в Америка, а навсякъде по света и именно заради това трябва да се събудим. Нямаме право да мълчим. Проблемът не е само черен, нито само бял. Ние живеем на тази планета, а онзи човек в Белия дом има кода за атомната бомба. Всяка вечер си лягам с тази мисъл\", гневно заяви Лий в Кан. За първия чернокож полицай Филмът е адаптация на автобиографичен роман на Рон Сталуърт, от когото неотдавна широката публиката научи, как точно в началото на 70-те години на миналия век първият официално назначен в Щатите чернокож полицай е успял да се внедри в строго охраняваните редица на расистката организация \"Ку-клукс-клан\". Към документалния разказ от първо лице Спайк Лий е добавил много собствен темперамент и страст. За това страхотно му помага талантливият Джон Дейвид Уошингтън (син на небезизвестния Дензъл Уошингтън), бивш футболист, а сега вече и актьор, който умело се представя за яростен защитник на Америка \"без чернокожи\". Това се случва по телефона, защото именно чрез него героят му Рон успява да подведе белите расисти до степен такава, че те дори се съгласяват да му издадат карта за членство в мистериозната им организация. Физическите срещи на измисления расист Рон с фанатизираните идеолози на \"бяла Америка\" стават благодарение на полицая Флип Цимерман, чиито прадеди са евреи (в изпълнението на прекрасния Адам Драйвър). Той директно се озовава в расисткото гнездо, за да слуша и повтаря патетични речи (включително и срещу евреите), да яде, пие и тренира как най-добре да стреля по чернокожи в подготвяната смъртоносна атака срещу тях. Така фиктивният герой \"две в едно\" дава възможност на Спайк Лий да се развихри в писането на типични ку-клукс-клановски изрази, които нормално мислещ човек не би могъл да произнася без неудобство. Всъщност филмът, би могъл да изглежда декларативен, ако не бяха чувството за хумор на Лий и, естествено, неговата непреклонна гражданска позиция. Тъкмо тя прави мост между миналите събития и днешната епоха, в която слоганът \"Америка първа\" отново се е превърнал в нещо повече от мода. За да подчертае това, Лий вгражда във филма си документални кадри от миналогодишната трагедия в Шарлотсвил, когато една жена и двама полицаи намериха смъртта си по време на крайно дясно шествие. \"Вече не помня, какъв точно финал исках преди това. След безумията за т.нар. бяло превъзходство от миналата година бях абсолютно сигурен, че кадрите с убийството на жертвите ще бъдат във филма\", заяви пред международната пресата Лий, която от своя страна не пропусна да забележи, че на самия финал цветното изображение на преобърнатия американски флаг постепенно става черно-бяло. Изненадващото включване на Жан-Люк Годар Както се очакваше, \"Книгата на образите\" на легендарния швейцарец Жан-Люк Годар, създател на филмовите шедьоври \"До последен дъх\" (1960), \"Презрението\" (1963), \"Лудият Пиеро\" (1965) и единствен жив представител на френската \"нова вълна\", не пристигна в Кан. Но за всеобща изненада 87-годишният режисьор участва в своята пресконференцията от дома си в Швейцария, като връзката с него се осъществи чрез мобилен телефон. По повод на стотиците фрагменти от игрални и документални филми от различни епохи, прецизно и педантично вплетени в поредния му \"атипичен\" филм, чието послание отново се върти около смисъла и безсмислието на съществуването, Годар успя да сподели : \"Един филм се снима, за да покаже това, което се прави, и повечето филми в Кан правят точно това. Малко филми се снимат, за да покажат какво не се прави. Надявам се \"Книгата на образите\" да предизвика размисъл за онова, което не се прави.\" И допълни, че сглобяването на хилядите кадри в продължение на над четири години го е накарало да изгледа повече филми, отколкото е изгледал за същия период главният селекционер на фестивала в Кан Тиери Фремо. Новата творба на Годар напълно защити образа му на \"енигматичен, но много синтетичен\" автор, когото френската преса обожава заради уникалната му визуална, литературна и не на последно място философска култура. Да снимаш нелегално Съвсем недалеч от дома си се е намирал и иранецът Джафар Панахи, докато е снимал малкия си, но много чувствителен филм \"3 лица\". Както е известно, заради дейност, оценена преди осем години от властите като вражеска, на Панахи му е забранено да снима филми и да дава интервюта в продължение на двадесет години. Въпреки нечовешките ограничения, на които е подложен, режисьорът упорито продължава да снима, а творбите му успяват да напуснат Иран и да бъдат показвани и награждавани на най-големите международни фестивали. \"3 лица\" е четвъртият филм, който Панахи снима нелегално и в който отново снима себе си. Качва се в колата си, кара я сам, в компанията на популярна актриса. Целта им е затънтено селце, от което младо момиче е подало тревожен сигнал, инсценирайки собственото си самоубийство. Така под погледа на Панахи се разиграват страсти, породени от сблъсъка на крайния консерватизъм (семейството не разрешава на младото момиче да учи) и мечтите за повече свобода. Както обикновено, емоционалното съдържание на Панахи, нерядко определян като режисьор с пределно чист морал, е обагрено от тъга. Този път обаче тъгата е най-вече по непрежалимия Абас Киаростами, напуснал този свят само преди две години. Заради специфичната си визуална живопис \"3 лица\" е колкото филм на Панахи, толкова и на Киаростами. Топлина и нежност се излъчват и от най-новия филм на признатия майстор на японското кино Хирокадзу Коре-Еда \"Семейна история\". Възрастна жена, (почти) семейна двойка, младо момиче и малко момче живеят в къща без адрес и се прехранват с откраднатото от супермаркетите. Случайно попадат на малтретирано от родителите си момиченце и започват да се грижат за него. От този момент нататък Коре-Еда показва добротата и радостта от споделянето на нежност и грижовност към другия в среда, която би предположила развихрянето на напрежение и омраза. Разпределили социалните си роли по странен, но справедлив начин, тези хора се обичат така, сякаш никога не са познавали нищо друго. Когато неформалната им комуна все пак е разкрита, се оказва, че външният свят не може да проумее странната им човещина. Като цяло филмът дължи много на всички изпълнители, но най-вече на двете дечица – навлизащото в пубертета момче и невръстното момиченце. Поне до този момент \"Семейна история\" е филмът с най-сериозни шансове за \"златото\" на Кан. Ларс фон Триер разочарова За сметка на това \"Къщата, която Джак построи\" (извън конкурса) на скандалния датчанин Ларс фон Триер разочарова. Широко рекламираният психологически трилър за серийния убиец Джак, който през цяло едно десетилетие (1970 - 1980) е държал на нокти почти цяла Америка, не можа да спечели симпатиите на зрителите, нито признанието на критиката. Независимо от успешните алегорични епизоди на места провокативната идея на Триер, че убиването може и трябва да бъде творчески акт, филмът стои изкуствено и не постига мащаб, достоен за режисьор от неговия ранг. Мат Дилън, чийто герой реже женски гърди, стреля в детски главички или души, донякъде спасява нещата, но като че ли Ума Търман и Бруно Ганц не му помагат особено. Повечето от героите действат предвидимо и отнемат много от съспенса на филма, единственото нещо, в състояние да задържи вниманието на зрителите. Впрочем въпреки фраковете и изисканите тоалети много от тях напуснаха премиерната прожекция преди нейния край. А самият Триер се появи в Кан в доста необичаен вид, който, дали заради болест или заради друго, решително го отдалечава от образа му на най-талантливия меланхолик на световното кино. Днешният Ларс фон Триер изглежда и най-вероятно е твърде, твърде уморен.", "date": "2018.05.16", "title": "В Кан Спайк Лий критикува расизма, а Ларс фон Триер разочарова"}
{"url": "https://www.dnevnik.bg/politika/2018/05/16/3179554_niamalo_da_ima_protest_na_prevozvachite_a_shestvie_v/", "text": "Утре няма да има протест на българските превозвачи, а мирно шествие в подкрепа на правителството. Това каза депутатът от ГЕРБ Станислав Иванов в декларация от името на парламентарната група. Протестът на превозвачите утре ще бъде по бул. \"Цариградско шосе\" в София, като е планирано да се паркират тирове и автобуси в десните ленти през целия ден, което  ще доведе до задръствания . Превозвачите  протестират срещу  предлаганите от Брюксел по-строги правила, които включват повече разходи за работодателите за командировки и осигуровки на шофьорите. Опасенията са, че така българските фирми ще фалират, а бизнесът им ще бъде иззет от западните конкуренти. \"От 31 май 2017 в Съвета на Европа се предлага пакет за \"Мобилност 1\" , на 8 юни се предлага решението, което преди това е съгласувано с Министерския съвет и се начертават червените линии, от които правителството не може да отстъпи. Те до ден днешен продължават да се защитават от българското правителство. Вчера имаше кръгла маса, на която бяха поканени всички български превозвачи. Там министър Московски изрази становището на българското правителство\", заяви Иванов. Думите му са насочени към БСП, които използват недоволството, за да обвинят ГЕРБ, че не са защитили в достатъчна степен българския бизнес. От БСП твърдят, че правителството е реагирало в последния момент и дори, че е подкрепяло законодателния пакет в ЕП и ЕК. \"Не искам да чувам приказки от БСП, че българското правителство е загубило една година. Преди една седмица експлоатирахте тази тема. Помагате ли вие на българския транспортен бранш или не? Напротив, вие не помагате, а наслагвате напрежение. На внушението, че утре ще има протести - утре няма да има протести, а мирно шествие в подкрепа на българското правителство. Господа, смирете се, докато българското правителство си върши работата\", каза още Иванов. Според него, ако се приеме след 4 седмици да се прави почивка, с декларация от превозвача ще се посочва къде искат да почиват. Той уточни, че ще се почива извън кабината единствено когато се осигурят необходимите европейски условия – като изграждането на охраняеми паркинги. Георги Свиленски (БСП) му отговори, че пред документите и от ГЕРБ трябва да мълчат. По-рано БСП безуспешно поиска премиерът Бойко Борисов да бъде изслушан в парламента по позицията на правителството за \"втория мобилен пакет\". БСП обвини премиера Бойко Борисов в наивитет заради това, че се ласкаел от \"Конграчулейшънс\", \"Мон шери\", \"Либе Бойко\". В декларация от парламентарната трибуна социалистите обявиха, че правителството не е защитило превозвачите и че с цената на един бранш се плаща за репликата на германския канцлер Ангела Меркел \"Либе, Бойко\".", "date": "2018.05.16", "title": "Няма да има протест на превозвачите, а шествие в подкрепа на правителството, смятат от ГЕРБ"}
{"url": "https://www.dnevnik.bg/bulgaria/2018/05/16/3179588_zoologicheska_gradina_v_sofiia_stana_na_130_godini/", "text": "През 2018 г. Софийският зоопарк празнува своя 130-годишен юбилей, съобщиха от пресцентъра му. По време на дългата си история той преминава през две световни войни, променя местонахождението си и става едно от най–атрактивните и обичани места в София и България. Зоологическата градина е създадена през 1888 г. с указ на княз Фердинанд Сакскобургготски. Той е бил естествоизпитател с интереси и познания в областта на ботаниката и зоологията. Първото животно в зооколекцията му е бил черен лешояд (картал), уловен от българската природа и подарен на княза. Царската зоологическа градина е била изградена в близост до Софийския университет и се е радвала на голям интерес от гражданите на София и от жителите на цялата страна. Разнообразието на видове в зооколекцията е било впечатляващо – множество птици като брадати лешояди и други хищни птици, фламинго, хумболтови пингвини, щрауси, папагали и различни видове фазани, както и водоплаващи птици, като повечето успешно са се размножавали. Имало е кафяви, а по-късно и бели мечки, лъвове и тигри, голямо разнообразие от тревопасни животни – козирози, диви кози, елени, камили, антилопи и бизони; примати като капуцини и павиани, терариум, в който най–едрият обитател е бил алигатор. През 1912 г. от Хамбург пристигат двойката индийски слонове Нал и Дамаянти. Предоставят им обора в двореца Врана, а през 1929 г. са преместени в Зоологическата градина в специално построения слонарник. С тяхната поява започва традиционното отглеждане на слонове в Софийския зоопарк. Това е причината днес емблемата на Зоологическа градина - София, да е слон с корона. В този период уредници и директори на Царската зоологическа градина са били Ернст Хублайн, Бернхард Курциус и Адолф Шуман. На 1 август 1914 г. избухва Първата световна война и снабдяването на Зоологическата градина през този период с храни и материали става чрез интендантството на двореца. Почти всички работници, които трябва да се грижат за животните, са пратени на фронта, което създава трудности. Тогава Зоологическата градина е пряко подчинена на Природонаучния музей и на неговия директор д-р Иван Буреш и годините на войната са преживени без особени сътресения. В историята за Софийския зоопарк има тежки моменти като бомбардировката над София по време на Втората световна война на 30 март 1944 г. Няколко бомби падат върху зоопаркаَ .Част от животните загиват, а директорът Павел Патев заедно с няколко гледачи обикаля с каруца из руините на София, за да търси убити коне и волове за храна на оцелелите хищници. С много самоотвержени усилия от персонала Зоологическата градина в София е възстановена след тези трагични събития. Зооколекцията постоянно нараства и се развива. Това налага преместването ѝ на ново, по-обширно място. В началото на 1966 г. идейният проект за новия зоопарк, изработен от архитектите Радославов и Илиев, е готов. Планирано е той да бъде в Горни Лозенец, близо до планината Витоша, и изграждането му да става на три етапа в продължение на петнадесет години. В периода 1984 - 1986 година Софийският зоопарк заедно с всичките му обитатели е преместен на сегашното място. Днес Зоологическата градина е един от най-красивите паркове със специално предназначение в София. Върху площ 235 декара там живеят около 2000 животни от 280 вида в цял свят, растителността е грижливо поддържана и посетителите могат да видят над 50 интересни дървесни вида, различни храсти и уникална японска градина. Едни от емблематичните животни в столичния зоопарк днес са индийският слон, белият носорог, хипопотамите, африканските лъвове, леопардите и ягуарите, кафявите мечки, гибоните и лемурите, египетските и белоглавите лешояди, пеликаните и щраусите. През 2017 г. завърши голямата реконструкция на външните заграждения за големите котки и сега те - с 10 пъти по-голяма площ от преди, предлагат на животните условия близки до естествената им среда. Предстои мащабна реконструкция и на огражденията за примати, както и финализирането на Генералния план, според който софийският зоопарк ще се развива в следващите години. В него е предвидено животните в експозициите да бъдат представени на биогеографски принцип и зооколекцията да бъде обогатена с много нови видове. Зоологическа градина - София, е най-голямата и най-старата на Балканския полуостров. В своето развитие тя следва съвременните тенденции да бъде образователен, природозащитен и научен център и да отговаря на европейските и световните стандарти. Софийският зоопарк е кандидат-член на Европейската асоциация на зоопарковете и аквариумите и е сред Стоте национални туристически обектa на България. Зоологическа градина работи без почивен ден, а по повод празника си кани жителите и гостите на столицата на специално организирани събития: 18 май В 11 часа кметът на София Йорданка Фандъкова ще открие официална изложба, посветена на историята на зоологическата градина. Ще се открият две нови заграждения до залата на големите котки. Ще се представи новото мобилно приложение на Vips Sofia Zoo (\"Умен зоопарк), което е единствено по рода си в Европа и е изцяло български продукт. 19 май  От 11 часа -   и техните родители. Концерт на Детския радиохор на Българско национално радио с диригент Теодора Димитрова. 11.30 ч. \"Джаз за деца\" с \"Венци Благоев ДЖАЗТЕТ\", гост-вокалист Марина Господинова и детска вокална група \"Пим-Пам\" с диригент Ирена Христова. 12.30 ч. викторина за деца \"Минута е много\" с водещ Петър Вучков  - 18 часа - Среща с влогъра Крис Захариев 18.30 часа - рапъра Ендо 19 часа - концерт \"Бандата на ръба\" (Б.Н.Р.) 20 май  19.30 часа - спектакъл \"Райската птица\" - първият за България и Европа воден куклен театър. Такъв съществува само на едно място в света – в делтата на Червената река - Виетнам. Това е древен традиционен куклен театър и до ден днешен тайните му остават загадка както за публиката, така и за професионалистите.", "date": "2018.05.16", "title": "Зоопаркът в София стана на 130 години и празнува цял месец"}
{"url": "https://www.dnevnik.bg/evropa/2018/05/16/3179556_proizvoditelite_na_butilirana_voda_v_evropa_tursiat/", "text": "Производителите на бутилирана вода в Европа си поставиха за цел да повишат събираемостта на пластмасовите бутилки от 60 процента до 90 процента до 2025 година, за да се намали замърсяването и да се постигне по-голямо рециклиране, предаде \"Ройтерс\". Нашите опаковки днес са част от неприемливото явление замърсяване наред с други изхвърлени предмети, посочи в съобщение Европейската федерация за бутилирана вода. Организацията, която представя националните асоциации и няколко големи компании, отбеляза, че новата цел на сектора е да събира 90 процента от всички бутилки от полиетилен терефталат (PET) до 2025 г. средно в ЕС. Близо 60 процента от този тип бутилки сега се събират за рециклиране, като има големи разлики при отделните страни. Федерацията не уточни как точно ще бъде постигната поставената цел, а също така не посочи какви ще бъдат разходите, отбелязва \"Ройтерс\". Някои страни като Германия въвеждат високи депозити за бутилките, за да насърчат рециклирането. Великобритания планира тази година да въведе схема да възстановяване на депозит при предаване на бутилки за еднократна употреба. Федерацията ще работи и с преработвателния сектор, за да използва най-малко 25 процента рециклиран полиетилен терефталат за бутилките си за вода до 2025 г. средно за ЕС. Организацията допълни, че средно един гражданин на ЕС пие около 110 литра бутилирана вода годишно. /БТА", "date": "2018.05.16", "title": "Производителите на бутилирана вода в Европа търсят как да увеличат рециклирането"}
{"url": "https://www.dnevnik.bg/analizi/2018/05/16/3179555_chetiri_dni_v_bulgariia_kakvo_shtiah_da_zapomnia_ako/", "text": "Мнозинството бяха българи, естествено. Днес, особено в полетите на нискотарифните превозвачи към края на седмицата, преобладават чуждестранните туристи: млади двойки, аматьорски футболни отбори, абитуриентски класове, ловджии, дружества на нумизмати и филателисти, женски групички, образовани семейства на средна или пенсионна възраст. Пъстра и разнородна публика с пъстри и разнородни интереси. Едни отиват просто за уикенда и заради изгодните условия. Други - за да обиколят софийските клубове и барове. Трети - защото са научили, че в България има какво да се види. Четвърти пък - защото покрай европредседателството за пръв път са открили нова туристическа дестинация с вкусна храна и отлично вино. Ще ги видиш навсякъде из софийските улици. За половин час, прекаран на масата пред някое кафене в центъра, край теб задължително ще преминат: трима немскоезични представители на новата прослойка \"експерти\", дузина весели скандинавци с бири в ръце, италианско семейство с луксозни пликове от софийски бутици. Независимо от отблъскващата парвенющина на част от гостите персоналът е повече от доволен: целогодишен трудов договор, отлично заплащане, европейски условия на труд. Казват, че за местните хора никога през последните години не е имало толкова работа: в овощните градини и новозасадените лозя, във винарските изби, животновъдството и мандрите, в строителството, в туризма, в активния бизнес обмен със съседна Гърция. А и европейските пари си личат навсякъде - както в инфраструктурата, така и в селското стопанство. *** Процъфтяващият капитализъм си има обаче и обратна страна. В магазин за конфекция продавачът е готов на всичко само за да продаде избрания костюм: \"Ще ушием нов панталон, ще поправим сакото, всичко експресно, в неделя можете да си го вземете.\" В неделя? Презадоволените общества на благоденствието в Западна Европа не гледат с добро око на извънредния труд и работата в неделя, докато в София човек има чувството, че всичко работи 24/7. През XIX век на това са му казвали \"безмилостна експлоатация\". Да, хората печелят добре, но нямат време за нищо друго - нито за децата си, нито за почивка или някакви културни занимания. Неслучайно често ще чуеш българите да се оплакват от простотията в училищата, от вулгарния вкус на младите, от галопиращата бездуховност. Разбира се, и от корупцията, но това е друга тема. Още повече че оплакващите се често пъти сами участват във всекидневната \"малка\" корупция, защото \"нямало друг начин\", както ще чуеш от дребни бизнесмени. *** Дребни бизнесмени, които в България фалират на конвейер. \"Зарязах си сигурната държавна работа и подхванах бизнес\", въздиша шофьорът на такси. \"Преди парите бяха малко, но поне бях осигурен. А бизнесът ми се провали за месеци - и ето ме сега, въртя волана за чорбаджията.\" Млада софиянка пък разказва за тъжната \"игра\", която играела със сина си: \"Обзалагаме се на по един сладолед колко ще издържи новооткритият ресторант или новото магазинче в квартала.\" *** България в светлини и сенки. Както впрочем всяка друга страна по света. Покрай срещата на ЕС за Западните Балкани стотиците чуждестранни журналисти ще видят Рилския манастир и Пловдив, ще опитат великолепната българска кухня и отличните вина, но ще научат и за забатачената съдебна реформа, за олигарсите, за превзетите медии и за репресираното гражданско общество. И сигурно ще напишат за всичко това. Малко от птичи поглед. Както по-горните редове.", "date": "2018.05.16", "title": "Четири дни в България: какво щях да запомня, ако бях чужденец"}
{"url": "https://www.dnevnik.bg/bulgaria/2018/05/16/3179553_ekiput_na_boian_petrov_e_poiskal_da_se_prekrati/", "text": "Екипът на Боян Петров е поискал да се прекрати издирването на алпиниста, защото не вижда вече смисъл в това и не иска да се застрашава животът на участващите в акцията. Това съобщи пред \"Дневник\" Деян Петков. Друг член на екипа - Кирил Петков, който е на място, е съобщил това на началника на лагера, който координира операцията. Това е лагер, разположен в близост до базовия под Шиша Пангма. В крайна сметка обаче кога ще бъде обявен официално край на издирването решава ръководството на китайския екип, който участва в него. Днес един от хеликоптерите от Непал е успял да направи полет към базовия лагер и после до височина от 7400 м под връх Шиша Пангма (8027 м). Времето е слънчево и е позволило добре да се огледа теренът. Това се разбира от пост във \"Фейсбук\" на Кирил Петков. Той и още един член от екипа на Боян Петров са били на борда на хеликоптера. Следи от Боян Петров не са открити. \"За съжаление не открихме Боян, но сега можем да си тръгнем, знаейки, че всичко възможно наистина беше направено\", пише Петков. От думите му се разбира, че този полет е платен от приятели на алпиниста. Ето и целия му текст: \"Днес направихме още един полет в екип от трима: капитан Surendra и ние двамата - искахме да се уверим с очите си още веднъж - стигмахме 7400 м височина (лагер 3) и после бавно прелетяхме до базовия лагер като се оглеждахме от всички страни - времето беше слънчево - качихме се от 1500 м до 7400 м без аклиматизация. След това в ниската част на планината направихме много заходи. Целия високопланински полет беше 1 час и 30 минути. За съжаление не открихме Боян, но сега можем да си тръгнем знаейки, че всичко възможно наистина беше направено. Специално искаме да благодарим на 10те приятеля на Боян, които вчера финансираха този полет директно, на невероятната група и организация на Китай, и на смелите пилоти на Simrikair, както и на всички българи, хора и институции, които помогнаха това да се осъществи! Бог да го прости Боян!\"  Боян Петров е в неизвестност от 3 май, по данни на други алпинисти под Шиша Пангма. Китайските власти го смятат за изчезнал на 5 май.", "date": "2018.05.16", "title": "Екипът на Боян Петров е поискал да се прекрати издирването му"}
{"url": "https://www.dnevnik.bg/evropa/obrazovanie/2018/05/16/3179540_novite_testove_za_purvi_klas_shte_sudurjat_igrovi/", "text": "Новите тестове за първи клас, които МОН предвижда от новата учебна година, ще съдържат 42 игрови ситуации без грешни отговори. Те  ще показват готовността на детето за училище , но резултатите няма да са обвързани с приема. Това коментира авторът на предложението доц. Мария Трифонова от Института за изследване на населението и човека на БАН в ефира на Би Ти Ви. Целта е учителите от забавачките да бъдат насочвани към тези от възпитаниците им, които имат определени дефицити. \"Тестът ще поставя детето в една интересна и позната за него среда. То се забавлява по време на изследването\", допълни Трифонова. По думите й скрининг тестовете са разпространени в много западни страни, като дори са прилагани и в България в края на 80-те години. \"Грешни отговори няма, но различните решения, предлагани от децата, ще носят различни точки за познавателното развитие. Скалата е разработена след изследване с 6000 деца\", добави още специалистът. Целта е да се прецени как бъдещият първокласник обработва информацията, дали формира категории и прости изречения, дали използва бъдеще и минало време. Ако дадено дете има специални образователни потребности, механизмът по отношение на него е коренно различен, подчерта Васил Николов - председател на Инициативен комитет за качествена и иновативна образователна система, който също беше гост в студиото. Според досегашните текстове учителите трябва да оценяват готовността на децата за първи клас, но това не е задължително да става с тест или да се вписва някъде. При новия вариант резултатите ще се вписват в националната електронна информационна система за предучилищното и училищното образование.", "date": "2018.05.16", "title": "Новите тестове за първи клас ще съдържат игрови ситуации, грешни отговори няма да има"}
{"url": "https://www.dnevnik.bg/bulgaria/2018/05/16/3179564_kratki_novini_borisov_i_sindikatite_obsudiha_kak_da/", "text": "Втората инстанция за смъртта на арестанта Куцаров: И обвинението е негодно, и антимафиотите са невинни  Апелативният съд е оправдал бившите служители на ГДБОП Божидар Проданов и Ирен Вълев за смъртта на арестанта Пламен Куцаров, информира сайтът  news.lex.bg . От мотивите на съда се разбира, че дори обвиненията срещу тях са сбъркани. Куцаров почина мистериозно в бус на антимафиотите при арест на 21 януари 2009 г., а Проданов и Вълев са обвинени, че са причинили смъртта му поради немарливо изпълнение на задълженията си при конвоирането му. Процесът е в списъка с дела, наблюдавани от Европейската комисия. Случаят беше много коментиран заради информациите, че Куцаров е починал, защото е бил бит от полицаите, за да изтръгнат от него самопризнания за участие в отвличане, като дори задържането му не е било документирано. Няма липса на лекарства за ХИВ позитивни, обяви здравното министерство От Министерството на здравеопазването обявиха, че няма липса на лекарства за ХИВ позитивни пациенти. Реакцията на ведомството идва, след като вчера е получен сигнал от пациентска организация за липсващи медикаменти в специализираните центрове в Стара Загора и Варна. От министерството уточняват, че в болницата в Стара Загора са осигурени всички заявени за май и юни видове и количества антиретровирусни лекарствени продукти. За УМБАЛ \"Св. Марина\" ЕАД във Варна заявените за май опаковки от лекарствения продукт с INN Darunavir, за който се отнася сигналът на пациентската организация, са осигурени чрез освобождаване на количества от Оперативния резерв от антиретровирусни лекарствени продукти. Германец е задържан, след като опитал да подкупи български митничар  Прокуратурата в Хасково обвини и задържа за 72 часа 27-годишния германски гражданин с инициали Бурак А., който не декларирал 90 хил. евро, които опитал да пренесе през граница, и предложил подкуп на митнически служител. В събота автомобилът на Барук А. бил отклонен за митническа проверка на ГКПП-Капитан Андреево. Бил подложен на рентгеново изследване, което установило нетипична плътност в багажния отсег. Затова Бурак А. бил изпратен за извършване на физически контрол. За да не му бъде направен такъв, обвиняемият предложил на съпровождащия го митнически служител подкуп от 500 евро. Митничарят не приел предложението и докладвал за случилото се като извършил и физическа проверка на автомобила. Така открил недекларираните 90 хил. евро - на мястото на резервната гума. Днес държавното обвинение поиска от съда налагане на най-тежката мярка за неотклонение на Барук А. - \"задържане под стража\". Борисов и синдикатите обсъдиха как да бъдат увеличени доходите на хората  Трябва да се работи за увеличаване на доходите на хората. Около тази идея се обединиха премиерът Бойко Борисов и президентите на Регионалния синдикален съвет \"Солидарност\" и двата национално представителни синдиката КНСБ и КТ \"Подкрепа\" - Любослав Орбович, Пламен Димитров и Димитър Манолов. Те се срещнаха в Министерския съвет преди началото на редовното правителствено заседание. \"Крайната цел е по-добро възнаграждение, повече пари да остават при работещите\", каза Борисов. На срещата, която беше фокусирана върху социалния аспект при интеграцията на страните от Западните Балкани, присъства и министърът на труда и социалната политика Бисер Петков, който подчерта важността на сътрудничеството между страните от региона.", "date": "2018.05.16", "title": "Кратки новини: Германец е задържан, след като опитал да подкупи български митничар"}
{"url": "https://www.dnevnik.bg/bulgaria/2018/05/16/3179576_miriani_nastoiaha_patriarhut_lichno_da_poiska/", "text": "Да се свика нова извънредна сесия на Светия синод, тя да се инициира лично от патриарх Неофит и на нея да се преразгледа решението да не се изпращат български архиереи на честванията по случай 1000-годишнината на Охридската архиепископия. За това настояха протестиращите днес пред Светия синод граждани, събрали се по инициатива на фондация \"Българска памет\". Преди дни синодът реши, че ще  отхвърли поканата на македонската църква  и няма да изпрати представители на честванията. В края на ноември миналата година синодът се съгласи да  съдейства на Македонската православна църква   за установяването на каноническия й статут. Малко преди това  патриарх Неофит заяви, че Българската църква трябва да поеме подадената ръка от Охридската архиепископия,  \"защото те са наши братя и наш народ\". \"Това е предателство. И това решение, сигурен съм, е взето зад гърба на патриарха, който лично пое протегнатата ръка и пое ангажимент за подкрепа на Охридската църква. Затова настояваме за извънредна сесия на Светия синод под ръководството на патриарха и инициирана лично от него, на която да се преразгледа това решение\", коментира пред \"Дневник\" Милен Врабевски – председател на Фондация \"Българска памет\". \"Изпитвам тихо презрение, защото тук вече става въпрос за това как да изпълним поръката от чужбина. Според мен В момента от гледна точка на Светия синод сме просто слуги на една друга държава\", допълни той. Помолен да коментира тезата, че общо служение между български и македонски архиереи ще вкара и българската църква в схизма, каквато е македонската, Врабевски заяви, че никаква схизма не ги заплашва. \"В условията на евроатлантическа ориентация на България, при успешно европредседателство, ние винаги имаме начин да лобираме, така че това никога да не се случи. Много по-голям риск поеха, когато защитиха една почти несъществуваща чешка православна църква с патриарх руснак и не отидоха по този повод на гръцкия събор. Тогава бяха в пълен дисонанс с целия православен свят. Тогава не се притесняваха от схизма. Този аргумент изглежда смешен\", заяви Врабевски. Решението на Светия синод е решение на колективен орган – каквото е, такова, не виждам как би могло да се преразгледа, коментира пред \"Дневник\" Старозагорският митрополит Киприян. Той е един от петимата митрополити, гласували против решението на Светия синод да не изпраща български представители на тържествата. Той допълни, че не се отмята от становището си против решението, но от думите му се разбра, че и самият той няма да настоява за такова. На няколко пъти митрополитът отбеляза, че това е колективно решение, с което трябва да се съобрази. В същото време той не прие аргументите на подкрепилите решението на синода, че отивайки на честванията, на практика Българската патриаршия би се отказала от претенцията си, че е приемник на Охридската архиепископия. \"Беше изложен този аргумент по време на дискусията, но едно признаване задължително минава през подписване на някакъв документ, а в случая нищо няма да бъде подписвано\", посочи Старозагорският митрополит. В отговор на въпрос дали по този начин България не се отмята от протегнатата ръка към Македонската църква, митрополит Киприян коментира, че не трябва да се прави връзка между двете и преговорите по този въпрос продължават. Вчера пред БНР пък Ловчанският митрополит Гавриил каза, че Светият синод изчаква след което смята да инициира разговори с Вселенския патриарх относно автокефалността на църквата ѝ. Попитан как ще коментира мнения, че решението на митрополитите да гласуват срещу изпращане на българска делегация в Охрид е повлияно от чуждестранни сили, митрополит Киприян каза, че лично на него никой не му се е обаждал да го съветва и не може да говори за другите. На въпрос дали патриарх Неофит, който не е присъствал на заседанието на синода, тъй като е в болница, е бил запознат предварително с решението и дали му е било взето становището, Старозагорският митрополит каза, че Вчера пред \"Дневник\" от Светия синод лаконично коментираха, че решението за неучастие в тържествата в Охрид се базира на \"църковната дипломация\" след \"строго каноничен прочит на правилата и историята на църквата\" и целяло да се идентифицира \"кой кой е\". Пред БНР Ловчанският митрополит Гавриил даде малко повече аргументи за взетото решение. По думите му \"Българската патриаршия е единственият приемник на Българската охридска архиепископия, ако отидем на съслужение, значи се отказваме от тази историческа и канонична истина\". \"Дядо Наум ни напомни нещо – Българската православна църква, Българската патриаршия е приемник и на Българската охридска архиепископия и ако отидем на това тържество, ще излезе, че ние се отказваме от тази историческа и канонична истина. Македонската църква иска ние да ѝ помогнем да придобие автокефалия, тя е в схизма. Как можем ние да ѝ помогнем? Като почнем съслужение, нас веднага ще ни вкарат също в схизма и тогава вече нито те, нито ние можем да помогнем един на друг\", заяви митрополитът. \"Това наше достойнство, че ние сме правоприемник, ние не трябва да го сменяме за една паница леща. Македонската православна църква има някъде 50-60 години, откакто е създадена, а не 1000 години\", каза още митрополит Гавриил.", "date": "2018.05.16", "title": "Миряни настояха патриархът лично да поиска преразглеждане на решението за неучастие в съвместно честване с Македония"}
{"url": "https://www.dnevnik.bg/biznes/2018/05/16/3179606_deputatite_gerb_prieha_tekstovete_sreshtu_spuvaneto_na/", "text": "Депутатите приеха на първо четене промени в Закона за обществените поръчки, насочени срещу тенденциозното и неоснователно обжалване на поръчки, предаде агенция \"Фокус\". \"За\" законопроекта гласуваха 93 народни представители, \"против\" бяха 20, а 42 се въздържаха. Промените са внесени от парламентарната група на ГЕРБ  по настояване на Министерския съвет  и с тях се прецизират текстовете за кръга заинтересовани лица при обжалване на обществените поръчки. Целта е да не бъдат спирани с години значими проекти, което води до загуба на средства и невъзможност да бъдат реализирани важни за обществото политики. В рамките на дебата ПГ на \"БСП за България\" обяви, че няма да подкрепи промените в Закона за обществените поръчки, внесени от ГЕРБ. Секретарят на групата Филип Попов посочи,че БСП няма как да подкрепи законопроекта в този му вид, защото предложенията в него не са нормални за една правова държава и няма да се приемат добре от европейските институции. Според него се разбира желанието на вносителите да се осигури още една бърза писта по поръчките, но тя би следвало да е балансирана. От ДПС заявиха, че ще се въздържат от подкрепа на закона, защото споделят целите, но не и методите в проекта. Според Хамид Хамид от ДПС това може да се тълкува като възпрепятстване до достъпа до правосъдие.", "date": "2018.05.16", "title": "Депутатите ГЕРБ приеха текстовете срещу спъването на обществените поръчки"}
{"url": "https://www.dnevnik.bg/sport/2018/05/16/3179607_bostun_specheli_i_vtoriia_mach_sreshtu_klivland/", "text": "Бостън селтикс\" използва домакинското си предимство във финалната серия на Източната конференция в НБА, след като спечели и втория мач в своята зала \"Ти Ди гардън\". \"Келтите\" се справиха с \"Кливланд кавалиърс\" със 107:94, за да запишат осма поредна у дома в плейофите. Дотук във фазата на елиминациите \"Бостън\" няма загуба в собствената си зала. Двубоят беше изключително драматичен и до средата на третата четвърт \"кавалерите\" водехa в резултата, но тогава започна обратът на домакините. Те вкараха общо 59 точки през второто полувреме, с 20 повече от съперниците си, което се оказа и решаващо за крайния изход. Над всички в мача беше Леброн Джеймс, който затвърди невероятната форма, в която се намира. Крилото на \"Кливланд\" записа \"трипъл-дабъл\" - 42 точки, 12 асистенции десет борби за 38 минути на паркета. Джеймс поведе \"кавалерите\" с невероятна първа четвърт, в която вкара 21 от всичките 27 точки на отбора си. Крилото реализира осем от 13-те си стрелби и беше 4/7 от зоната за три точки. Устремът на Джеймс обаче беше спрян във втората четвърт, когато трябваше да напусне за кратко заради контузия. Той получи много тежък удар в главата от Джейсън Тейтъм, докато играчът на \"Бостън\" опитваше да открадне топката. Джеймс отиде в съблекалнята, но след две минути се завърна на паркета, въпреки че от лекарския щаб на \"кавалерите\" съобщиха за леко разтежение в областта на врата. В момента, когато Джеймс напусна игра, \"Кливланд\" водеше с 47:36, а на почивката резултатът беше 55:48 в полза на гостите.Обратът започна в третата четвърт, когато при аванс от 61:52 за гостуващия тим \"Бостън\" реализира седем безответни точки, за да скъси изоставането си само до две. За пръв път \"Бостън\" поведе при 74:71 и до края не изпусна инициативата. Много силен мач направи Джейлън Браун, който отбеляза 23 точки. Тери Розиър добави 18, а центърът Ал Хорфърд се отчете с \"дабъл-дабъл\" - 15 точки и десет борби. Маркъс Смарт завърши с 11 точки, девет асистенции, пет борби и четири откраднати топки. За \"Кливланд\" освен Джеймс на ниво беше Кевин Лав, който завърши с 22 точки и 15 борби. Единственият друг баскетболист на \"кавалерите\", който достигна до двуцифрен точков актив, беше Кайл Корвър с 11 точки. Серията се мести в Охайо, където предстоят две домакинства на \"Кливланд\". Следващият двубой е в събота, а за финалите в НБА ще се класира отборът, който пръв спечели четири срещи.", "date": "2018.05.16", "title": "\"Бостън\" спечели и втория мач срещу \"Кливланд\" въпреки 42 точки на Леброн Джеймс"}
{"url": "https://www.dnevnik.bg/sviat/2018/05/16/3179569_turciia_i_izrael_sa_v_nai-tejkata_diplomaticheska/", "text": "Турция и Израел навлизат в най-тежката криза в двустранните отношения от 2010 г., когато в операция на израелски командоси срещу турска флотилия, наближаваща морската блокада на Газа, бяха убити 10 турски активисти. И този път причината са събития, свързани с ивицата Газа - смъртта на близо 60 протестиращи палестинци в сблъсъци с израелската армия. Според израелците в понеделник по границата на управляваната от радикалната ислямистка групировка \"Хамас\" територия са протестирали до 40 000 души и е имало опити за преминаването ѝ на 13-14 места. Израелската армия е отвърнала с въздушни и танкови атаки по цели и тунели на \"Хамас\". Операцията бе посрещната с остри критики в Европа, а турският президент нарече случилото се клане. \n     Израелското външно министерство извика генералния консул на Турция в Ерусалим и му заяви да се върне в страната си \"за консултации за известно време\". В сряда по същия начин постъпи турското външно министерство с израелския генерален консул в Истанбул. Анкара критикува и преместването на американското посолство от Тел Авив в Ерусалим тази седмица, изгони израелския посланик и отзова своите посланици от Израел и САЩ и призова в петък да се проведе спешно заседание на Организацията на ислямските държави. В \"Туитър\" президентът Реджеп Тайип Ердоган написа, че \"Хамас\" не са терористична организация, а съпротивително движение, отбраняващо родината си срещу окупационна сила, Бенямин Нетаняху е премиер на страна с апартейд, окупирала над 60 години един беззащитен народ, и ръцете му са покрити с палестинска кръв. \"Искате урок по човечност? Прочетете десетте Божи заповеди\", препоръчва още Ердоган. Отново в \"Туитър\" Нетаняху отвърна: \"Ердоган е сред най-големите поддръжници на \"Хамас\" и без съмнение добре разбира тероризма и кланетата. Предлагам да не ни чете морал.\"", "date": "2018.05.16", "title": "Турция и Израел са в най-тежката дипломатическа криза от 2010 г."}
{"url": "https://www.dnevnik.bg/video/2018/05/16/3179616_avstraliecut_sus_zlatnata_ruka_dari_kruv_za_posleden/", "text": "Австралиецът Джеймс Харисън, известен като Човекът със златната ръка, дари за последен път животоспасяваща кръв, след като в продължение на над 60 години го е правил повече от 1100 пъти. Причината да спре е, че е надхвърлил допустимата според австралийския закон възраст за кръводаряване. Според службата за кръводаряване към Австралийския Червен кръст благодарение на щедростта му е бил спасен животът на повече от 2 милиона бебета. Днес той е на 81 години и е известен с това, че кръвната му плазма е с особен състав, позволяващ от нея да се произвежда медикаментът   за борба с т.нар. резус конфликт при бременните жени. От Червения кръст допълват, че благодарение на неговата кръв на майки в Австралия са били раздадени повече от 3 милиона дози Anti-D. Резус конфликт е състояние, при което има несъответствие между резус-принадлежността на майката и детето и в резултат майчиният организъм възприема бебето като враждебно тяло, изработва антитела и започва да атакува през плацентата червените кръвни клетки на плода. \"Спасил съм много животи и помогнах на този свят да се появят много деца, което ме кара да се чувствам добре\", заяви Харисън пред телевизия Nine Network. Той е вписан в Книгата на рекордите \"Гинес\" с уникалния брой кръводарявания и е отличен за тази си благотворителност с Почетен орден на Австралия.", "date": "2018.05.16", "title": "Австралиецът \"със златната ръка\" дари кръв за последен път"}
{"url": "https://www.dnevnik.bg/sport/2018/05/16/3179634_astun_vila_i_fulum_shte_igraiat_vuv_finalniia_pleiof/", "text": "Астън Вила\" и \"Фулъм\" ще определят последния нов член на Висшата лига, след като се класираха за финалния плейоф в Чемпиъншип. Двата тима, които завършиха съответно четвърти и трети в крайното класиране, надделяха над \"Мидълзбро\" и \"Дарби каунти\". Тимът от Бирмингам  направи огромен скок през сезона, след като преди година завърши 13-и във второто ниво на английския футбол. Мениджърът Стив Брус обаче изведе \"виланите\" до възможност за промоция. Тя стана реална, след като в първия мач с \"Мидълзбро\" като гост на \"Ривърсайд\" \"Астън Вила\" победи с гол на Миле Йединак с глава. Реваншът на \"Вила парк\" във вторник вечер завърши 0:0, което прати седемкратните шампиони във финала. \"Астън Вила\" изпадна от Висшата лига през сезон 2015-2016, когато завърши на последното 20-о място. Преди това тимът никога не беше напускал Премиършип от основаването ѝ през 1992 г. Във финала ще участва и \"Фулъм\", който дължи възхода си на бившия треньор на \"Левски\" Славиша Йоканович. Сръбският специалист, който пое \"котиджърс\" през 2016 г., първо ги спаси от изпадане в третото ниво (Лига 1), а през миналия сезон ги изведе до участие в плейофа. При второто поредно класиране в шестицата \"Фулъм\" вече стига до заветния мач на \"Уембли\". Тимът от Западен Лондон направи впечатляващ обрат, след като в първия мач с \"Дарби каунти\" загуби с 0:1 като гост на \"Прайд парк\". В понеделник вечер на \"Крейвън котидж\" футболистите на Йоканович спечелиха с 2:0 с попадения на Райън Сесеньон и Денис Одой. Финалният плейоф за влизане във Висшата лига е на 26 май на \"Уембли\". Промоция в елита вече си осигуриха шампионът на Чемпиъншип  \"Уулвърхемптън\"  и \"Кардиф сити\", който завърши втори.", "date": "2018.05.16", "title": "\"Астън Вила\" и \"Фулъм\" ще играят във финалния плейоф за влизане във Висшата лига"}
{"url": "https://www.dnevnik.bg/sviat/2018/05/16/3179635_i_gvatemala_otkri_posolstvo_v_erusalim/", "text": "Само два дни след откриването на посолство на САЩ в Ерусалим това стори и Гватемала. За целта в Израел пристигна президентът Джими Моралес, който участва в церемонията заедно с премиера Бенямин Нетаняху. Гватемалското посолство е разположено в бизнес сграда в западната част на града, чиято принадлежност към Държавата Израел не е оспорвана. Американското посолство е на терен, определян в най-добрия случай като \"ничия земя\" между Западен Ерусалим и окупираната през 1967 г. източна част на града, управлявана дотогава от Йордания. Бившият комик Джими Моралес Кабрера взе решението навръх Коледа миналата година. Гватемала е една от страните с най-голям брой християни евангелисти като дял от населението, каза неотдавна посланик Сара Анхелина Солис. Тя припомни, че страната ѝ първа е открила свое посолство в Израел - през 1956 г., и днешното събитие е поредната подобна историческа стъпка. Израелският депутат Майкъл Орен заяви пред CBN News, че има интерес от преместване на посолствата в Ерусалим и от страни като Чехия, Унгария, както и от някои латиноамерикански държави. ", "date": "2018.05.16", "title": "И Гватемала откри посолство в Ерусалим"}
{"url": "https://www.dnevnik.bg/sviat/2018/05/16/3179638_asteroid_s_razmerite_na_futbolno_igrishte_premina/", "text": "Астероид с размерите на футболно игрище прелетя на разстояние 203 хил. километра от Земята. Това е половината от разстоянието между планетата и естествения ѝ спътник Луната. Астероидът е с название 2010 WC9. Той е открит през 2010 г. от обсерваторията в Аризона. Според астрономи той не се е приближавал толкова близо до Земята от около 200 години. Астероидът е прелетял до Земята и не създал опасност от сблъсък. От изследванията му е установено, че е с приблизителни размери от 50 на 120 метра, а скоростта му е била близо 13 километра в секунда.", "date": "2018.05.16", "title": "Астероид с размерите на футболно игрище премина близо до Земята"}
{"url": "https://www.dnevnik.bg/bulgaria/2018/05/16/3179650_dohodite_se_povishavat_s_98_za_edna_godina/", "text": "Средният общ доход на лице от домакинство през първото тримесечие на 2018 г. е 1407 лв. и се е   на миналата година, показват данни на Националния статистически институт. С най-висок дял e доходът от работна заплата (56.3%), следван от пенсии (27.0%), следван от самостоятелна заетост (6.7%) и от социални обезщетения и помощи (3.0%). Спрямо първото тримесечие на 2017 г. относителният дял на дохода от работна заплата нараства с 0.8%, а доходът от пенсии намалява с 2.1%.  В сравнение със същия период от миналата година доходите средно на лице от домакинство по източници на доход се променят - от работна заплата - от 710 на 792 лв., а от пенсии - от 372 на 380 лв. Има ръст и при приходите от самостоятелна заетост - от 72 на 94 лв. (с 30.9%). Наблюдава се и  . През първото тримесечие на 2018 г. то е 1263 лв. и се увеличава с 11.5% спрямо същото тримесечие на 2017 година. С 1.7% намаляват разходите за жилище, а се увеличават разходите за транспорт и съобщения, както и за данъци и социални осигуровки. През първото тримесечие на 2018 г. настъпва   средно на лице от домакинство в сравнение със същото тримесечие на 2017 година. Увеличение се отчита в консумацията на повечето от продуктите. По-съществено нараства потреблението на: зеленчуци - от 9.1 на 11.2 кг; яйца - от 34 на 35 бр.; месо - от 7.8 на 8.4 кг, и плодове - от 9.9 на 10.5 килограма. Намалява консумацията на хляб и тестени изделия - от 21.5 на 21.2 килограма. Без промяна остава потреблението на сирене, фасул зрял и захар.", "date": "2018.05.16", "title": "Доходите се повишават с близо 10% за една година"}
{"url": "https://www.dnevnik.bg/sport/2018/05/16/3179661_mesi_shte_bude_ujasno_ako_neimar_premine_v_real_madrid/", "text": "Звездата на \"Барселона\"  Лионел Меси  не иска бившият му съотборник Неймар да преминава в \"Реал\" (Мадрид). Напоследък все по-упорито се говори, че европейският клубен шампион ще опита да привлече бразилския нападател, който в момента играе в ПСЖ. Неймар  беше купен от парижани през миналото лято за рекордните 222 милиона евро, но според някои информации \"Реал\" е готов да даде за него 260 милиона евро. \"Ще бъде ужасно, ако той премине в \"Реал\", защото той значи много за всички хора в \"Барселона\". Ней ни помогна да спечелим Шампионската лига и испанското първенство, но ако отиде в Мадрид, това ще бъде тежък удар за всички в клуба, а и за феновете\", каза Меси в интервю за Tyc Sport. Аржентинският нападател говори и за постоянните сравнения кой е по-добър – той или Кристиано Роналдо. Меси обясни, че не се интересува от подобни теми. \"Не се интересувам от тези спорове, а започвам всеки сезон с желанието да подобрявам играта си, да спечеля всичко и се раздавам максимално във всеки мач за отбора. Нищо няма да се промени за мен, ако ме окичат със званието \"Най-добрия в историята\", коментира Меси. Запитан какво още иска да постигне в кариерата си, Меси е категоричен, че ще преследва световната титла с Аржентина на шампионата в Русия другия месец.", "date": "2018.05.16", "title": "Меси: Ще бъде ужасно, ако Неймар премине в \"Реал\" (Мадрид)"}
{"url": "https://www.dnevnik.bg/bulgaria/2018/05/16/3179651_djok_polfriiman_iska_da_izleze_predsrochno_ot_zatvora/", "text": "Австралиецът Джок Полфрйиман, който излежава присъда от 20 години затвор, е поискал да бъде предсрочно освободен от затвора. Това се разбира от програмата на Софийския градски съд, като искането ще бъде разгледано утре - четвъртък 17 май. Полфрийман, който вече е  осъждал България в Европейския съд по правата на човека в Страсбург , излежава присъда заради за убийството на студента Андрей Монов през 2007 г. Тогава Фрийман влиза в конфликт с група от над 10 души, сред които Монов и Антон Захариев, който е ранен. Полфрийман твърди, че до инцидента се е стигнало, след като той се е намесил, виждайки, че групата на Монов поваля на земята човек от ромски произход. Молбата му за предсрочно освобождаване е подадена чрез адвокат, като в нея е посочено основание, че той е излежал повече от половината от наказанието си, каквото е и изискването на Наказателния кодекс. Полфрийман е председател на Българското затворническо сдружение за реабилитация, като не е наказван за нарушения в затвора и е награждаван за добро поведение.", "date": "2018.05.16", "title": "Джок Полфрйиман иска да излезе предсрочно от затвора"}
{"url": "https://www.dnevnik.bg/detski_dnevnik/2018/05/16/3179656_posledni_dni_predi_kraia_na_konkursa_za_detski/", "text": "Точно 9 дни остават до 24 май, когато приключва крайният срок за участие във второто издание на конкурса за авторски детски приказки \"Дъбови листа\", съобщиха от издателството. И тази година основната идея на конкурса е да насърчи родители, деца и учители да взаимодействат и мечтаят заедно. Организаторите са убедени, че именно приказките са в основата на стремежа към грамотност и развиване на въображението. \"Различното във второто издание на конкурса е, че тази година освен децата и младежите, чиито творби ще бъдат включени и отпечатани в сборник със златните приказки, грамоти ще получат и посочени от децата личности, които са ги вдъхновили да творят\", обясни основният организатор на инициативата Нуша Роянова. Тя допълни, че това могат да бъдат родители, баба, дядо, брат, сестра, приятел, учител. Посланието е, че колкото и да сме добри, всеки от нас, особено най-малките и младите, имат нужда от вдъхновение и посока. В конкурса могат да участват всички деца и младежи на възраст до 18 г. Няма жанрови ограничения. Задължителни са само добрата писмена култура и доброто въображение. Крайният срок за участие е 24 май. Творбите изпращайте на:  azpisha@abv.bg , а новини за конкурса следете  тук . Освен Нуша Роянова - художник-илюстратор, преподавател по приложни и изящни изкуства и издател, членове на журито са още Яна Пеловска, която е управител на Центъра за развитие на медиите, и гл. ас. д-р Юлия Йорданова-Панчева, която е с три професионални профила – фолклористика и културна антропология, литературна история и методика на обучението по литература, книгоиздаване и печатна журналистика и преподавател в Софийския университет \"Св. Климент Охридски\". А  \"Детски Дневник\"  е медиен партньор на конкурса. Най-добрите приказки ще бъдат издадени тази есен в сборник от издателство  \"Дъбови листа\"  - специализирано в българска детска художествена литература с детски авторски илюстрации.", "date": "2018.05.16", "title": "Последни дни преди края на конкурса за детски приказки \"Дъбови листа\""}
{"url": "https://www.dnevnik.bg/bulgaria/2018/05/16/3179668_eto_chast_ot_horata_koito_izdirvaha_boian_petrov_video/", "text": "Кирил Петков, част от екипа на Боян Петров, който е на място под Шиша Пангма, представи във видео на страницата си във \"Фейсбук\" част от хората, които издирваха изчезналия български алпинист. Сред тях са представители както на спасителния екип от Китай, така и на непалските екипажи на хеликоптерите, наети за издирването. По-рано вече екипът на Петров  призова за край на издирването . Крайното решение за това се взема от местните власти и се очаква потвърждение от тях.", "date": "2018.05.16", "title": "Екипът на Боян Петров показа част от хората, които го издирваха (видео)"}
{"url": "https://www.dnevnik.bg/sviat/2018/05/16/3179652_izvesten_e_informatorut_na_uikiliiks_koito_e_po-opasen/", "text": "Американските власти са установили кой е човекът, пуснал в интернет значителна част от инструментите, с които ЦРУ извършва кибершпионаж по света. Името му е Джошуа Адам Шулте и е работел за отдел на Централното разузнавателно управление на САЩ, разработвал кодовете за дигиталния арсенал. Това съобщи \"Вашингтон пост\", като се позовава на публично достъпни документи и разговори с различни източници. Пакетът с хакерски инструменти на ЦРУ, смятан за строго секретен материал, е бил предаден на платформата \"Уикилийкс\", където той бе публикуван през март 2017 г. под името Vault 7. Шулте е задържан от няколко месеца, но въпреки продължителното разследване още не била установена безспорна пряка връзка между него и конкретното деяние. Не е изключено забавянето да се дължи и на опитите да се разбере дали е действал сам, или е бил част от група. Той е държан в затвор в Манхатън по обвинения, които нямат общо с изтичането на секретния арсенал. Подозренията, на чието основание бившият служител на ЦРУ е държан зад решетките, са изложени от прокурорите в съдебно заседание от януари 2018 г. Настоящи и бивши служители на разузнаването казват за \"Вашингтон пост\", че стореното е един от най-тежките случаи на изтичане на информация, защото са разпространени програми, които могат да бъдат използвани срещу САЩ. Последиците са определяни като много по-сериозни от случая с Едуард Сноудън, който разкри пред света в необичайни подробности, че Агенцията за национална сигурност може да шпионира компютри и телефони по цял свят. Vault 7 отива още по-далеч - показва как се прави това. Миналата година федералните власти са претърсили апартамента на Шулте в Ню Йорк и са иззели компютри и негови записки, но това не се оказало достатъчно да го обвинят, че е предал Vault 7 на \"Уикилийкс\". Установено е, че е използвал Tor - технология за прикриване на местонахождението на потребителя, но не и че е използвана за прехвърляне на секретна информация. Затова Шулте продължава да е в затвора по съвсем друго обвинение - притежаване, получаване и пренасяне на детска порнография. Той отхвърля това обвинение и твърди, че сървърът, на който е открит този материал, е бил предназначен за размяна на филми и файлове и е бил достъпен за 50 - 100 души. Бивш федерален прокурор коментира за изданието, че не е необичайно за подобни случаи заподозрян по едно престъпление да е задържан по обвинения за друго, както и че месеците, прекарани в затвора, не е задължително да означават, че разследването е в задънена улица. Джулиан Асандж - най-известният сред основателите на \"Уикилийкс\", живее от 2012г. в посолството на Еквадор в Лондон, тъй като се опасява, че британците ще го предадат на САЩ, където е разследван за разгласване на секретна информация. Във Великобритания за него е издадена заповед за арест за неявяване на съдебно заседание. Британският в.\"Гардиън\" съобщи в сряда, че досега за охраната му еквадорското правителство е похарчило поне 5 милиона долара. Сумата обхваща както заплащането за известна охранителна фирма и системата за видео наблюдение, така и за данните, събирани от разузнаването за посетителите на Асандж, за служители на посолството и за следене на британската полиция в района. Операция \"Гост\", преименуван апо-късно на \"Хотел\" струва на еквадорските данъкоплатци по 66 хиляди долара на месец.", "date": "2018.05.16", "title": "Известен е информаторът на \"Уикилийкс\", който е \"по-опасен от Сноудън\""}
{"url": "https://www.dnevnik.bg/bulgaria/2018/05/16/3179654_zam-pravosuden_ministur_arestite_niama_da_budat_skriti/", "text": "Ничий арест няма да остане скрит, просто се дава възможност по преценка на прокурора, при това подлежаща на съдебен контрол, уведомяването на конкретно лице за задържането да бъде отложено с 48 часа. На негово място задържаният може да посочи друг, който да бъде уведомен. Мярката не засяга адвокати. Това обясни зам.-министърът на правосъдието Евгени Стоянов пред специализирания сайт  news.lex.bg  във връзка с предлаганите изменения в Наказателния кодекс (НК), изработени от ведомството. С промените в НК се правят изменения и в Наказателно-процесуалния кодекс (НПК) и Закона за екстрадицията и Европейската заповед за арест, Закона за изпълнение на наказанията и задържането под стража, Закона за МВР, Закона за митниците, Закона за военната полиция и Закона за ДАНС. Предложението, предизвикало най-голяма реакция, е за  създаване на нови текстове в НПК , които регламентират, че при неотложна необходимост уведомяването на конкретен човек за ареста на друг може да бъде отложено за срок до 48 часа. Решението за това се взема от наблюдаващия разследването прокурор, като постановлението му подлежи на обжалване пред съда, който незабавно разглежда жалбата. \"Предложенията трябва да се четат в съвкупност и преди новите алинеи 9, 10 и 11 в чл. 63 НПК се прави изменение в ал. 7. С него се дава право на обвиняемия сам да избере кое лице да бъде уведомено за задържането му. Предложението предвижда това да е \"поне едно посочено от него лице\". Тоест отпада изчерпателното изброяване на тези, които се уведомяват за задържането – семейството на обвиняемия, работодателя или МВР, а изборът е оставен на него\", коментира зам.-министър Стоянов. И подчерта, че може да се отложи уведомяването на конкретен човек, посочен от задържания, при това при изчерпателно изброени хипотези. Освен това за забавянето има строго определен максимален срок - 48 часа. Стоянов посочи, че освен тези законови ограничения на хипотезите и срока за отлагане на уведомяването за ареста не трябва да се забравя и правото на задържания на адвокатска защита, т.е. той незабавно може да се свърже с адвокат и да се среща насаме с него. \"С измененията се транспонира Директива 2013/48/ЕС и в нея е посочено, че при изключителни обстоятелства може да се предвиди възможност за временна дерогация на правото на задържания да информира конкретно лице. Съображение 35 от нея поставя важно условие – когато във връзка с конкретните обстоятелства по делото това е обосновано от наложителна причина по смисъла на директивата. Чл. 8 от директивата сочи, че тази временна дерогация трябва да е строго ограничена във времето. Предложеният срок от 48 часа е съобразен с българското наказателнопроцесуално право. Взет е предвид текстът от НПК, който определя, че прокурорът има правомощието, само при необходимост, да постанови задържане на обвиняемия за срок до 72 часа с цел довеждането пред съд на задържания\", обясни зам.-министърът на правосъдието. На въпроса какъв би бил смисълът от отлагането на уведомяването на конкретно лице с 48 часа за ареста – например на работодателя на обвиняемия, който е част от престъпната схема, при положение че другите близки на задържания, както и защитникът му, биха могли да го информират, Евгени Стоянов отговори: \"Тук е мястото да кажа, че в Директива 2013/48/ЕС, която транспонираме, аргументът по отношение на тези текстове е много ясен. Целта е максимално да се да се защитят пострадалите от престъпление, както и да се предотврати извършването на друго престъпление или да се попречи на наказателното производство.\"", "date": "2018.05.16", "title": "Зам.-правосъден министър: Арестите няма да бъдат скрити"}
{"url": "https://www.dnevnik.bg/sviat/2018/05/16/3179679_sin_diamant_s_300-godishna_istoriia_be_prodaden_za_67/", "text": "Диамантът \"Фарнезе блу\", който  след три века притежание на кралски фамлии  достигна до търг на \"Сотбис\" в Женева, бе купен за 6.7 милиона долара. Това е значително повече от експертната оценка на аукционната къща - 3.5-5 милиона долара. Сиво-синият 6.16-каратов диамант от индийските мини в Голканда е подарен за пръв път през 1715 г. на дъщерята на херцога на Парма за сватбата ѝ с испанския крал Филип V. След това в продължение на повече от седем поколения той сменя притежателите и местонахождението си. Предаван предимно като зестра, \"Фарнезе блу\" минава от Испания през Франция, Италия и Австрия.", "date": "2018.05.16", "title": "Син диамант с 300-годишна история бе продаден за 6.7 млн. долара"}
{"url": "https://www.dnevnik.bg/bulgaria/2018/05/16/3179670_reporteri_bez_granici_v_bulgarskite_medii_nishto_ne/", "text": "В най-свободния регион на света – Европа, журналистите са под най-голяма заплаха – за това предупредиха участниците в международната конференция \"Медийна свобода и плурализъм\". Форумът е организиран от четири професионални сдружения от сектора: Европейската асоциация на издателите на вестници (ENPA), Европейската федерация на журналистите, Европейската асоциация на издателите на списания и Съюзът на издателите в България. Полин Аде-Мевел , която ръководи балканския офис на  \"Репортери без граници\" , припомни убийствата и заплахите срещу разследващи журналисти и враждебната реч на политически лидери срещу репортери. Европа, където медийната обстановка е най-добра, е отбелязала най-голям спад, посочи тя, а четирите държави, които са се сринали с най-много места, са Малта, Чехия, Сърбия, Словакия. Тя посочи и скорошното нападение срещу журналиста от Червен бряг  Христо Гешов  и заяви, че обяснението защо България е на толкова ниска позиция в индекса е просто – защото \"Репортери без граници\" непрекъснато получават информация от журналисти, които са възпрепятствани в работата си. Натискът върху тях е ужасен, каза тя.  Българските власти не харесват индекса  и анализа ни, но нищо не върви добре. Заплахите към журналисти вече са нещо рутинно и ежедневно, каза Матайс Берман, съветник на представителя на Организацията за сигурност и сътрудничество в Европа (ОССЕ) по свободата на медиите. А е лесно да заплашиш журналист, чиято заплата е ниска, а условията на труд – лоши. Вербалното и физическото насилие вече не е фикция, то е тъжната реалност на ЕС, също подчерта изпълнителният директор на \"Аксел Шпрингер\" Марк Декан. Ако политиците детонират журналистите, ако ги нападат, задето вършат работата си, те дават зелена светлина за насилието – и точно това се случи в Словакия. На това трябва да се реагира с шум и възмущение, така че обществото да разбере, че някой е преминал границата, препоръча той, С обещание конференцията да стане ежегодна започна изказването си  Валдо Лехари , вицепрезидент на Европейската асоциация на издателите на вестници (ENPA) (президент Карло Пероне). Той даде като пример медийната империя и издигането на Силвио Берлускони в Италия и посочи, че в Германия би било невъзможно един издател да притежава повечето вестници и да иска да бъде премиер. Но това не е регулирано със закон, каза Лехари, става въпрос дали обществото би приело подобно нещо или не. Според него не са необходими нови закони в Брюксел срещу фалшивите новини или в Германия срещу речта на омразата, а да бъде създадена обстановка, в която медиите да могат да вършат работата си спокойно. В Европа, която е люлката на цивилизацията, биват убити журналисти, каза Теодор Захов - съиздател на \"Дневник\" и \"Капитал\" и председател на Съюза на издателите. Той припомни още, че преди десет години в България е имало 17 национални ежедневника, а сега те са едва няколко и от тях \"истински независим е само  вестник \"Сега\" . Всички други са контролирани и притежавани и това личи по редакционната политика. Какво се счупи в интернет По думите на Декан основният проблем на медиите е, че още няма устойчив бизнес модел за финансирането на онлайн журналистиката. Единственият значителен приток на финанси е от рекламата, а огромната част от тях отива в \"Гугъл\" и \"Фейсбук\", посочи той, като при това приходите отиват при тях, а издателите правят разходите за съдържанието. Мотото на \"Фейсбук\" беше движи се бързо и чупи неща. Днес ремонтираме нещата, счупени преди десет години, каза Декан и предупреди, че още много ще бъдат счупени и след десет години може да няма много оцелели издатели, които да поправят грешките, направени в наши дни.", "date": "2018.05.16", "title": "\"Репортери без граници\": В българските медии нищо не върви добре"}
{"url": "https://www.dnevnik.bg/bulgaria/2018/05/16/3179699_temenujka_petkova_shte_napravim_opot_aec_belene_da_se/", "text": "Предложението, което днес внесох с доклада до Министерския съвет и ще внесем в Народното събрание, е свързано  с възможността да бъде направен опит  проектът АЕЦ \"Белене\" да бъде реализиран на пазарен принцип чрез избор на стратегически инвеститор, без предоставяне на държавна гаранция. Това коментира пред журналисти министърът на енергетиката Теменужка Петкова, цитирана от агенция \"Фокус\". Тя увери, че няма да има сключване на дългосрочни договори за купуване на електрическа енергия, като правният способ ще бъде чрез отделяне на активите и пасивите на НЕК в отделно дружество. Петкова посочи, че до края на годината ще бъде подготвена процедура по тези критерии, за да се види доколко е реален инвеститорският интерес, който се заявява в рамките на последната година. \"Анализирани бяха няколко варианта, свързани с възможността за рационално използване на оборудването на АЕЦ \"Белене\", каза министърът. \"Първият е за неизползването му, но това означава загуба на всички разходи, които са направени досега, и има риск от декапитализация на НЕК и това ще се отрази негативно и на БЕХ, така че това е най-негативният вариант. Вторият вариант е свързан с възможността оборудването да бъде продадено на трето лице, но той е почти невъзможен\", допълни още министърът. По отношение на реализацията на оборудването е разгледан вариант НЕК и БЕХ да запазят еднолично своето участие, но е много малко вероятен, тъй като те нямат финансовата възможност да участват в реализацията на такъв проект с първоначална стойност 20 млрд. лв. \"Разгледан е и вариант, в който проектът се реализира от изцяло частен инвеститор, но и той е труден за реализация и не се знае доколко той е удачен за българската държава\", каза още министър Петкова. Тя уточни, че е била разгледана и възможността за изцяло участие на държавата с предоставяне на заем, базиран на междуправителствено споразумение, но той е рискован.", "date": "2018.05.16", "title": "Теменужка Петкова: Ще направим опит АЕЦ \"Белене\" да се реализира без държавна гаранция"}
{"url": "https://www.dnevnik.bg/tehnologii/2018/05/16/3179700_tuitur_shte_izsledva_povedenieto_na_potrebitelite_si/", "text": "Социалната мрежа \"Туитър\" обяви, че ще вложи още по-големи усилия в битката с онлайн троловете. За целта започва изследване на поведението на всички потребители на услугата. Новият подход ще е в допълнение на досегашната проверка на съдържанието на всяка публикация. От \"Туитър\" уточняват, че дори съдържанието на публикацията да не нарушава правилата на социалната мрежа, то тя все пак може да бъде изтрита, ако се приеме, че не е по темата на даден разговор. По този начин се стреми максимално филтриране на всички публикации на тролове. \"Туитър\" вече използва изкуствен интелект в борбата си с троловете, но с новите мерки ще се отдели повече внимание на определени потребители, които са съмнителни. Тяхното поведение в социалната мрежа ще се следи внимателно, а публикациите им ще останат на заден план. Ще се проследи кого следват и дали не използват \"Туитър\" само за негативни коментари. Освен това ще се проверяват акаунти, които не са потвърдили имейл адреса си. Ще се следи и ако един и същи потребител последва няколко профила едновременно. \"Предизвикателството е да се обърне внимание на разрушителното поведение на наши потребители, което не нарушава политиката ни, но оказва отрицателно въздействие върху разговорите в мрежата\", уточниха от компанията, като допълват, че подобни коментари ще бъдат скривани. С новия метод няма да е нужно даден потребител да бъде докладван, за да бъде проверен.", "date": "2018.05.16", "title": "\"Туитър\" ще изследва поведението на потребителите си, за да открива тролове"}
{"url": "https://www.dnevnik.bg/sport/2018/05/16/3179627_igrachi_na_sporting_lisabon_sa_postradali_sled_masovo/", "text": "Привържениците на \"Спортинг\" (Лисабон) вероятно са решили да вземат нещата в свои ръце и да дадат урок на своите любимци заради незадоволителното представяне на отбора през сезона. Във вторник около 50 маскирани фенове са прекъснали тренировката на тима, като са потърсили вербална и физическа саморазправа с играчи и хора от щаба. Най-тежко пострадал е голмайсторът на \"Спортинг\" Бас Дост. Холандецът, който има 34 попадения през сезона, е с прорезна рана на главата. Пострадали след нападението са още треньорът Жорже Жезуш, вратарят Руи Патрисио и националът на Португалия Вилиам Карвальо. Играчите и щабът на отбора са успели да напуснат клубната база в Алкошете с полицейски ескорт. Полицията води разследване по случая, като до момента е задържала 21 души във връзка с нападението, съобщава местното издание \"О Жого\". \"Това не е \"Спортинг\", това не може да бъде \"Спортинг\". Ще предприемем всички мерки, за да установим кой е отговорен за случилото се. Искаме наказание за онези, които са действали по този жалък начин\", се казва в изявлението на клуба. От Португалската лига определиха нападателите като \"престъпници, които не са фенове на \"Спортинг\". Вероятно чашата на търпението за привържениците е преляла след грубата грешка на Патрисио, която доведе до загубата от \"Маритимо\" с 1:2 през уикенда. Това остави \"Спортинг\" на трето място в първенството, като отборът загуби битката с \"Бенфика\" за зона Шампионска лига. В неделя зелените имат последна възможност да спасят сезона с финала за купата на страната срещу \"Авеш\". От \"О Жого\" допълват, че част от футболистите на \"Спортинг\" са отказали да участват в двубоя след нападението във вторник.", "date": "2018.05.16", "title": "Играчи на \"Спортинг\" (Лисабон) са пострадали след масово нападение от фенове на отбора"}
{"url": "https://www.dnevnik.bg/politika/2018/05/16/3179703_simeonov_otvrushta_na_udara_-_predlaga_i_dds_za_hazarta/", "text": "Подкрепям всяко предложение за увеличаване на данъка върху хазарта, каза вицепремиерът Валери Симеонов след срещата си парламентарната група на \"Воля\" за внесените от негови депутати законопроекти. \"Тази демонстративна кампания, въпреки че я очаквахме, преминава границата. Така че - каквото повикало, такова се обадило. Сега, най-вероятно при обсъждането на проекта в комисията за проекта, ще поискаме и налагането на съответните данъци за хазарта\", каза Симеонов. Той имаше предвид  позицията на Конфедерацията на работодателите и индустриалците в България  (КРИБ), в която се възразява срещу ограничаване на рекламата и в която се изразява подозрение, че зад законотворчеството им стоят \"неясни интереси\", както и публикации с такива внушения. Срещу ограниченията се обявиха и  от БФС и клубовете . \"Съпротивата беше очаквана. Сигурен съм, че колегите от парламентарните групи в Народното събрание, които изразиха вече своята подкрепа, са я очаквали. Би трябвало да са я поставили предварително в разчетите и след като категорично казаха, че ще подкрепят Закона за хазарта, очаквам това да стане\", каза Симеонов. За призивите с призива към народа да спаси националната си лотария, Симеонов каза, че това му звучи като Симеонов добави, че в промените за Закона за хазарта, внесени от НФСБ, не предвиждат промени в данъците за хазарта и въвеждане на ДДС. В момента се плащат 15% данък върху всеки залог, докато ДДС за всички останали стоки и услуги е 20%. \"Аз декларирах, че ще подкрепим всяко предложение за увеличаване на данъка върху хазарта. В момента Българският спортен тотализатор е единственият законен източник на средства за българския спорт и е поставен в много неизгодно положение. Неговият периметър е изключително много ограничаван от 2012 г. досега. Той е загубил страшно много средства. Следователно и средствата за спорта са толкова драстично намалени\", обясни Симеонов. Според него трябва да се помисли за изискване частните хазартни оператори да заделят средства за спорт. Срещата с \"Воля\" според Симеонов е минала добре и получил принципно съгласие за всичките (четири) законопроекти, но предстоят да бъдат прецизирани някои текстове. От  ГЕРБ  и БСП вече обявиха, че ще подкрепят ограниченията за лотарийните игри.", "date": "2018.05.16", "title": "Симеонов отвръща на удара - предлага и ДДС за хазарта"}
{"url": "https://www.dnevnik.bg/analizi/2018/05/16/3179701_rusiia_i_chingis_han/", "text": "Струва ми се, че разбирам причината, поради която демократизирането на Русия се оказа невъзможно. Вината за това не е на отделните управници, а в същността на руската държава. Съвсем не смятам, че Владимир Путин е някакво чудовище или злодей. Помня какъв беше той през 90-те години, когато говореше разни демократични неща, в които изобщо не вярваше. Самата държавна система, или фундаментът, на който стои Русия, не позволява на управника друг начин да съхрани властта, освен този да ожесточава системата и да я превръща във вертикал. Това е всъщност всичко, което се е случвало тук, като започнем от XV век насам. Самата държава, създадена през XV век от Иван III, е построена на тази база. В нейните основи са положени четири принципа, които не са били нарушавани при нито една политическа система. Ако пък някой от тях е бил нарушаван, това е довеждало до рухване на цялата система. Тези принципи са разработени от Чингис хан. Всъщност, когато Иван III създава руската държава, той възпроизвежда принципите на Златната орда. Той взима като пример този най-ефективен способ за държавно устройство, който му е бил добре известен. Всички решения – първостепенни, второстепенни, третостепенни – се взимат в главната квартира на Великия хан, взимат се в неговата юрта и по никакъв друг начин. Второ, за да е послушна общността, фигурата на Великия хан трябва да е свещена, тя трябва да е сакрална и недосегаема за критика. Това е много важно. Трето, нищо не може да стои по-високо от волята на Великия хан, както и да се нарича – цар, президент, генерален секретар – той трябва да стои винаги по-високо от закона. Така че по принцип такава държава не може да бъде правова. Тя се управлява не по закони, които са общи за всички, а по указите на Великия хан, които могат да бъдат най-различни в зависимост от конюнктурата. И накрая, четвърто, но много важно – всички жители на държавата се възприемат като слуги на тази държава. Тези четири принципа се възпроизвеждат в продължение на повече от 500 години. Те са съхранявани векове наред и ако понякога някой от тях е бил пренебрегван, това е довеждало до разруха на държавата. През последните сто години това се случи най-напред през 1917 г. и доведе до изключително суровата държавна структура, създадена от Сталин на принципа на ордата. Имам предвид формирането на Съветския съюз, където и четирите принципа присъстват по железен начин. Сега пък виждаме как Путин и неговото обкръжение правят абсолютно същото, следвайки същите принципи. Погледнато исторически, тази структура е доста ефективна, тя е издръжлива и устойчива на удари, но има и сериозни дефекти, тъй като работи добре само по време на тежки изпитания и на война благодарение на високата си мобилизационна способност. Във време на мир обаче тя е много неефективна, тъй като развитието на обществото и на страната е възможно най-вече благодарение на частната инициатива на хората, които могат да работят и да подобряват собствения си живот, без да се страхуват. А щом отделните хора стават по-богати, то и цялата страна става по-богата. Когато няма война, чума, глад и холера, държавата, която възпроизвежда конструкцията на ордата, започва да губи и да изостава в конкуренция с държавите, които са устроени по друг начин. Тъй като съществува и друг държавнически принцип – хората могат да живеят заедно и да не се разбягват, ако условията, които им се предлагат, са добри за тях, с други думи, ако това им е изгодно. Тоест не по насилие, а по любов и изгода. Затова смятам, че ако в Русия се стигне до социален взрив или до демократична революция и на власт дойде някакъв нов демократ, но всичко остане постарому, както е сега, след десет години ще имаме поредния авторитарен управник, който е бивш демократ. Той просто няма да има друг избор, иначе страната би се разпаднала на парчета. Тъй че, за да бъде Русия свободна страна и да не се разпадне на парчета, трябва да бъдат изпълнени две основни задачи – Под   имам предвид държавно устройство, при което основните въпроси се решават от хората по места, там, където те живеят, без да им се налага да се допитват до Москва по всеки въпрос. И още нещо – при истинската федерация парите остават в регионите. Правилността на федерацията пък е в това страната да бъде разделена на принципа на икономическата състоятелност, а не на принципа региони на донорите и региони на акцепторите. Всеки регион трябва да бъде устроен така, че да може да помага сам на себе си, а не да бъде паразит.", "date": "2018.05.16", "title": "Русия и Чингис хан"}
{"url": "https://www.dnevnik.bg/photos/2018/05/16/3179618_fotogaleriia_duhut_na_madrid/", "text": "Най-големият мадридски фестивал \"Сент Исидро\", който се провежда през май, дава възможност да се усетят духът и традициите на града.", "date": "2018.05.16", "title": "Фотогалерия: Духът на Мадрид"}
{"url": "https://www.dnevnik.bg/bulgaria/2018/05/16/3179705_izdirvaneto_na_boian_petrov_oficialno_prikljuchi/", "text": "Издирването на алпиниста Боян Петров, който е в неизвестност от 3 май, официално приключи. Това съобщи пред \"Дневник\" Деян Петков от екипа в България. По-рано екипът бе призовал на издирването да се сложи край заради липсата на следи от Петров и опасността за участниците в експедицията заради лошото време. По обед българско време екипът на алпиниста е осведомен и за решението на китайските власти, че слагат край на издирването. На 29 април Боян Петров тръгна в атака на Шиша Пангма (8027 м), когато и последно е видян от участниците в други експедиции. По-рано през деня друг член на екипа на Боян Петров - Кирил Петков, който е в Хималаите,  обяви в профила си във \"Фейсбук\" , че днес един от хеликоптерите от Непал е успял да направи полет към базовия лагер и после до височина от 7400 м под върха. През повечето дни от издирването полетите бяха невъзможни или затруднени от лошото време. Този последен полет е финансиран от приятели на Боян Петров. Последният полет под Шиша Пангма По-късно и непалската авиокомпания, наета за издирването - Simrik Air, разказа за последното облитане на района днес под върха. Във \"Фейсбук\" страницата си компанията представя и със снимки, намерените от шерпите вещи, които по техен извод са на алпиниста - споменатия вече инсулин и енргийни гелове и тениска. Екипът на Боян Петров потвърди пред \"Дневник\", че това е негова дреха. Компанията благодари на абсолютно всички, допринесли за акцията по издирването. Хронология на издирването Първоначално нито съпругата, нито екипът на Боян Петров в България смятаха, че има основание за притеснение. Причина за това е, че алпинистът обикновено катери сам, защото не иска да се съобразява с темпото на другите. В конкретния случай той е тръгнал с един ден преднина. Връзка с него не можеше да бъде осъществена, защото той по традиция оставя сателитния си телефон в базовия лагер. До 6 май вечерта не беше публично известно, че няма връзка с алпиниста. Това  се разбра от публикация в унгарски сайт , след като унгарският алпинист Давид Клайн съобщи, че Боян Петров е започнал изкачването на върха на 29 април. Това потвърди по-късно и съпругата на Петров Радослава Ненова, която е разговаряла ден по-рано с него. Клайн разказа пред местни медии, че Петров е видян с бинокъл от базовия лагер на 3 май да се придвижва към лагер 3, който е на височина около 7400 м. На  сутринта (по информация на Министерството на външните работи) трима украински алпинисти и шерпи са достигнали този лагер, където са открили само палатката на Боян Петров, навята от сняг. Поради внезапно влошаване на метеорологичните условия в района издирването на достигнатото място е прекратено. Това е денят, в който е уведомено и българското посолство в Пекин. Китайските власти смятат българския алпинист в неизвестност от 5 май. На   Радослава Ненова съобщи през профила си във \"Фейсбук\" за загубата на връзка с алпиниста, като посочи, че най-рано на 8 май може да започне спасителна акция заради лошото време в района.  На   България поиска от Китай разрешение хеликоптери  на Непал да се включат в издирването. Това се наложи, тъй като летателната техника, с която разполага Тибетската алпинистка асоциация, не може да изпълнява полети на височина над 5 хил. м. Това е позиция, която е по-ниска дори от височинен Лагер 1. Съпругата му междувременно обяви сметка, в която да се набират средства, с които да се платят полетите на хеликоптерите, тъй като застраховката на алпиниста покрива тези разходи впоследствие.  На   шерпи и китайски спасители започват издирването и успяват да стигнат до Лагер 1, където  не откриват следи от алпиниста . Заради трудната връзка с базовия лагер през цялото време имаше несигурност за това докъде точно са стигнали спасителните екипи. На   премиерът Бойко Борисов увери, че правителството е в контакт с властите в Китай и Непал и се полагат всички усилия за спасяването на алпиниста. В Министерския съвет бе поканен и посланикът на Китай Джан Хайджоу в София, който обяви, че страната му оказва пълна подкрепа.  На  лошото време блокира в голяма степен действията на спасителите. През тези два дни бе намерена компания от Непал - Simrik Air Helicopter, която разполага с да летят и кацат на височина и над 8000 м . Китай даде разрешение на наетите два хеликоптера да летят на китайска територия до 13 май включително. Лошото време обаче им попречи да излетят веднага. На   спасителните екипи, които се придвижват пеша, възстановиха издирването. Тогава китайският посланик в София Джан Хайджоу обяви, че  в мисията са ангажирани общо 100 души  - спасители и логистика, сред които и двама от най-добрите алпинисти. Метеорологичните условия  позволиха на хеликоптерите да излетят  едва на  . В същия ден шерпите и спасителите достигнаха до Лагер 2, където екипът му имаше надежда, че Боян Петров може да е останал в изчакване да отмине лошото време и където има храна и всичко необходимо за оцеляване. Ден по-късно се разбра, че  в достигнатия от спасителите Лагер 3 е открит инсулинът на Боян Петро в, който страда от диабет. По информация на китайския посланик в София са открити и други предмети - опаковки от храна, дрехи, но не беше потвърдено, че са принадлежали на изчезналия. Те бяха анализирани от участниците в акцията, за да им дадат възможни следи. На   издирването бе съсредоточено в Лагер 3, където вече не се виждаше палатката на Петров. В същия ден  заради лошото време, което на практика не позволява полети, а и заради преценката, че на височина над 7000 м не се очаква алпинистът да е оцелял толкова време. Междувременно Китай беше удължил разрешителното на хеликоптерите до 14 май и се беше ангажирал да разрешава полети, докогато се налага, по информация на екипа на алпиниста. Последваха нови издирвания в района на по-ниските лагери, включително и базовия, които не доведоха до резултат. На   с платен от приятели на Боян Петров полет  един от хеликоптерите направи ново облитане  на района над базовия лагер до височина на Лагер 3. На борда му бяха и двама души от екипа на алпиниста. След  този полет  екипът е уведомил началник на лагера, ръководещ издирването, че повече не виждат смисъл да се застрашава животът на издирващите и те да продължават. В крайна сметка издирването бе прекратено. ", "date": "2018.05.16", "title": "Издирването на Боян Петров приключи"}
{"url": "https://www.dnevnik.bg/razvlechenie/2018/05/16/3179708_fotografi_sa_predizvikani_da_snimat_nadprevarata_po/", "text": "Визуални артисти и фотографи са предизвикани от \"Ред бул\" (Red Bull) да станат част от надпреварата на атлети по природния феномен морените на Витоша, съобщиха от пресцентъра на компанията. Състезанието е единствено по рода си в световен мащаб, а в тазгодишното му осмо издание след кандидатстване и одобрение ще бъдат избрани хора с интерес към фотографията. Те ще могат да се запознаят със стандартите за видеозаснемане и обработка на Red Bull Media House, да станат част от специално организирана приключенска сесия преди състезанието, да реализират самостоятелно създадено от тях съдържание. Платформата предоставя възможност за популяризация на репортажите през каналите на \"Ред бул\". Срокът за кандидатстване е 18 май. Желаещите да участват трябва да изпратят свои визуални материали и кратко резюме на  redbullcontent.bg@gmail.com .", "date": "2018.05.16", "title": "Фотографи са предизвикани да снимат надпреварата по морените на Витоша"}
{"url": "https://www.dnevnik.bg/bulgaria/2018/05/16/3179716_pravitelstvoto_iska_ot_parlamenta_da_odobri/", "text": "Кабинетът предлага на Народното събрание да приеме отпускането на почти 3.3 млрд. лева за купуването на нови бронирани машини и бойни самолети, съобщиха от правителствената информационна служба. Близо 1.5 млрд. лева с ДДС се иска да се дадат за купуването на 150 броя бойна и специална техника за три батальонни бойни групи от сухопътни войски. Те ще се придобият за 12 години. Министърът на отбраната Красимир Каракачанов обясни пред журналисти в Министерския съвет, че първите девет години ще се плащат по 100 млн. лв. на година, а последните три години от 150 до 180 млн. лв. Важно условие е да има производство в България с максимално включване на българския военнопромишлен комплекс, като впоследствие у нас ще се прави и тяхната последваща модернизация, допълни министърът. Изтребителите могат да бъдат нови или употребявани За придобиване на не по-малко от осем бойни самолета нов тип се отпускат 1.8 млрд. лева, като това е първият етап, през който плащането се разсрочва за десет години. На втория етап ще се придобият още толкова машини. Каракачанов обяви, че към момента шест фирми са проявили интерес към този проект, а оферти ще се приемат както за нови самолети, така и за употребявани. Красимир Каракачанов припомни, че двата проекта са част от управленската програма на правителството. \"Искам да благодаря на Министерството на финансите за подкрепата, тъй като дълго обсъждахме дали да е с ДДС или без ДДС. Надявам се, ако нещо не се забави в парламента, поне по един от тях да бъде сключен договор до края на годината. Ще търсим максимално изгодния за националния интерес вариант. Няма да има политически или геополитически предпочитания – който направи най-добрата оферта, той ще бъде предпочетен\", каза още министърът на отбраната. Днес правителството одобри и предлага на Народното събрание да приеме Доклада за състоянието на отбраната и въоръжените сили за миналата година. Документът отразява текущото състояние на военните аспекти на националната сигурност и резултатите от изпълнението на политиката в областта на отбраната през 2017 г. Армията може да изпълнява задачите си, но трудно В документа се казва, че през миналата година във въоръжените сили са проведени 290 учения, което е с 11% повече от 2016 г. Формирования от Българската армия са участвали в 69 мероприятия по оказване на помощ на населението при тежки зимни условия, пожари, наводнения и транспортиране на болни. Изпълнението на тези задачи е осъществено от 1198 военнослужещи и 184 единици техника. В операцията за съвместни действия с органите на МВР по охрана на държавната граница с Турция средномесечно са участвали около 240 военнослужещи и 70 единици техника. Основният извод от документа е, че българските въоръжени сили са в състояние да изпълняват задачите си, но със затруднения и повишен риск. Основните констатирани проблеми са свързани с некомплекта военнослужещи, който е достигнал 20% от щатния състав и засяга в най-голяма степен Сухопътните войски; недостатъчното ресурсно осигуряване; затрудненията по поддържането и развитието на отбранителните способности. В доклада се посочва, че усилията на ръководството на Министерството на отбраната през 2018 г. ще бъдат концентрирани в изпълнение на дейностите по Програмата за развитие на отбранителните способности на въоръжените сили 2020. Освен това се работи по изготвяне на пътна карта за разработване на дългосрочна, всеобхватна и финансово осигурена програма за развитие на въоръжените сили след 2020 г. Ръководството на армията си поставя за задача да реализира разчетите в приетия Национален план за увеличаване на бюджета за отбрана на 2% от БВП до 2024 г. и да даде ход на трите основни модернизационни проекта за въоръжените сили. В допълнение ще се акцентира и върху попълване на вакантните места във въоръжените сили и окомплектоване на доброволния резерв. Планира се и изграждане на способности за киберотбрана.", "date": "2018.05.16", "title": "Правителството иска от парламента да одобри почти 3.3 млрд. лв. за ново въоръжение"}
{"url": "https://www.dnevnik.bg/photos/2018/05/16/3176110_fotogaleriia_na_alpinistite_im_rukopliaskat_bogovete/", "text": "Девет дни след началото й спасителната операция за алпиниста Боян Петров, който изчезна в Хималаите при опит да изкачи връх Шиша Пангма (8027м), беше прекратена. Петров изчезна преди 13 дни и единствената следа от него беше инсулинът му, открит до Лагер 3 под върха. \"Дневник\" представя Боян Петров в снимки - част от тях са от личния му архив, публикуван във \"Фейсбук\", други - специално правени и изпращани за \"Дневник\" по време на изкачванията на осемхилядниците. На снимката: Април, 2018 г., Боян Петров представя плановете си за 2018 г., преди на 10 април да тръгне към Хималаите. В плановете му първа е атаката на най-ниския сред осемхилядниците - Шиша Пангма (8027).", "date": "2018.05.16", "title": "Фотогалерия: На алпинистите им ръкопляскат боговете"}
{"url": "https://www.dnevnik.bg/bulgaria/2018/05/16/3179720_borisov_liderite_na_zapadnite_balkani_shte_si_trugnat/", "text": "Немалка част от основните транспортни жп коридори, магистрали, дигиталната инфраструктура на Западните Балкани са изградени с европейско финансиране, а днес тук са и Световната банка и Европейската банка за възстановяване и развитие, шефовете на Европейската инвестиционна банка и чак до петък ще се работи, за да могат лидерите на тези страни оттук да си тръгнат с ясна картина кое как ще се финансира. Това заяви премиерът Бойко Борисов по време на събитието \"Диалог със Западните Балкани: създаване на регион на растеж, сигурност и свързаност по пътя към Европа\". То се провежда ден преди  дългоочакваната среща на върха  между лидерите на ЕС и колегите им от Западните Балкани. \"Аз обичам историческата памет да се пази, премиерите идват и си отиват, но държавите остават\", каза още Борисов, припомняйки, че на срещата между ЕС и Западните Балкани преди 15 години в Солун е дадена перспектива за България. \"Днес в София  идват лидерите на ЕС  и на Западните Балкани. Беше изключително трудно, хич не им се занимава на нашите хора с тая работа, имаме си достатъчно проблеми в Европа, но накрая се съгласиха и я приеха изключително присърце. Това се дължи най-вече на канцлера Меркел, която не знам дали Нобелова награда ще вземе, но за Балканите имаме за какво да й благодарим\", посочи още българският премиер. По думите му с необходимото финансиране Балканите ще бъдат едно от най-добрите места за живеене в Европа. \"Защо толкова се плашат от Западните Балкани, вижте ги данните: Македония има 11 млрд. БВП, Сърбия – 41 млрд., Албания - 13 млрд., Косово - 8 млрд., Босна и Херцеговина - 17 млрд., Черна гора – 4 млрд. Общо 96 млрд. Словакия има 96 млрд. БВП, говорим за приемането все едно на Словакия. Така че като население Западните Балкани са по-малки от Румъния, като брутен продукт - колкото Словакия. От какво толкова се плашат при огромните трилиони бюджет и БВП на Европа, а в същото време това място генерира само войни и огромни разходи след това\", каза още Борисов. По думите му \"бавничко, с диалог, едно по едно, капка по капка\" най-накрая лидерите са се съгласили и днес всичките до един ще присъстват на Европейския съвет, включително и британският премиер Тереза Мей. Утре има и двустранни срещи, защото и \"Брекзит зацикля\", каза още Борисов. \"Надявам се и Заев и Ципрас (премиерите на Македония и Гърция Зоран Заев и Алексис Ципрас – бел. ред.) най-сетне да приключат този спор с името. Това си е ваша работа, ние само се надяваме и искаме, ако можете, да си стиснете ръцете. И Тачи, и Вучич (държавните глави на Косово Хашим Тачи и на Сърбия Александър Вучич - бел.ред.) трябва да покажат своето лидерство, защото в Скопие отказаха да си стиснат ръцете\", допълни Борисов. Той изрази съжаление, че голяма част от вниманието ще отиде за ядреното споразумение с Иран,  от което САЩ се оттеглиха , и търговските отношения с Щатите. \"Брекзит, ядреният спор, търговското споразумение със САЩ, конфликтът в Сирия, бежанската вълна, всичките тези убийства, побоища и войни генерират още по-голяма миграционна вълна. Даже в големи европейски страни изборите се спечелиха от антисистемни партии на фона на тази миграционна вълна\", заяви премиерът. По думите му за пръв път ЕС здраво защитава и своя интерес. \"Коридорите 4, 8, 10 - това е прекрасно за Хърватия, Сърбия, Македония, Албания, Черна гора, Босна и Херцеговина, за всички, разбира се, и за България и Гърция. Според него, ако ние на Балканите не си помогнем сами, то и господ не може да ни помогне, \"всичко зависи от нас\". Има шанс за начало на преговори, смята Захариева Външният министър Екатерина Захариева коментира: \"Дали сме успели да убедим всички, че това е ситуация, която ще донесе много ползи и за държавите членки? Не бих казала, че сме успели да ги убедим. Във всички държави, които са нетни платци, и не само те, като че ли все още има една съпротива за бързо разширяване. Слава богу, никой не казва, че е против разширяването изобщо. Отлагането обаче до безкрайност със сигурност не само че ще демотивира, но ще фрустрира и дори разгневи гражданите на тези държави.\" По думите й работата е и в държавите от Западните Балкани, те трябва да покажат, че могат да правят реформите. Според Захариева ЕС не го е страх от броя на новите граждани, а се притеснява от това дали няма да бъдат пренесени проблеми вътре в съюза. \"Първо трябва да покажем, че можем да решаваме проблемите си, че ги решаваме искрено\", каза още министърът. По нейните думи е възможно тази година да се започнат преговори за присъединяване с Македония, също така и с Албания. \"Няма да е лесно, но има още шанс да убедим скептичните държави, които смятат, че все още не е дошъл моментът, да покажем преди всичко, че можем да си решаваме проблемите един с друг\", допълни Захариева. Срещата нямало да е студен душ  Според вицепремиера срещата на върха със Западните Балкани в четвъртък няма да е студен душ. По думите й има много голяма разлика между срещата на върха в Солун и тази в София. \"През 2003 г. никой не е бил със статут на кандидат за членство в ЕС, а сега процесът се развива в Съвета. Спомням си какво беше август, септември, октомври, когато убеждавахме по отношение на темата за Западните Балкани, какво беше чувството тогава и какво е сега\", подчерта министърът. Тя разказа, че в понеделник се е провел съвет по общи въпроси и всички държави, които са взели думата, са се учудили къде е темата за разширяването. Всички изказали се делегации, без една, са поискали от председателя на Европейския съвет да включи темата разширяването в програмата за лидерската среща в края на юни. Тя за пореден път подчерта, че целта на срещата не е разширяването, а да се даде нещо конкретно, да се направят конкретни проекти и посочи като успех, че всички 28 лидери на ЕС са в България. Няма да е лесно, но не е невъзможно, трябват още реформи и още убеждения, но със сигурност за шест месец разликата е огромна, допълни тя. Водеща роля Евродепутатът Ева Майдел (Европейска народна партия, ГЕРБ) посочи, че ролята на гражданското общество е ключова за реформите в Западните Балкани. Затова по думите й е изключително важно да се говори с тези общества. Само така можем да направим гражданите на Западните Балкани съюзници в процеса на европеизиране на региона, и двете страни имаме нужда от засилен диалог, допълни тя. Критериите, към които шестте страни и държавите членки на ЕС трябва да се стремят са ясни, а България е вървяла по този път съвсем скоро и знае усилията и ползите от сближаването с ЕС вследствие на нашето членство, каза тя, допълвайки, че това е естествен начин България да има водеща роля в този процес. Микулаш Дзуринда, бивш премиер на Словакия,  езависимо от сътресенията процеса на интеграция на Западните Балкани има нов стимул и би било чудесно, ако ЕС е по-голям през 2025 г. Той все пак призова да бъдем открити. По думите му въпросът дали ще ЕС ще е по-голяма организация или не, зависи от държавите кандидати и от няколко фактора, сред които са възможността им да отговорят на всички изисквания и критерии, както и решимостта им да станат част от решението, а не част от проблема. Имаме положителен опит като например четирите държави от Вишеградската група, Чехия и Словакия решиха проблемите си от миналото преди да се присъединят към ЕС, каза още той. Знам, че според хората от Западните Балкани най-големите инвестиции са от Далечния Изток, но 70% от общия търговски обмен е от ЕС и 9 млрд .евро са инвестициите през последните 10 години от ЕС в региона, допълни Дзуринда, според когото от решаващо значение е инициативата да идва от долу на горе. Столица на Европа Манфред Вебер, председател на групата на ЕНП в Европейския парламент, отбеляза, че София е столица на Европа днес и българското правителство води Европа по много добър начин. По думите му много голям принос на българското правителство е да сложи Западните Балкани нагоре в дневния ред на ЕС. Европа има нужда от Западните Балкани и Западните Балкани се нуждаят от Европа, но перспективата за разширяването не е идея, на която много се радват в Европа, посочи Вебер. \"Не че имаме нещо против някого, но има нежелание в ЕС, когато говорим за разширяване\". Според него на хората трябва да се покаже, че в ЕС може да има много положителен ефект от това разширяване. По думите му Западните Балкани трябва да направят необходимите реформи, но не само за да се присъединят към ЕС, но и за да имат съвременни общества. Вебер отбляза, че ЕС все още не е готов за шест допълнителни страни членки. Хърватският премиер Андрей Пленкович припомни, че първоначалната идея след срещата в Солун през 2003 г. е била да се състоят три срещи на високо ниво на година до 2018 г. , но те не се проведоха. \"За Западните Балкани историята не беше много лесна заради политиката на режима на Милошевич... 90-те бяха изгубени години за моята държава, ние бяхме държава като бележка под линия, единственото нещо, което имахме, беше хуманитарна помощ до 2000 г.\", каза премиерът. По думите му през 2020 г. Хърв ще повтори тази среща на високо ниво. Той отбеляза, че колкото по-силни са популистките партии, толкова по-бавно ще се разширява ЕС. Не просто прелистване на преговорни глави Никола Димитров, външен министър на Македония, каза, че \"не става въпрос просто да прелистваме главите, а да се променим. Процесът по присъединяване е най-добрият инструмент на ЕС да помогне на тези които искат да се променят и ад направят реформи\". Според него \"процесът на присъединяване винаги се проваля, ако се политизира\". \"Политизирането не води до добро. Всяка държава трябва да се разглежда самостоятелно. Ако говорим за групи, значи политизираме. Това се наблюдава, когато се приготвят европейски избори, каквито ще има другата пролет. А някои държави членки се притесняват да коментират присъединяването на Западните Балкани, защото ще има смесване на въпросите с европейските избори\". \"Историята в нещо чудесно, но е време поколението ни да произведе нещом с което да се гордеем днес\", настоя Димистров, призовавайки държавите от региона да се конкурират с реформи.", "date": "2018.05.16", "title": "Борисов обясни защо ЕС не трябва да се плаши от Западните Балкани (допълнена)"}
{"url": "https://www.dnevnik.bg/sport/2018/05/16/3179715_krasimir_ivanov_bjudjetut_na_levski_ne_e_zavisim_ot/", "text": "Изпълнителният директор на \"Левски\" Красимир Иванов заяви, че финансовото състояние на клуба не зависи от представянето в евротурнрите. По думите голяма разлика би се получила, ако отборът влезе в групите на Лига Европа. За целта най-напред сините трябва да се класират за евротурнирите. Те вероятно ще завършат трети в Първа лига, след което ще играят бараж с \"Черно море\" или \"Локомотив\" (Пловдив). \"Ефектът (от участието в евротурнирите) върху бюджета на клуба не е толкова голям. Той е по-скоро репутационен и свързан с това къде искаме да вървим. Очевидно, ако се стигне до групова фаза в Лига Европа, това вече е съвсем различно нещо, но първите елиминационни кръгове не са толкова важни\", каза Иванов. Той посочи, че ръководството работи всекидневно да поддържа клуба на ниво. Според Иванов увеличената инвестиция за привличането на Делио Роси и нови играчи в началото на сезона \"е оправдана, защото подхождаше на амбициите, които клубът има\". \"Привличането на г-н Роси и футболистите доведе до качествена игра във втората половина на сезона. Има и много позитиви, така че избягвам да падам по лице и да си засипвам главата с пепел. Надявам се другата година да бъде по-успешна.\" \"Имаме нужда да си направим изводите, за да не се повтарят грешките. Очевидно третото място е резултат от играта, която показахме. Загубихме много точки от грешки, които допуснахме\", каза Иванов. По думите му доверието към треньора продължава да съществува. \"Искаме да приключим този сезон и да надграждаме. С него, евентуално с нови футболисти. Имаме да решим организационни въпроси в клуба. Делио Роси има договор с клуба, така че продължава.\" Иванов не коментира темата за твърденията, че \"Левски\" отказва да се раздели с италианеца заради огромна неустойка. Той посочи, че клубът няма намерение да се разделя с основните футболисти.", "date": "2018.05.16", "title": "Красимир Иванов: Бюджетът на \"Левски\" не е зависим от евротурнирите"}
{"url": "https://www.dnevnik.bg/sport/2018/05/16/3179723_sudiia_ot_svetovnoto_po_futbol_e_nakazan_dojivot/", "text": "Съдията Фахад ал Мирдаси, който попадна в списъка на ФИФА с арбитри за световното първенство в Русия, няма да може повече да упражнява професията си. Реферът от Саудитска Арабия е наказан доживотно, след като беше признат за виновен в опит за изнудване. Футболната федерация на Саудитска Арабия (SAFF) обяви, че Ал Мирдаси е признал вината си. Той се е свързал с представител на \"Ал Итихад\" преди финала за Купата на краля срещу \"Ал Файзали\" и му е поискал пари, за да свири в полза на състава. По-късно от потърпевшия клуб са подали оплакване до SAFF, за да бъдат предприети действия срещу рефера. 32-годишният съдия трябваше да пътува за Русия, за да свири на световното първенство, но сега ще бъде заменен. Общо 46 нации ще имат свои представители на шампионата на планетата, като главните рефери са 36. Световното започва на 14 юни и ще продължи до 15 юли. \"ФИФА съобщава, че 32-годишният Фахад ал Мардаси няма да пътува за световното първенство, след като е наказан от местната федерация на Саудитска Арабия.\" Финалът за Купата на краля беше ръководен от Марк Клатенбърг. Британският съдия, който пое ролята на шеф на арбитрите в Саудитска Арабия, отказа да коментира провинението на един от своите подчинени. Финалът завърши с победа 3:1 на \"Ал Итихад\" след продължения. Ал Мирдаси е международен съдия от 2011 г., като е свирил 75 мача на това ниво. Той беше част от съдийския състав на игрите в Рио 2016 и Купата на конфедерациите преди година, където ръководи два двубоя.", "date": "2018.05.16", "title": "Съдия от световното по футбол е наказан доживотно заради опит за изнудване"}
{"url": "https://www.dnevnik.bg/bulgaria/2018/05/16/3178738_boian_petrov_i_putiat_koito_vinagi_zavurshva_s_vruh/", "text": "Животът по върховете е ужасно ветровит. Колкото по-високо стъпваш, толкова повече трябва да си отваряш очите и да удържаш неговите пориви\", пише алпинистът Боян Петров в книгата си \"Първите седем\" (2017). След повече от две десетилетия по най-високите планини на планетата той остана в подножието на Шиша Пангма (8027 м), докато следваше мечтата си да върви нагоре. Спасителната операция за алпиниста, който изчезна на 3 май, приключи днес и надали някога ще се разбере каква е причината той да изчезне. Внимавай, Петров Човекът, изкачил 10 от 14-те осемхилядни върхове на света, винаги е казвал, че се страхува и че смята това за едно от най-полезните качества в неговото поприще, тъй като е \"ограничител за безразсъдни решения\". Може би заради това изчезването му под Шиша Пангма не предизвика в началото полагащата се паника. Не само близките и приятелите му в София, но и мнозина от почитателите му имаха \"добро чувство\" - интуитивно усещане, че каквото и да се е случило, ще оцелее и ще разказва с усмивка за него, както е ставало много пъти преди. Боян Петров винаги е бил от оцеляващия тип, защото залагаше на две неща - страх и здрав разум. Както сам обичаше да разказва: \"Ходя нагоре и си викам: \"Внимавай, Петров.\" Така си говоря - в трето лице, за да си напомням разни важни неща, като съм сам по планините\", разказа алпинистът при гостуването си в редакцията на \"Дневник\" през 2015 г. Гласът го спира на няколко пъти буквално на метри от атакувания връх заради преценката, че е опасно. Предпочита да се откаже и да направи нов опит в по-добър момент. Когато избираш да продължаваш Статистиката описва Боян Петров като един от най-успешните български алпинисти - на четири крачки от Хималайската корона и с изкачени повече от 20 върха с височина над 5 хил. метра. На два пъти - през 2014 и 2016 г., успява да качи по 3 осемхилядника за сезон, а достигането на Броуд пик и К2 в рамките на само 8 дни го прави и световен рекордьор за \"двойно изкачване\". Това, което не описва, е изумителната воля, увереност в собствените сили и устойчивост на 45-годишния алпинист. Завършил е зоология и екология в Софийския университет. От години е част от екипа на Националния природонаучен музей, чиято колекция попълва при пътуванията си. От 2000 г. е с диабет. На 26 г. е диагностициран с рак на тестиса, а няколко години преди това има рак в окото. \"Реших, че не е честно да те осъдят толкова лесно. Казах си: или ще умра, или няма да умра – среден път няма. И реших, че няма да умра.\" Година след второто връхлитане на болестта и преди да получи диабет изкачва първия си петхилядник - връх Арарат. Казва, че лекарите трябва да насърчават хората с диабет да са активни, докато им помагат да го контролират, а не да стават подчинени на болестта си. Въпреки това тъкмо диабетът се превръща в спънка за участието му в последната национална експедиция до Еверест през 2004 г. Замислена е като юбилейна – точно 20 години след като Христо Проданов става първият българин, изкачил най-високия връх на планетата. Тогава лекарят на експедицията - също алпинист - д-р Карина Сълова, му съобщава, че няма да бъде включен, въпреки добрата си подготовка, защото е диабетик. През същата година тръгва по свой път, който за няколко месеца го отвежда до три континентални първенеца – Денали в Северна Америка, Аконкагуа в Южна Америка и Елбрус в Русия. В момента в света по негова информация има петима души с диабет, които са височинни алпинисти. Два пъти катастрофира - през 2013 г. с мотор, когато си чупи крака, и през 2016 г., когато с еколога Андрей Ковачев са пометени от автомобил в Кресненското дефиле, докато броят прегазените животни на пътя на бъдещата автомагистрала \"Струма\". След втория инцидент беше в кома, с тежки черепно-мозъчна и гръдна травма, но изуми лекарите, които обявиха, че \"явно има уникален организъм\", и го изписаха от болницата на втората седмица. Сто дни след катастрофата тръгна отново по обичайното си трасе за поддържане на спортна форма - от Княжево нагоре до Копитото, а година по-късно развя знамето на Гашербрум II и Даулагири. Сам, без кислород и без помощ от държавата През 2015 г., вече с пет осемхилядника в колекцията си, Боян Петров обяви, че ще катери в бъдеще сам, отново без кислород и без да разчита на държавна помощ. \"Досега това бяха постижения за цяла България - изкачването на върхове, до които българин не беше достигал. Оттук нататък това си е мой личен проект. Когато го завърша, тогава вече може би ще е нормално някой да го уважи, защото до момента около 35 души ( ) са успявали да изкачат всички 14 осемхилядника\", аргументира се тогава той.  В началото на проекта \"Българин на 14х8000\" с много обикаляне Петров намира спонсори, които да му осигурят възможност да го започне. Намира и медийна подкрепа, част от нея е сътрудничеството му с \"Дневник\", където излизат  разказите му от първо лице по време на експедициите . Не липсват коментари, че соловото му катерене е егоистично, но той отвръща, че най-добре знае цената на тази самота - прави те независим от темпото и възможностите на другите, но ти отрежда и мястото на пълен самотник по трасето нагоре, а понякога и в базовия лагер, където не можеш да се пошегуваш с някого на български. Казва, че катери без кислород, защото това е честното постижение: кислородът улеснява изкачването и изведнъж върхът вместо 8 хил. става 7 хил. м висок. Шерпите, които обезопасяват трасето, носят екипировката и сервират топъл чай, допълнително помагат, а не това търси той: \"Честните рекорди стават, ако тялото ти може да го направи. Ако не може, значи не може.\" Въпреки че избра пътя на самостоятелността, Петров запази добрите си отношения с алпинистката общност. Известно е близкото му приятелство с Дойчин Боянов - двамата тренират и се катерят заедно от години. Но и за другите си колеги не е казвал публично лоша дума Остана встрани и от най-големия скандал, разтърсил алпинизма след експедицията до Еверест през 2004 г., когато загина Христо Христов, а участниците се разделиха на взаимно обвиняващи се лагери. Ведрото настроение, чувството за хумор и добронамереността, с която Боян Петров подхождаше към другите, му печелеше уважение и симпатии. Те проличаха и след изчезването му под Шиша Пангма - рядко в медиите и интернет може да види подобно единодушно благопожелание за късмет и спасение. Каузата срещу финансите През всички години като публична личност Боян Петров неотстъпно използва популярността си, за да защитава каузите си - срещу застрояването на Пирин, бетона по Черноморието, преминаването на магистрала \"Струма\" през Кресненското дефиле. През зимата застана с името си зад  проект за промени в плана за управление на Национален парк \"Пирин\" , които да дадат възможност за строителство на втори кабинков лифт в ски зоната над Банско, но не и за изграждане на нови и разширяването на съществуващи ски писти. Очаквано, идеята срещна  лаконично несъгласие . Никога обаче не се е поддавал на изкушението да осребри популярността си в кампании, които противоречат на възгледите му. В книгата си - наръчник за организиране на експедиции, обяснява защо: \"Не трябва да правим компромиси и да ставаме съучастници, като с успехите си волно или неволно повдигаме имиджа на опетнени компании, фирми и банки. На пазара в България има достатъчно звезди от други браншове, които покорно, съзнателно или несъзнателно, изпълняват всички техни желания.\" И пътят винаги да свършва с връх \"Аз не мога да се задоволя само с пътуването. Често ти се случва да вървиш по много интересен път, но накрая да няма връх. Не съм доволен от такъв път. Искам моят път винаги да свършва с връх\", казва Боян Петров в интервю преди няколко години. Неведнъж обявява, че е готов да изгори, но да изпълни целта си, и се опитва това да възпита и у децата си - Тея и Явор. Амбицията, естествено, има своя цена - семейството да не приеме отсъствията и отдадеността му на планината. Разказва, че първата му съпруга го изоставя след една дълга експедиция. Боян Петров не успя да извърви последните стъпки до короната - Шиша Пангма, Еверест, Чо Ою и Лхотце. Името му няма да влезе в историята като първия българин, изкачил 14-те осемхилядника. Ще остане обаче като човека, който убеди мнозина, че няма невъзможни неща и не трябва да се отказват в пътя нагоре към собствените си ветровити върхове.", "date": "2018.05.16", "title": "Боян Петров и пътят, който винаги завършва с връх"}
{"url": "https://www.dnevnik.bg/bulgaria/2018/05/16/3179756_durjavata_shte_subsidira_obuchenieto_na_blizo_46_hil/", "text": "Държавата ще субсидира обучението на 45 781 студенти в 37 държавни висши училища, от тях 38 578 са за образователно-квалификационни степени след средно образование. Правителството утвърди броя на приеманите за обучение студенти и докторанти във висшите училища и научните организации в България през учебната 2018-2019 година, съобщиха от пресцентъра му. През тази година се очаква 56 737 младежи да завършат средно образование. Максималният брой студенти е определен въз основа на реализирания през миналата година субсидиран от държавата прием и при спазване методиката за определяне на коефициент на висше училище по професионални направления. Разрешен е прием в три новооткрити професионални направления в две висши училища. Това са професионалните направления \"Педагогика\" и \"Информатика и компютърни науки\" в Техническия университет - София, и \"Комуникационна и компютърна техника\" във Висшето военноморско училище \"Н. Й. Вапцаров\". За следващата учебна година се допуска  допълнителен прием  в осем професионални направления: \"Математика\", \"Физически науки\", \"Химически науки\", \"Химически технологии\", \"Енергетика\", \"Материали и материалознание\", \"Педагогика на обучението по...\" и \"Религия и теология\". Това са направления с намаляващ брой студенти, но важни за развитието на отделни сектори на икономиката и обществото. Определени са 2000 места за българи от чужбина, които ще се обучават в бакалавърски и магистърски програми в български висши училища. Четиридесет са местата за докторанти. Българската държава ще осигури и 150 места за обучение на граждани на Македония. Приемът е съобразен с предложенията на организации на българските общности в чужбина и българските дипломатически представителства, както и с желанията на кандидат-студентите при проведената информационна кампания в Албания, Косово, Македония, Молдова, Украйна и Сърбия. С решението се утвърждава и приемът на студенти срещу заплащане в държавните висши училища. Предвидени са 10 706 места, от които 6731 след средно образование. Частните университети ще приемат 14 335 студенти, от които 9345 след средно образование. Местата за новите докторанти ще бъдат общо 2742. За държавните висши училища те са 2278, за частните - 154, а за научните организации - 310. В периода на съгласуване на проекта Министерският съвет прие постановление, с което се отлага влизането в сила на  Наредбата за единните държавни изисквания за придобиване на висше образование по специалността \"Право\" и професионална квалификация \"юрист\" . Във връзка с това за учебната 2018-2019 г. се определя  прием за обучение на студенти  в задочна форма по \"Право\".", "date": "2018.05.16", "title": "Държавата ще субсидира обучението на близо 46 хил. новоприети студенти"}
{"url": "https://www.dnevnik.bg/politika/2018/05/16/3179744_radev_shte_se_sreshtne_s_putin_v_sochi_na_22_mai/", "text": "Президентът Румен Радев ще се срещне с руския си колега Владимир Путин в Сочи на 22 май. Информацията за срещата бе потвърдена и от българското президентство, и от Кремъл. След разговорите Путин и Радев ще направят изявления за пресата, съобщи говорителят на руския държавен глава Дмитрий Песков днес. Президентът Румен Радев ще посети Русия по повод 24 май - Деня на българската просвета и култура и на славянската писменост. На 21 май държавният глава ще бъде в Москва. Миналата година в телефонен разговор  Румен Радев покани Владимир Путин на посещение в България . Засега е известно, че се подготвя такова, но не и кога ще бъде то.", "date": "2018.05.16", "title": "Радев ще се срещне с Путин в Сочи на 22 май"}
{"url": "https://www.dnevnik.bg/biznes/2018/05/16/3179772_kabinetut_dade_na_koncesiia_tri_plaja_po_severnoto/", "text": "Правителството определи концесионерите на три морски плажа в област Варна. Концесиите на \"Слънчев ден\", \"Св. Св. Константин и Елена–север\" и \"Св. Св. Константин и Елена - малък плаж\" са за срок от 15 години, реши на днешното си заседание кабинетът. Плаж \"Слънчев ден\" е даден на концесия на \"Амадеус – Ей Си Джи\" ООД. Управители на фирмата са Ангел Палийски, Георги Карадимов и Сашо Шилегов. Компанията е с капитал от 5000 лв. Палийски е председател на съвета на директорите на футболния клуб \"Ботев\" (Пловдив). За срока на договора таксата за един чадър и за един шезлонг в зоната за платени плажни принадлежности трябва да е по 8 лв. Годишната концесионна такса пък е в размер на 302 969 лв. без ДДС. Концесионерът е предвидил инвестиции за подобряване на пешеходния достъп до плажа и за указателни табели с допълнителна информация, като ще бъдат вложени близо 75 хил. лв. Концесионер на другите два плажа е \"Св. Св. Константин и Елена холдинг\" АД. В управителния съвет на фирмата, която е собственик на едноименния туристически комплекс край Варна, влизат Елена Косева, Ивелина Кънчева-Шабан и Илко Запрянов. Основен дял в дружеството държи \"Холдинг Варна\". За срока на договора концесионерът ще предлага чадърите и шезлонгите по 10 лв. в зоните за платени плажни принадлежности. Размерът на годишното концесионно възнаграждение за плаж \"Св. Св. Константин и Елена–север\" е 57 768 лв. без ДДС, а за \"Св. Св. Константин и Елена - малък плаж\" – 22 733 лв. без ДДС.", "date": "2018.05.16", "title": "Кабинетът даде на концесия три плажа по Северното Черноморие"}
{"url": "https://www.dnevnik.bg/sviat/2018/05/16/3179782_donald_tusk_ostro_kritikuva_trump_ot_sofiia/", "text": "\"Всичко, което ще обсъждаме, има глобални последици. Европа ще е или основен участник, или ще е само потърпевша. Трябва да сме политически, икономически и военно обединени както никога досега. Или сме заедно, или няма да ни има.\" Това драматично послание изпрати от София към лидерите на 28-те страни от Европейския съюз Доналд Туск. В изявление в Националния дворец на културата председателят на Европейския съвет представи на журналистите основните теми на работната вечеря днес и на утрешния Съвет на ЕС, посветен и на Западните Балкани. \"Към възхода на Китай и агресивната позиция на Русия се добави нов феномен - капризите на американската администрация\", каза още Туск. \"Като гледаме последните решения на Доналд Тръмп, някой дори може да си помисли \"с такива приятели не ти трябват врагове\". Честно казано, Европа, трябва да е благодарна на Тръмп, защото благодарение на него се разделихме с всичките си илюзии, каза още полякът. \"Разбрахме, че ако се нуждаеш от помощ, ще трябва първо сам да си помогнеш. Трябва да използваме силата си за защита на трансатлантическите връзки, но и да сме готови за сценарии, когато да действаме самостоятелно. За нас това е предизвикателство, но на първо място трябват воля и решителност.\" Туск обясни, че на вечерята в \"София тех парк\" основната тема ще е цифровата икономика и той ще повдигне пред 28-те лидери два въпроса, засягащи готовността им да инвестират на европейско и национално ниво в иновации. Те се съдържат в писмото му от 15 май към лидерите: \"Какво трябва да се стори на ниво ЕС за подкрепа и засилване на пробивите и иновациите с голям ефект?\" и \"Как ЕС да стане световен играч в сферата на т.нар. големи масиви от данни?\". На този етап това ще е открит дебат без писмени заключения, но той трябва да помогне за решенията на Европейския съвет през юни. Председателят на Европейския съвет говори и за Западните Балкани, като изтъкна, че за пръв път от 15 години техните лидери се срещат директно с колегите си от ЕС. Ще обсъдим европейските перспективи за тези страни, инфраструктурната свързаност и връзките между хората, като това ще бъде фиксирано и в т.нар. Декларация от София, добави той. \"След последното ми пътуване в района съм убеден, че ЕС е единственият партньор, наистина загрижен за стабилността на целия полуостров и просперитета на народите му - за разлика от отношението към него като шахматна игра, в която хората са просто пешки\", пише и в  поканата на Туск към лидерите . В София той повтори съдържащия се в текста призив да не се правят просто политически декларации, а \"да демонстрираме тук и сега, че ни е грижа за икономическото развитие на Балканите, защото това е в интерес на ЕС, и целта на срещата ни в България е да го докажем.\" Когато премина към другите две основни теми - за съдбата на ядрената сделка с Иран и за американските санкции срещу производители на стомана и алуминий - Доналд Туск втвърди тона. Той заяви, че докато Техеран се придържа към споразумението от 2015 г., би трябвало и европейските страни по него да го спазват. ЕС ще работи за това европейските фирми да бъдат защитени от т.нар. вторични санкции, които произтичат от възстановеното преди дни от Вашингтон ембарго срещу Иран. Наказателните мита срещу европейски производители на стомана и алуминий също ще са сред обсъжданите в София теми. Туск посочи, че част от мотивите на САЩ да предприемат тази крачка са, че така се защитавала националната сигурност на страната. В този смисъл абсурдно е Доналд Тръмп да възприема Европейския съюз като враг, добави Доналд Туск.", "date": "2018.05.16", "title": "Доналд Туск остро критикува Тръмп от София (видео)"}
{"url": "https://www.dnevnik.bg/bulgaria/2018/05/16/3179561_ek_razmraziava_plashtaniia_po_evrofondovete_za_nauka/", "text": "Европейската комисия (ЕК) размразява плащанията по оперативна програма \"Наука и образование за интелигентен растеж\", които бяха спрени повече от година заради редица нарушения. Част от парите по програмата - около 100 млн. лв., обаче ще бъдат прехвърлени по друга оперативна програма - \"Иновации и конкурентоспособност\", което означава, че ще отидат не само за научни организации, но и за бизнеса. Това се разбра от изявление на просветния министър Красимир Вълчев днес. През февруари т.г. заради редица нарушения  Брюксел спря плащанията  и до момента всички проекти се финансираха от националния бюджет. Правителството предприе редица мерки за размразяване на средствата - създаде нова агенция, която да управлява програмата;  предложи страната ни да загуби 5 млн. лева  от европарите и намали бюджета на образователните проекти с около 50 млн. лева. Преди месец очакванията бяха, че  ще има загуби от още 29 млн. лева  по програмата. От думите на министъра днес се разбра, че има риск от загуби заради забавяне на изпълнението на целите по различни индикатори. Един от тях е забавен проект за обучение на учители.", "date": "2018.05.16", "title": "ЕК размразява плащания по еврофондовете за наука за България"}
{"url": "https://www.dnevnik.bg/bulgaria/2018/05/16/3179768_proekt_na_zakon_zabraniava_ozvuchavaneto_na_otkrito/", "text": "Увеличаване на часовете в денонощието, в които е забранено озвучаването на открито, предвиждат промени в Закона за защита от шума в околната среда, приети от Министерския съвет. Те забраняват подобни шумни прояви в зони, предназначени за жилищно строителство, в часовете между 14 и 16 ч. и между 23 ч и 8 часа. Въвеждат се също автоматични регулатори на максималната сила на озвучителните уредби и увеличение на глобите. В текстовете , предложени от министъра на здравеопазването Кирил Ананиев и вицепремиера Валери Симеонов, се предвижда озвучителните уредби да са с монтирани автоматични регулатори, контролиращи нивото на звука, така че да не се допуска надхвърлянето на определените гранични стойности. Помислено е за това озвучаването да не идва от плавателни средства за туризъм и развлечения, както и от други транспортни средства. Изключение от тези правила ще се допуска при провеждане на обществени мероприятия на открито, а редът за тях ще бъде определен с нова правителствена наредба. Проектът на нормативен акт предвижда възможност при нарушение аудиотехниката да бъде задържана и изземвана в полза на държавата. Друга забрана се отнася до търговските и производствените обекти в жилищни сгради. Те няма да могат да работят и да зареждат между 23.00 и 8.00 ч. Сега забраната изтича в 7 ч. сутринта. Собствениците на такива обекти ще заявяват в общината работното време, но преди това трябва да се снабдят със становище на регионалната здравна инспекция. Ще има и увеличение и на глобите. Минималните, които сега са между 100 и 300 лв., се увеличават на 500 - 1000 лв. Максималната глоба по този закон се предлага да се увеличи от 10 хил. на 20 хил. лв. Допълват се контролните правомощия на министъра на вътрешните работи и определените от него длъжностни лица по отношение на озвучаването на открити площи в тези зони. При осъществяване на контролните си правомощия определените от министъра на вътрешните работи лица ще могат да издават разпореждания по чл. 64 от Закона за МВР и да налагат административни наказания по реда на този закон. Предлага се издаването на становище от регионалните здравни инспекции до общинските и районните администрации относно осигуряването на акустичен комфорт на живеещите само за търговски и производствени обекти, разкрити в жилищни сгради и/или в сгради със смесено предназначение, в които част от сградата е предвидена за жилищно строителство.", "date": "2018.05.16", "title": "Проект на закон забранява озвучаването на открито между 14 и 16 часа"}
{"url": "https://www.dnevnik.bg/sport/2018/05/16/3179793_chelsi_e_podpisal_rekorden_sponsorski_dogovor_s_hjundai/", "text": "Финалистът във ФА къп \"Челси\" е подписал договор с \"Хюндай\", който е рекорден за Висшата лига. Южнокорейският автомобилен производител ще постави логото си на ръкавите на екипите на сините срещу 50 милиона паунда за срок от пет години. Сумата на година е двойно по-голяма от това, което в момента плаща производителят на гуми Alliance. Израелската компания, която е дъщерно дружество на  Yokohama , имаше договор за един сезон със сините на стойност 5 милиона паунда. \"Хюндай\" има сериозно присъствие във футбола, след като е дългогодишен спонсор на Световната футболна централа (ФИФА). От началото на сезон 2017-2018 отборите във Висшата лига получиха разрешение да поставят лога на своите спонсори на ръкавите на екипите. До този момент сделката между \"Манчестър сити\" и производителя на гуми Nexen беше рекордна – 25 милиона паунда за три години. Изчисленията показаха, че  отборите от Висшата лига са си докарали допълнителни 40 милиона паунда  от спонсори след разрешението да имат повече от едно спонсорско лого на екипите. \"Челси\" е един от отборите в елита на Англия, който има най-големи приходи от спонсорски договори. Партньорството между сините и гумите Yokohama е на стойност 200 милиона паунда за пет години. Единствено \"Манчестър юнайтед\" с 370 милиона паунда от \"Шевролет\" за седем години е пред \"Челси\". Сините от Лондон имат и рекорден договор с доставчика на спортна екипировка \"Найки\".  Американската компания плати 900 милиона  за 15-годишен договор (по 60 млн. паунда на сезон), за да замести конкурента си \"Адидас\".", "date": "2018.05.16", "title": "\"Челси\" е подписал рекорден спонсорски договор с \"Хюндай\""}
{"url": "https://www.dnevnik.bg/politika/2018/05/16/3179797_dol_kum_borisov_pomognete_ni_da_vuzstanovim/", "text": "Помогнете ни да възстановим демократично правовия ред и правосъдие в този регион в името на младите хорa, това каза в заключение на краткото си изказване председателят на Европейската народна парти (ЕНП) Жозеф Дол преди срещата на националните лидер от партийното семейство в резиденция \"Бояна\". Дол добави, че това не е лесна задача. Тук сме, за да подкрепим нашия приятел, но това, което не се познава достатъчно добре от Европа, са Западните Балкани, каза Дол. \"Ние имаме общ географски район и в наш интерес е това да е един сигурен и проспериращ регион. Това е целта на днешната среща в София. Балканите винаги били интерес за ЕНП, Балканите са в границите на Европа\", каза още Дол. Борисов каза, че не срещата на ЕНП \"не говорим за ляво и дясно\". Той благодари на лидерите на всички страни, които са дошли в София. Утре предстои срещата ЕС - Балкани в рамките на българското европредседателство. Борисов каза, че не е вярвал, че може да сложи въпроса за присъединяване на останалите страни от Балканите към ЕС на масата за преговори. \"В последните 20 години този регион е генерирал толкова смърт\", напомни премиерът. Според него рискът за ЕС от присъединяване на регион с БВП колкото на Словакия и население колкото Румъния е никакъв. Борисов каза, че по-притеснителни неща се случват в Италия, където се говори за отписване на външен дълг и излизане от еврозоната. Той изрази притеснения и от провала на ядреното споразумение с Иран и търговското споразумение със САЩ, както и случващото се в Израел. \"Ако не обгрижим Западните Балкани и не им помогнем, няма защо да се сърдим, че влиянието на Русия, Китай, Саудитска Арабия нараства. Трябва да покажем, че Балканите са не по-малко цивилизовани от двете Кореи\", каза още Борисов, преди да започне заседанието на ЕНП.", "date": "2018.05.16", "title": "Дол към Борисов: Помогнете ни да възстановим правосъдието в региона"}
{"url": "https://www.dnevnik.bg/evropa/2018/05/16/3179799_belgiia_otkaza_da_predade_na_ispaniia_trima_bivshi/", "text": "Белгийското правосъдие отказа днес да изпълни европейските заповеди за арест, издадени от Испания през март срещу трима бивши членове на каталунското ръководство, свалено след осуетения опит за отцепване на областта в края на 2017 г., предаде \"Франс прес\", цитирана от БТА. Заповедите за арест срещу бившите министри сепаратисти Меричел Серет, Антони Комин и Луис Пуч, които са в изгнание в Белгия от края на октомври, са \"незаконосъобразни\". Тримата остават на свобода. \"Камарата на съвета споделя мнението на прокурора и защитата, според които не съществуват национални заповеди за арест, отговарящи на съдържанието на европейските заповеди за арест\", заяви в комюнике фламандскоезичният съд в Брюксел. Първите заповеди за арест, издадени от Испания през октомври, бяха оттеглени няколко седмици по-късно за всеобща изненада. Но тъй като политическата криза между Мадрид и Барселона продължи, на 23 март бяха издадени нови заповеди за арест на бившите каталунски ръководители, отишли в изгнание в Белгия.", "date": "2018.05.16", "title": "Белгия отказа да предаде на Испания трима бивши каталунски лидери"}
{"url": "https://www.dnevnik.bg/evropa/2018/05/16/3179811_junker_iska_oon_da_naznachi_specialen_predstavitel_za/", "text": "Председателят на Европейската комисия Жан-Клод Юнкер съобщи, че на днешната си среща в Брюксел с генералния секретар на ООН Антониу Гутериш е предложил световната организация да назначи свой специален представител по въпроса със сигурността на журналистите, предаде БТА. Това е въпрос, който все повече ни тревожи, не само в Европа, добави Юнкер. Светът е в безпорядък и трябва да вземем мерки, обобщи той на пресконференция. Юнкер допълни, че двамата са обсъдили предстоящата днес  вечеря в София на държавните и правителствените ръководители от ЕС , които ще обсъдят въпроса с последните решения на Вашингтон. По думите на Юнкер  оттеглянето на САЩ от ядреното споразумение с Иран  представлява заплаха за мира и сигурността в региона. Гутериш заяви в отговор на въпрос, че не очаква скоро Съветът за сигурност на ООН да одобри нови санкции срещу Иран, на фона на слуховете, че САЩ може да поискат подобна стъпка. По въпроса за  срещата САЩ - Северна Корея  той изрази увереност, че \"накрая разумът ще надделее\" и разговорите ще се състоят. Живеем в опасен свят, за пръв път от десетилетия режимът за неразпространение на ядрено и химическо оръжие е поставен под въпрос. Студената война се завърна с нови механизми, при задълбочени и взаимосвързани конфликти в свят, в който терористите могат да ударят навсякъде, посочи той. По думите на генералния секретар многостранният институционален ред и правилата на международните отношения са от изключителна важност. Призовавам ЕС да бъде по-обединен и ефективен, с повече присъствие, за да се чува гласът му повече в международните отношения, допълни Гутериш.", "date": "2018.05.16", "title": "Юнкер иска ООН да назначи специален представител за сигурността на журналистите"}
{"url": "https://www.dnevnik.bg/photos/2018/05/16/3179727_fotogaleriia_pehotincite_ot_detskata_gradina_v_rostov/", "text": "Над 1000 деца от детски градини в Ростов на Дон участваха в четвъртък в Парад на детските войски в рамките на празника \"Благодаря на дядо за победата\".", "date": "2018.05.16", "title": "Фотогалерия: \"Парад на детските войски\" в Ростов на Дон"}
{"url": "https://www.dnevnik.bg/tehnologii/2018/05/16/3179816_feisbuk_e_iztril_583_mln_falshivi_profila_v_purvite/", "text": "Фейсбук\" е започнал мащабна кампания за прочистването си от фалшиви профили и коментари. Само за първите три месеца от 2018 г. компанията е изтрила 583 млн. фалшиви профила. Проследяването на профилите е започнало през октомври миналата година, а самото триене на фалшиви самоличности в социалната мрежа е започнало от началото на тази година. Проверки са били правени не само за фалшиви профили, но и за спам, език на омразата, терористична пропаганда, публикуване на голи снимки и сексуални клипове. Екипът на \"Фейсбук\" е проверил 837 млн. публикации, за които никой не е докладвал. От тях почти всички били проблемни, което наложило и предприемането на крайни мерки. Изтритите публикации с реч на омразата са около 2.5 млн., тези с терористична пропаганда - 1.9 млн., с насилие - 3.4 млн., а изтритите сексуалните публикации са били най-много - 21 млн. \"Фейсбук\" вече е започнал да модерира и публикации за детско порно, заплахи, предсмъртни писма, онлайн тормоз, обиди, нарушения на личното пространство или авторски права и др. В борбата си с фалшиви профили социалната мрежа използва изкуствен интелект, който анализира и открива потенциални нарушители. След това техните профили се преглеждат от служители на компанията, като по този начин вече не се разчита само на сигнали от самите потребители. Вчера пък се разбра, че  \"Фейсбук\" е спрял около 200 приложения  в очакване на по-задълбочено разследване дали чрез тях не е злоупотребявано с данни. Компанията затегна мерките след множеството проблеми и скандали след обвиненията за злоупотреби с лична информация от консултантската компания  \"Кеймбридж аналитика\"  (Cambridge Analytica).", "date": "2018.05.16", "title": "\"Фейсбук\" е изтрил 583 млн. фалшиви профила в първите три месеца на 2018 г."}
{"url": "https://www.dnevnik.bg/sport/2018/05/16/3179835_nadal_preletia_kum_tretiia_krug_v_madrid_za_60_minuti/", "text": "Световният номер 2 Рафаел Надал започна с експресна победа 14-oто си участие в турнира от сериите \"Мастърс\" в Рим. Носителят на рекордните осем титли в италианската столица даде само един гейм на босненеца Дамир Джумхур и имаше нужда от едва 60 минути за успеха с 6:1, 6:0. Надал достигна до третия кръг в Рим за десета поредна година и общо за 13-и път в кариерата си. В битка за място в четвъртфиналите испанецът ще се изправи срещу победителя от мача между холандеца Робин Хаазе и канадеца Денис Шаповалов. Надал започна вихрено двубоя с Джумхур и бързо натрупа аванс от 5:0. С доста усилия босненецът, който заема 31-ото място в световната ранглиста, спря серията на испанеца за 1:5. Това обаче беше всичко, до което стигна в този мач. Световният номер 2 затвори с лекота първия сет, а във втората част не даде нито един гейм на съперника. Надал реализира пет пробива от осем възможности, а в същото време не остави никакви шансове на Джумхур в своите подавания. Испанецът спечели 28 от 37-те точки, които бяха разиграни в сервис геймовете му, и нито веднъж не трябваше да спасява точка за пробив. Надал записа втора победа в третия си мач срещу Джумхур. Двамата се срещнаха в третия кръг на тазгодишния Australian Open, когато испанецът се наложи с 6:1, 6:3, 6:1. Първият им двубой беше през 2016 г. в първия кръг на турнира от сериите \"Мастърс\" в Маями. Тогава носителят на 16 титли от Големия шлем се отказа заради контузия при резултат 2:6, 6:4, 3:0. Надал преследва осма титла в Рим, но първа от 2013 г. В предишните три сезона испанецът неизменно отпадаше в четвъртфиналите, а преди четири години отстъпи във финала срещу Новак Джокович. Джокович също се класира с лекота за третия кръг в Рим. Четирикратният шампион в италианската столица победи грузинския квалификант Николоз Басилашвили с 6:4, 6:2 за 77 минути. Сръбският тенисист, който преследва пети пореден финал в турнира, реализира три пробива от пет възможности и спаси всеки един от четирите шанса, които се откриха пред съперника му. Басилашвили, който заема 76-ото място в ранглистата, също допринесе доста за убедителната победа на Джокович, след като направи цели девет двойни грешки за девет сервис гейма. В спор за място в четвъртфиналите носителят на 12 титли от Големия шлем ще срещне Алберт Рамос. Испанецът победи поставения под №8 Джон Иснър след три тайбрека - 6:7 (5), 7:6 (2), 7:6 (5) след 2.53 часа игра. Eдин от фаворитите за титлата в Рим - Доминик Тийм, неочаквано отпадна още след първия си мач. Австриецът, който стигна до финала на мастърса в Мадрид и нанесе първата за сезона загуба на Надал на червени кортове, загуби с 4:6, 6:1, 3:6 от Фабио Фонини.", "date": "2018.05.16", "title": "Надал прелетя към третия кръг в Рим за 60 минути"}
{"url": "https://www.dnevnik.bg/evropa/2018/05/16/3179839_evrokomisiiata_predlaga_po-dobur_kontrol_na/", "text": "Европейската комисия представи днес предложение за усъвършенстване на Визовата информационна система (ВИС) - базата данни, съдържаща информация за лицата, които кандидатстват за шенгенски визи. Целта е да се реагира по-добре на променящите се предизвикателства, свързани със сигурността и миграцията, и да се подобри управлението на външните граници на ЕС, съобщиха от пресслужбата на Еврокомисията. С предложените промени се дава възможност за по-задълбочени проверки на миналото на кандидатите за виза, както и да се премахнат информационните пропуски от гледна точка на сигурността чрез по-добър обмен на информация между държавите членки. Мерките трябва да осигурят пълна оперативна съвместимост с други бази данни на ЕС. Разширява се обхватът на ВИС - по-конкретно чрез добавянето на визите за дългосрочно пребиваване и на разрешенията за пребиваване в системата - при пълно зачитане на правилата за защита на данните. Целта е да се гарантира, че тези органи разполагат с информацията, която им е необходима. Предложението е вторият етап от реформата на общата визова политика на ЕС. То следва измененията на Визовия кодекс, представени от комисията през март 2018 г. \"Престъпниците и потенциалните терористи следва да нямат възможност да идват в Европа незабелязано\", каза еврокомисарят по въпросите на миграцията, вътрешните работи и гражданството Димитрис Аврамопулос. \"Европа не е крепост, но трябва да знаем кой пресича границите ни. Наша е отговорността да гарантираме сигурността на европейските граждани и да изградим Европа, която защитава, без същевременно да затрудняваме мобилността на добросъвестните лица, пътуващи до ЕС\", допълни той. Визовата информационна система е база данни на ЕС, която свързва граничните служители по външните граници на ЕС с консулствата на държавите членки в целия свят. Тя предоставя на органите, които издават визи, важна информация за кандидатите за шенгенски визи за краткосрочно пребиваване, като в същото време позволява на граничните служители да откриват пътуващите, които могат да представляват риск за сигурността. Засилени проверки Всички заявления за визи, регистрирани във ВИС, вече ще бъдат автоматично проверявани във всички други информационни системи на ЕС за сигурност и миграция, като например новата Система за влизане/излизане (EES), Шенгенската информационна система (ШИС) и Европейската информационна система за съдимост (ECRIS), чрез единен портал за търсене. При тази задължителна кръстосана проверка ще бъдат откривани кандидатите, използващи няколко самоличности, и ще бъдат идентифицирани лицата, които пораждат рискове за сигурността или за незаконна миграция. Подобрен обмен на данни  В момента на ниво ЕС не се съхранява информация за визите за дългосрочно пребиваване и за разрешенията за пребиваване. Предложенията ще разширят обхвата на ВИС, в който ще бъде включена и тази информация. Това ще позволи на граничните служители да преценяват бързо дали дадена виза за дългосрочно пребиваване или разрешение за пребиваване, използвани за преминаване на външните граници на Шенген, са валидни и са в ръцете на законните си притежатели. По-ефикасни процедури за връщане Отсега нататък в базата данни ВИС ще се съхраняват и копия от документите за пътуване на кандидатите за виза. Тази мярка заедно с разрешението служителите на Европейската агенция за гранична и брегова охрана да имат достъп до ВИС ще улесни идентифицирането и обратното приемане на незаконни мигранти без документи. Правоприлагащите органи и Европол вече ще имат по-структуриран достъп до ВИС за целите на предотвратяването, разкриването и разследването на терористични престъпления или други тежки престъпления. Достъп до ВИС ще бъде осигурен и за правоприлагащите органи за целите на търсенето или идентифицирането на изчезнали или отвлечени лица и на жертви на трафик.", "date": "2018.05.16", "title": "Еврокомисията предлага по-добър контрол на кандидатите за визи за ЕС"}
{"url": "https://www.dnevnik.bg/biznes/2018/05/16/3179849_mae_e_gotova_da_otvori_petrolniia_si_rezerv_pri/", "text": "Санкциите на САЩ срещу Иран, които могат да ограничат петролния му износ, както и засилващият се спад в добива на Венецуела могат да доведат до дефицит на петролния пазар. Това посочва Международната агенция за енергията (МАЕ) в майския си доклад, публикуван днес и цитиран от ТАСС и БТА..  Когато бяха въведени санкции през 2012 година, износът на Иран се сви с 1,2 млн. барела дневно (в момента износът е 2,4 млн. барела дневно). Все още е твърде рано да се говори дали и сега ще има подобен спад, но трябва да се разбере дали другите производители ще могат да заместят намалелите обеми, отбелязват експертите на агенцията.  МАЕ ще следи развитието на ситуацията и при необходимост е готова да действа за стабилизиране на петролния пазар, се посочва в доклада.  Агенцията може да използва \"аварийните\" петролни запаси и да ги пусне на пазара в случай на рязък спад в предлагането, появило се заради катастрофи и други форсмажорни обстоятелства.  Готовност да допълни недостигащите обеми по-рано изрази Саудитска Арабия, чийто капацитет позволява да произвежда до 12 млн. барела петрол дневно. Добивът на кралството в момента е към 10 млн. барела.  Търговските петролни запаси на страните от Организацията за икономическо сътрудничество и развитие (ОИСР) през март са се понижили спрямо предходния месец с 26,8 млн. барела до 2,819 млрд. барела.  Това е най-ниското ниво на запасите от март 2015 г. и с 214 млн. барела под нивото година по-рано. Равнището е с 1 млн. барела под средното петгодишно ниво на запасите, което ОПЕК и партньорите й по споразумението за намаляване на добива (ОПЕК+) използват като целеви показател.  В майския си доклад, публикуван преди два дни, ОПЕК посочи, че петролните запаси през март са превишили нормата с 9 млн. барела, припомня ТАСС.  Текущото равнище на световните запаси покрива търсенето за 59,9 дни, което е с 1,6 дни под средното петгодишно равнище.  Петгодишният показател се използва като критерий за ефективността на споразумението ОПЕК+ за свиване на добива с цел стабилизиране на петролния пазар. През януари 2017 година, малко след влизане в сила на споразумението, показателят превишаваше нормата с над 300 млн. барела.  Страните по споразумението в момента разработват нов целеви ориентир, тъй като съществуващият почти е достигнат.", "date": "2018.05.16", "title": "MAE е готова да отвори петролния си резерв при дефицит, предизвикан от санкциите срещу Иран"}
{"url": "https://www.dnevnik.bg/video/novinite_na_bnt/2018/05/16/3179846_video_drugite_novini/", "text": "Астероид прелетя в безопасна близост до Земята \"Туитър\" активизира битката с троловете", "date": "2018.05.16", "title": "Видео: Другите новини"}
{"url": "https://www.dnevnik.bg/sport/2018/05/16/3179801_nishikori_razvali_rojdeniia_den_na_grigor_dimitrov/", "text": "Навръх 27-ия си рожден ден Григор Димитров отпадна още след първия си мач в турнира от сериите \"Мастърс\" в Рим. Българският тенисист загуби от японеца Кей Нишикори със 7:6 (4), 5:7, 4:6 след зрелищна битка, която продължи почти три часа. Двамата изиграха драматичен двубой, в който спечелиха еднакъв брой точки - по 107. Нишикори обаче показа по-стабилна игра от основната линия, допусна значително по-малко грешки и стигна до четвъртата си победа от пет мача с Димитров. Българският тенисист беше в отлична позиция да спечели днешния двубой, след като направи страхотен обрат в първия сет. Той обаче пропиля пробив аванс както във втората част, така и в решителната трета, когато водеше с 4:2, но загуби четири поредни гейма. Димитров допусна трето поредно поражение във всички турнири и четвърто в деветия му двубой на червени кортове през 2018 г. Българинът започна обещаващо сезона на клей с полуфинал в Монте Карло, но след това отпадна в четвъртфиналите в Барселона от Пабло Кареньо Буста и във втория кръг в Мадрид от Милош Раонич. Шампионът от финалите на АТП записа и четвърта поредна загуба в Рим. През 2016 и 2017 г. той беше елиминиран още в първия кръг съответно от Александър Зверев и Хуан Мартин дел Потро, а през 2015 г. отстъпи във втория кръг на Фабио Фонини. Димитров е преминавал само веднъж втория кръг при шестте си участия в италианската столица. Това се случи през 2014 г., когато българинът достигна до полуфиналите, където беше спрян от седемкратния шампион в турнира Рафаел Надал. Петият двубой между Димитров и Нишикори предложи доста качествен тенис и здрава битка от основната линия. Двамата правеха множество продължителни разигравания, които нерядко завършваха с атрактивни уинъри. В началото сервиращите успяваха сравнително комфортно да печелят подаванията си. Димитров пръв се пропука в петия гейм. Той навакса изоставане от 0:40, след това спаси още две точки за пробив, но честите му грешки от бекхенд дадоха шеста възможност на Нишикори и японецът се възползва от нея. Финалистът от US Open 2014, който заради контузия в китката пропусна голяма част от миналия сезон и в момента заема 24-ата позиция в ранглистата, затвърди с лекота предимството си и поведе с 4:2. При 5:4 Нишикори сервираше за спечелването на първия сет, но се поддаде на напрежението. Той допусна няколко нетипични грешки от форхенд, които доведоха до първата точка за пробив пред Димитров в мача. Българинът я реализира и изравни резултата. Сетът влезе в тайбрек, който също започна с предимство за Нишикори. Японецът стигна до ранен минипробив и поведе с 4:2. Димитров обаче спечели пет поредни точки след смяната на полетата и измъкна драматично първата част. Втората също започна доста равностойно, като сервиращите нямаха особени проблеми до 3:3. Димитров нанесе първия удар, след като проби в седмия гейм, и се доближи на два гейма от победата. Българинът обаче допусна моментално връщане на пробива. Това доведе до сериозен спад в играта му и той дори не успя да стигне до тайбрек, губейки три от следващите четири гейма. Димитров остана концентриран в третия сет, като в началото му видимо превъзхождаше съперника както игрово, така и физически. Българинът реализира пробив в петия гейм, след което успя да го затвърди за 4:2. Победата отново беше на осем точки разстояние от четвъртия в световната ранглиста. Той обаче бързо изгуби предимството си. Нишикори върна пробива в осмия гейм, а след това взе подаването си за 5:4. Принуден да сервира за оставане в мача, Димитров поведе с 40:15. Той обаче загуби следващите четири точки, което сложи точка на спора. Българинът завърши мача с цели 53 непредизвикани грешки, 35 от които от бекхенд и четири двойни. Нишикори не допусна нито една двойна грешка, а непредизвиканите му пропуски бяха 16 по-малко от съперника. Димитров направи повече уинъри - 37 срещу 26, но предимството му се дължеше на директните точки от сервис - 8 срещу 1. Освен че показа по-стабилна игра от основната линия, Нишикори беше по-солиден и на мрежата. Двамата направиха по 21 излизания, като японецът излезе победител в 17 случая, а българинът - в 14. Нишикори имаше и близо три пъти повече възможности за пробив - 14 срещу 5. Бившият номер 4 реализира пет, а настоящият номер 4 - три. В третия кръг Нишикори ще играе с германеца Филип Колшрайбер. Победителят от тази среща ще срещне в четвъртфиналите  четирикратния шампион Новак Джокович  или Алберт Рамос.", "date": "2018.05.16", "title": "Нишикори развали рождения ден на Григор Димитров след епичен дуел в Рим"}
{"url": "https://www.dnevnik.bg/bulgaria/2018/05/16/3179824_jurnalisticheski_organizacii_borisov_ima_kljuchova/", "text": "Основният инструмент за упражняване на натиск у нас е концентрацията на собственост върху медиите, икономическите зависимости и други форми на политически контрол върху по-голямата част от медийното пространство и монопол върху каналите за разпространение на медийно съдържание. Това се казва в частта за България от заключителната декларация на състоялата се днес в София конференция \" Медийна свобода и плурализъм: Как да рестартираме основния стълб на ЕС \". Форумът е организиран от четири професионални сдружения от сектора: Европейската асоциация на издателите на вестници (ENPA), Европейската федерация на журналистите, Европейската асоциация на издателите на списания и Съюзът на издателите в България. В декларацията се посочва, че свободата на медиите в България се влошава с тревожни темпове - според индекса на \"Репортери без граници\" за 12 години тя е паднала със 75 места и в момента се намира на 111-та позиция. \"Премиерът Бойко Борисов не само постоянно отказва да признае, че съществува заплаха за свободата на медиите, но играе ключова роля за увеличаване на достъпа на медийния и бизнес собственик и депутат Делян Пеевски до публични ресурси, като същевременно му предоставя допълнителни институционални инструменти за репресия, включително законодателни решения, използвани срещу независимите медии.\" \"Моделът включва също така силно влияние върху правителството, прокуратурата и съдебната власт, както и контрол над повечето независими регулатори. Всичко това представлява огромен политически и бизнес конгломерат, ръководен от действащ политик, магистрат и медиен и бизнес собственик - депутатът от ДПС Делян Пеевски\", посочват участниците във форума. След представянето на декларацията главният редактор на в. \"Монитор\" Любомира Будакова заяви, че частта за България е пълна с фалшиви новини и обвини Съюза на издателите в цензура, задето журналисти от  медийната група на Делян Пеевски  не са били допуснати на представянето на  Бялата книга за свободата на медиите  преди няколко месеца. Полша Свободата на медиите е една от основните жертви на консервативната партия  \"Право и справедливост \", която взе властта през 2015 г., пишат участниците в конференцията. Обществените медии официално са преименувани на \"национални медии\" и са преобразувани в говорители на правителствената пропаганда. Техните нови ръководители не търпят нито опозиция, нито неутралност Унгария Бизнесмените, които са в тесни връзки с партия «Фидес» на премиера Виктор Орбан, не само успяха да придобият нови медии през 2017 г., но и да заместят чуждестранните медийни компании, инвестирали в унгарски медии. Най-големият им успех бе поемането на контрол над последните три регионални ежедневника. Независимо от това, унгарският медиен пейзаж все още е разнообразен и печатни и онлайн издания не се колебаят да публикуват разследвания за предполагаема корупция, включваща най-влиятелните личности от Фидес и държавни служители.  Малта 2017-та бе белязана от бомбения атентат срещу  Дафне Каруана Галиция , разследваща журналистка, която бе разкрила \"мръсните тайни\" на местната политика и косвено предизвика предсрочни общи избори през юни 2017 г. Години наред тя е била под нарастващ натиск заради популярността на нейния блог и работата й по разплитане на местните връзки от т.нар. Досиета Панама и т.н. Към момента на убийството й срещу нея вече са били заведени 42 граждански иска и пет наказателни дела за клевета. Словакия При липсата на силни институции, които биха могли да ги защитят, журналистите в Словакия все повече са изложени на всякакъв вид тормоз, сплашване и оскърбления. Убийството на  Ян Куцяк  възобнови въпросите за необяснимото изчезване на двама журналисти, единият през 2008 г., а другият през 2015 г. и отново постави въпроса за безопасността на журналистите. През последните години словашки медии, които преди това бяха собственост на водещи международни медийни компании, бяха придобити от местни олигарси, чиито основни бизнес интереси са извън журналистиката. В момента е запллашен общественият радио и телевизионен оператор RTVS, който през последните години стана символ на журналистически интегритет.  Чехия Президентът и няколко други политически лидери наскоро засилиха вербалните си атаки срещу независимостта на обществените медии, особено на Чешката телевизия. Също така има няколко нови законопроекти, които биха увеличили обхвата на наказателните санкции за клевета, особено клеветата срещу президента. Нивото на концентрация на собственост върху медиите стана критично, тъй като новите олигарси започнаха да използват своето богатство през 2008 г., за да купуват вестници и да засилят влиянието си. Един от тези олигарси, премиерът Андрей Бабиш, притежава един от най-влиятелните ежедневници в Чехия.", "date": "2018.05.16", "title": "Журналистически организации: Концентрацията на медийна собственост е основният инструмент за натиск"}
{"url": "https://www.dnevnik.bg/politika/2018/05/16/3179852_tragichnata_greshka_na_bsp_za_istanbulskata_konvenciia/", "text": "За европейските социалисти позицията на БСП срещу ратификацията на Истанбулската конвенция е трагична грешка. Сергей Станишев обаче е заявил ясна позиция срещу тези консервативни настроения и има много големи шансове за преизбирането му за президент на Партията на европейските социалисти (ПЕС), което се очаква да е през есента. Това обяви зам. главният секретар на ПЕС Джакомо Филибек преди срещата на левите лидери в София днес, която предшества срещата на върха Западни Балкани - ЕС. Според Сергей Станишев срещата в София по въпросите на Западните Балкани е исторически момент, с който България може да се гордее, както и успех на европредседателството. По думите му за 10 години в ЕС България се е превърнала в лидер в региона. Президентът на ПЕС обаче обяви, че има вътрешни и външни сили, които искат да разиграват политически игри на Западните Балкани. Той похвали премиера на Македония Зоран Заев, че за една година видимо е успял да промени страната. На срещата на ПЕС присъстват още премиерите на Португалия (Антонио Коста), на Малта (Джозеф Мускат), на Гърция (Алексис Ципрас), на Македония (Зоран Заев), на Черна гора (Душко Маркович), както и лидерът на БСП Корнелия Нинова, президентът на групата на социалистите и демократите в европарламента Удо Булман и министърът по европейските въпроси на Люксембург Жан Аселборн.", "date": "2018.05.16", "title": "\"Трагичната грешка\" на БСП за Истанбулската конвенция не намалява шансовете на Станишев за лидер на ПЕС"}
{"url": "https://www.dnevnik.bg/bulgaria/2018/05/16/3179825_slujitelite_ot_agenciiata_po_ribarstvo_na_put_da/", "text": "Служителите на Изпълнителната агенция по рибарство и аквакултури (ИАРА) да могат да арестуват нарушители, да използват физическа сила и да заснемат хора и деяния одобри на първо четене парламентарната комисия по вътрешна сигурност и обществен ред. С десет гласа \"за\" и шест \"въздържал се\" депутатите подкрепиха  промени в Закона за рибарството и аквакултурите  с вносител Иван Миховски и други депутати от ГЕРБ. Народните представители от левицата заявиха, че искат да има борба с бракониерството, но не одобряват даване на полицейски правомощия на служителите в ИАРА. Те от своя страна поискаха права като на горските стражари. Законопроектът предвижда още глоби между 10 и 15 хил. лв. за бракониерство при улов на риба. Въвежда се забрана за продажба, пренасяне и превозване на уреди за електроулов с изключение на случаите на разрешително за научноизследователски цели.  Промените са в три насоки. Едната е за завишаване на санкциитеq като целта е бракониерите да бъдат подвеждани под наказателна отговорност, а не както досега - в съда да не може да се докаже нарушението. Вносителите дават за пример случаи, при които служители на ИАРА стават свидетели на поставянето на хрилни мрежи, но при залавяне на бракониера мрежите са празни и това автоматично го оневинява в съда. Другата група промени дава повече правомощия на служителите на агенцията по рибарство.", "date": "2018.05.16", "title": "Служителите от агенцията по рибарство на път да получат полицейски правомощия"}
{"url": "https://www.dnevnik.bg/sport/2018/05/16/3179894_saimun_ieits_specheli_vtori_etap_v_djiroto_frum_izgubi/", "text": "Лидерът в генералното класиране в Обиколката на Италия Саймън Йейтс затвърди отличното си представяне в състезанието с втора етапна победа. В 11-ия етап между Асизи и Осимо (156 километра) британецът от \"Мичълтън скот\" се оказа най-силен и спечели с две секунди пред най-сериозния си съперник Том Дюмулен. Предварителните очаквания не бяха за битка между фаворитите за генералното класиране, но Йейтс се възползва от ослушването в групата и атакува в стръмния финал. В края на етапа нямаше дълги изкачвания, но имаше две стръмни рампи с наклон до 16%, като именно във втората на 3.5 км преди финалната линия британецът атакува мощно. Той се откъсна пред останалите си съперници, а единствено Дюмулен имаше силите да се задържи на минимална дистанция. Трети финалната линия на пет секунди изоставане пресече Давиде Формоло от \"Бора\". Доменико Поцовиво (\"Бахрейн Мерида\") пристигна със закъснение осем секунди заедно с Тибо Пино. Фабио Ару изгуби 21 секунди, а две секунди след него пристигна носителят на бялата фланелка Ричард Карапас. Най-големият губещ беше Кристофър Фрум , който пристигна едва 23-и на финала с изоставане от 40 секунди след Йейтс. Благодарение на бонификациите колоездачът на \"Мичълтън\" добави още 10 секунди и така след 11 етапа Фрум изостава на 3.20 минути от лидера. Представянето на Фрум оправда прогнозата на двукратния шампион в Джирото (2008 и 2015 г.) Алберто Контадор. Испанецът заяви в интервю за \"Гадзета дело спорт\", че Фрум няма никакви шансове за крайна победа още преди старта на 11-ия етап. \"Той не е на нивото, което сме свикнали да го виждаме още от началото на годината. Не съм оптимист за него и Ару, защото и двамата губят време във всеки важен етап\", каза Контадор. Ел Пистолеро ще бъде гост на последния етап на Джирото в Рим. След 11 етапа Йейтс води с 47 секунди пред Том Дюмулен, а Тибо Пино е трети на 1.04 минути. Топ 10 допълват Поцовиво (1.18), Карапас (1.56), Джордж Бенет от \"Лото Йъмбо\" (2.09), Роън Денис ВМС (2.36), Пейо Билбао \"Астана\" (2.54), Патрик Конрад от \"Бора\" (2.55) и Ару (3.10). В четвъртък 12-ият етап – 214 километра от Осимо до легендарната писта \"Имола\". Колоездачите ще финишират на трасето, което до 2006 г. приемаше стартове от Формула 1.", "date": "2018.05.16", "title": "Саймън Йейтс спечели втори етап в Джирото, Фрум изгуби още 50 секунди"}
{"url": "https://www.dnevnik.bg/sviat/2018/05/16/3179902_mark_zukurburg_shte_govori_pred_evrodeputatite_i_shte/", "text": "Марк Зукърбърг ще посети следващата седмица Франция, където ще се срещне с президента Еманюел Макрон и ще говори пред Европейския парламент в Брюксел, съобщи \"Ройтерс\". На 23 май в Париж се събират повече от 10 лидери на световни технологични гиганти, включително ръководителят на \"Фейсбук\", обяви кабинетът на френския държавен глава. Сред другите поканени са Вирджиния Ромети, ръководител на Ай Би Ем, Браян Крзаник от \"Интел\" и Сатя Надела от \"Майкрософт\". Макрон, която е на 40 години, се представя за симпатизант на младежта, непрекъснато свързана чрез социални мрежии и цифрови устройства. Той иска да превърне Франция в \"стартъп нация\", но и подкрепя усилията на Европа да бъдат облагани с данъци глобални - предимно американски - компании с данъци върху продажбите, според това къде са реализирани, а не къде са отчетени. Срещата на световни цифрови лидери с Макрон съвпада с влизането в сила два дни по-късно (25 май) на най-строгите в света регулации за защита на личните данни (GDPR) и с разследването на скандала за злоупотреба с лични данни на потребители на \"Фейсбук\" от консултантската компания \"Кеймбридж Аналитика\". Източник на \"Ройтерс\" от кабинета на Макрон казва, че предстоят \"трудни и много откровени разговори\" между двамата. По същото време председателят на Европейския парламент обяви, че Зукърбърг ще отговори на въпроси на евродепутати по скандала с личните данни на десетки милиони потребители. Антонио Таяни потвърди, че той е приел поканата на Европарламента и ще се яви пред комисията за граждански свободи \"възможно най-скоро, може би още следващата седмица\". Британският парламент също поиска ръководителят на \"Фейсбук\" да се яви пред депутатите, но вместо това бе изпратен високопоставен технологичен специалист от компанията.", "date": "2018.05.16", "title": "Марк Зукърбърг ще говори пред евродепутатите и ще се срещне с Макрон"}
{"url": "https://www.dnevnik.bg/bulgaria/2018/05/16/3179893_obshtinski_suvetnik_ot_raion_poduiane_e_zadurjana_za/", "text": "Шефът на правната дирекция на район \"Подуяне\" Лилия Геринска е била задържана по обвинение в подкуп от 15 хиляди лева. Това стана известно на брифинг на ръководителя на Софийската градска прокуратура Емилия Русинова, предаде \"Фокус\". Геринска е била задържана при получаване на 10 хиляди лева, като останалите пет тя била получила по-рано, заявиха още от държавното обвинение. Срещу нея е образувано досъдебно производство. Парите са били поискани от строителна фирма за обществена поръчка за саниране на блок. \"Обвиняемата е получила сумата, за да наруши свои служебни задължения. Поръчката се развива в срок от няколко месеца. Размерът на паричната сума, получена вчера, е 10 000 лева. Обвиняемата за същата обществена поръчка е получила 5000 лева, тоест общо 15 000 лева. Срещу задържаната ще бъде повдигнато обвинение. Наказанието, което е предвидено в Наказателния кодекс, е до 8 години лишаване от свобода и глоба от 10 000 лева\", заяви още Русинова. По думите й засега мярката на Геринска е за арест от 72 часа, като наблюдаващият прокурор щял да прецени дали да иска постоянния й арест с оглед на това, че тя отглежда непълнолетно дете. Сигналът срещу Геринска е от октомври. \"По делото са налични доказателства за други обществени поръчки, че длъжностното лице е получавало парични суми, но предвид краткия период от време анализът и повдигането на тези обвинения ще бъдат в следващите дни. Дори в делото има доказателства за това, че в една обществена поръчка като подарък е получена парична сума, за да заведе свои подчинени на почивка в хотел\", заяви още Русинова.", "date": "2018.05.16", "title": "Служителка от район \"Подуяне\" е задържана за 15 хил. лв. подкуп"}
{"url": "https://www.dnevnik.bg/politika/2018/05/16/3179903_ministurut_na_otbranata_shte_otgovaria_za_kiber_i/", "text": "Министърът на отбраната ще провежда държавната политика за защита и противодействие на кибератаки и хибридни въздействия върху комуникационните и информационните системи и системите за управление на страната и въоръжените сили. Това е записано в проект за закон за киберсигурността, който бе приет от правителството днес. След като проектът бъде приет от Народното събрание, министър Красимир Каракачанов трябва да изгради способности за киберотбрана. Министерството на отбраната ще координира взаимодействието за киберотбрана с НАТО и ЕС, а съвместно с МВР, ДАНС и Държавната агенция за електронно упралвение (ДАЕУ) ще отговаря за планирането и реализирането на мероприятията по подготовка на киберотбраната и киберустойчивостта на страната в извънредно положение, военно положение или положение на война. Ще бъде създаден и киберрезерв, в който ще се използва научният и образователен потенциал на страната. Новият закон за киберсигурност разписва функции и на МВР, ДАНС и агенцията за електронно управление за действие при киберкризи. Вътрешното ведомство си запазва правомощията по неутрализиране на компютърните престъпения, а ДАНС ще работи по линия на информационната сигурност на стратегически важни обекти. Към Държавната агенция \"Електронно управление\" (ДАЕУ) ще бъде създаден координиращ орган - Национално единно звено за контакт (НЕЗК), което ще се отчита пред Европейската комисия за предприетите мерки по защита от кибератаки. Съвет по киберсигурност към Министерския съвет пък ще се грижи за управление на системата за киберсигурност. Към отделните ведомства ще бъдат създадени екипи за реакция, които при инцидент ще се занимават с мониторинг на инциденти на национално равнище, ще подават сигнали за тревога или ще предупреждават за рискове и ще анализират инцидентите. За тези екипи има изискване да бъдат в тясно сътрудничество с частния сектор и доставчиците на електронни услуги.", "date": "2018.05.16", "title": "Министърът на отбраната ще отговаря за кибер- и хибридната война"}
{"url": "https://www.dnevnik.bg/bulgaria/2018/05/16/3179929_na_vecheriata_iftar_prezidentut_prizova_da_ne_se/", "text": "Президентът Румен Радев тази вечер по традиция беше домакин на вечеря - ифтар по случай свещения за мюсюлманите месец Рамазан. Домакинството на държавния глава е израз на уважение към религиозния празник и традициите на българските граждани с мюсюлманско вероизповедание. \"Вечерята ифтар е символ на непреходната култура на толерантност, която е дълбоко заложена в душевността на нашия народ. Приемам я и за символ на волята на държавата ни да работи за повече разбирателство, взаимно уважение и политика на протегнатата ръка\", каза Радев, цитиран от прессекретариата си. В словото си президентът се обърна към ръководителите на вероизповеданията в България като изрази надежда, че те отговорно ще изпълняват своите задължения, за да не допускат чужди на традицията на българските граждани норми да намират почва в страната. \"Вярвам, че единствено с обединени усилия можем да посрещнем предизвикателствата на съвременния свят и да не позволим омразата и ненавистта да вземат превес\", заяви президентът. Специален гост на събитието беше председателстващият Председателството на Босна и Херцеговина Бакир Изетбегович. \"Знам, че както в София, така и в прекрасния център на Сараево един до друг се извисяват католически, мюсюлмански, източноправославен и еврейски религиозни храмове и музеи. Това е ясно доказателство, че хората от различни религии могат да живеят в мир и разбирателство на Балканите\", подчерта в обръщението си държаният глава, според когото присъствието на Бакир Изетбегович на вечерята ифтар доказва, че лидерите на Балканите осъзнават дълбоко своята отговорност пред всички граждани в региона. Радев подчерта необходимостта да се следва заветът на дедите - 4домовете ни да бъдат отворени за нуждаещите се, сърцата ни към страдащите, а в молитвите и чрез делата си да търсим мир за света\". \"На фона на насилието в световен мащаб, ние в България живеем заедно и аз съм убеден, че ако хората по света знаят за толерантността в България, то те биха се поучили от нас\", каза главният мюфтия Мустафа Хаджи. \"Ние водачите на религиозните общности се стремим да бъдем в крак със съвременните европейски ценности и въпреки всички предизвикателства ще продължим да вървим по пътя на разбирателството и взаимното уважение\", увери той. На тържествената вечеря ифтар присъстваха главният секретар на Св. Синод Негово Преосвещенство Мелнишки епископ Герасим, представители на традиционните вероизповедания в България, представители на парламентарно представените политически партии, дейци на културата и изкуството, дипломатически представители, общественици, се казва в съобщението на прессекретариата.", "date": "2018.05.16", "title": "На вечерята ифтар президентът призова да не се допускат чужди на традицията норми"}
{"url": "https://www.dnevnik.bg/photos/2018/05/16/3179933_fotogaleriia_evropeiska_vecheria_na_balkanite/", "text": "Днес в София премиерът Бойко Борисов беше домакин на тържествена вечеря на европейските лидери. Тя се състоя в \"София Тех парк\" и подготви атмосферата за утрешния форум, посветен на свързаността и дигитализацията, както и позициите на Съюза по международните конфликти. На снимката: Борисов приветства своя британски колега Тереза Мей.", "date": "2018.05.16", "title": "Фотогалерия: Европейска вечеря на Балканите"}
{"url": "https://www.dnevnik.bg/bulgaria/2018/05/16/3179962_ot_kniajevo_do_kopitoto_-_priiateli_trugvat_po/", "text": "От Княжево до Копитото - всекидневният тренировъчен маршрут на Боян Петров ще изминат негови приятели и съмишленици в неделя - 20 май. Чрез \"Фейсбук\" инициаторите на похода  предлагат на всички желаещи  да се включат в изкачването по пътя, по който изчезналият преди дни в Хималаите българин тренираше всекидневно. Той изчезна в района на връх Шиша Памгма - 8027 м на 3 май, а  издирването приключи днес. Желаещите са поканени да дойдат в 9 часа сутринта в неделя при бар \"Шишарката\" - в началото на туристическата пътека към Копитото. \"Ние сме група приятели, които имаха честта да се докоснат до величието и енергията на Боян Петров, докато работехме с него през последните две години. В неделя организираме поход в негова памет по маршрута, за който той постоянно ни разказваше - от Княжево до Копитото. Маршрут, който така и не успяхме да извървим заедно с него\", пишат инициаторите.  Роденият и израсъл в Княжево Петров преди време разказа пред журналистите в \"Дневник\", че всекидневно тренира между дома си и връх Копитото на Витоша, защото смята, че това е най-добрият терен за подготовка за Хималаите, а и защото няма равни участъци. Той експериментираше с дължината на крачките, за да засече кога е най-бърз и пълнеше туба с вода в началото на маршрута си на \"колелото\" на трамвай 5, за да увеличи натоварването. Така до Копитото беше успял да смъкне времето за изкачване до 48 минути, а надолу, след като е излял водата, се спускаше за 17. По този маршрут той тренираше преди всеки връх, а ние само слушахме с вдъхновение, спомнят си неговите приятели.", "date": "2018.05.16", "title": "От Княжево до Копитото - приятели тръгват по дневния маршрут на Боян Петров"}
{"url": "https://www.dnevnik.bg/sport/2018/05/16/3179954_atletiko_razbi_marsiliia_i_specheli_liga_evropa_za/", "text": "С два гола на Антоан Гризман и един на капитана Габи \"Атлетико\" (Мадрид) победи \"Олимпик\" (Марсилия) с 3:0 и спечели Лига Европа. Французите започнаха много амбицирано финала в Лион, но испанците показаха категорично, че са по-класният от двата отбора и вдигнаха трофея за трети път след 2010 и 2012 г. \"Атлетико\" се изравни с \"Интер\", \"Ювентус\" и \"Ливърпул\" на второто място във вечната класация по брой отличия във втория по сила европейски клубен турнир. Рекордьор с пет трофея е друг испански отбор - \"Севиля\". За \"Атлетико\" това е четвърти триумф на европейската сцена заедно с този в Купата на носителите на купи през 1962 г. \"Дюшекчиите\" спечелиха шестия си трофей, откакто Диего Симеоне застана начело на отбора в края на 2011 г. \"Марсилия\" загуби трети пореден европейски финал. Предишните два бяха в Купата на УЕФА, както се наричаше Лига Европа до 2009 г. - 0:2 срещу \"Валенсия\" през 2003 г. и 0:3 срещу \"Парма\" през 1999 г. Финалът на стадион \"Групама\" в Лион започна с по-активна игра на \"Марсилия\", докато \"Атлетико\" напълно очаквано избра по-дефанзивната тактика в изчакване на грешки на съперника. В четвърта минута френският отбор създаде перфектна възможност за откриване на резултата. Тимът на Руди Гарсия организира страхотна атака, преминала през Флориан Тувен и Димитри Пайе. Капитанът на \"Марсилия\" изведе Валер Жермен очи в очи с Ян Облак. Централният нападател направи отлично първо докосване, но след това стреля високо на вратата. \"Марсилия\" продължи да бъде отборът, който владее повече топката и атакува по-настоятелно. Груба грешка при изнасянето на топката обаче спря устрема на френския тим в 21-ата минута. Вратарят Стив Мандана подаде коварна топка за Aндре Ангиса. Дефанзивният халф не успя да я отиграе добре и я изпрати право на крака на Диего Коста. Бразилецът с испански паспорт веднага изведе Гризман сам срещу вратаря и френският голмайстор на \"Атлетико\" не сгреши - 1:0. Десет минути по-късно \"Марсилия\" получи още един тежък удар. Капитанът Пайе, който в последния момент беше вдигнат на крака за финала, отново се контузи и напусна терена със сълзи в очите. \"Атлетико\" нямаше никакви проблеми да удържи аванса си до почивката. Веднага след началото на втората част \"дюшекчиите\" наложиха агресивна преса в опит да убият интригата с втори гол и тактиката им бързо даде резултат. В 49-ата минута \"Марсилия\" не успя да изнесе топката при едно странично хвърляне в своята половина. Последва многоходова комбинация на скорост, при която защитата на французите беше хваната неподготвена. Коке изведе Гризман очи в очи с Манданда и звездата на \"Атлетико\" хладнокръвно прехвърли вратаря. Второто попадение окончателно прекърши надеждите на \"Марсилия\" за втори европейски трофей след Купата на европейските шампиони през 1993 г. \"Атлетико\" пое пълен контрол върху мача и не даде никакви шансове на съперника да се върне в мача. Едва в 81-ата минута \"Марсилия\" създаде чисто голово положение. Влезлият като резерва Костас Митроглу стреля с глава, но ударът му се отби в десния страничен стълб зад Ян Облак. Минута преди края на редовното време Габи сложи точка на спора с първия си гол от началото на сезона. След поредица от грешки около наказателното поле на \"Марсилия\" Коке намери непокрития си съотборник вдясно от вратата и капитанът на \"Атлетико\" оформи крайния резултат с удар по диагонала.", "date": "2018.05.16", "title": "\"Атлетико\" разби \"Марсилия\" и спечели Лига Европа за трети път"}
