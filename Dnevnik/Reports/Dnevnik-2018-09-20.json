{"url": "https://www.dnevnik.bg/sport/2018/09/20/3314599_ludogorec_izpusna_dva_gola_avans_sreshtu_leverkuzen_i/", "text": "Лудогорец\" изпусна два гола аванс срещу \"Байер\" (Леверкузен) и започна с домакинска загуба третото си участие в груповата фаза на Лига Европа. Българският шампион отстъпи с 2:3 срещу германския тим, който заема последното място в Бундеслигата. \"Лудогорец\" започна отлично мача и поведе още в седмата минута с гол от пряк свободен удар на Клаудиу Кешеру. В 30-ата минута Марселиньо удвои преднината на тима от Разград. Домакините организираха отлична атака, при която Вандерсон Размени двойно подаване с Кешеру, който го изведе зад защитата с техничен пас с пета. Бразилецът центрира успоредно на голлинията за Марселиньо, който отблизо не сгреши на празна врата. В този първи половин час \"Байер\" не успя да създаде нито едно голово положение. Кай Хаверц обаче намали изоставането на гостите седем минути преди почивката, след като беше оставен да си намери позиция за удар пред наказателното поле и да насочи топката в далечния ъгъл с удар по тревата. През второто полувреме \"Лудогорец\" не успя да поддържа нивото от първата част, а \"Байер\" се възползва и притисна българския шампион. В 63-ата минута изравниха с попадение на Исак Кеси Телин, а шест минути по-късно Хаверц изведе \"аспирините\" напред с втория си гол в мача. \"Лудогорец\" можеше да стигне до равенство, но в 75-ата минута гредата спря удар с глава на Антон Недялков след центриране от корнер. В оставащите минути тимът от Разград не успя да създаде друга добра възможност да измъкне точка от мача. Българският шампион за пръв път започва груповата фаза на Лига Европа. При дебюта си през 2013 г. тимът от Разград победи ПСВ (Айндховен) с 2:0 като гост, а миналия сезон стартира с нулево равенство срещу \"Истанбул Башакшехир\". \"Байер\" записа първа победа от началото на сезона и поне за няколко дни даде глътка въздух на Хайко Херлих, който е фаворит №1 за първи уволнен треньор в Бундеслигата. \"Аспирините\", които миналия сезон завършиха на пето място, започнаха шампионата с три загуби в три мача, в които допуснаха осем гола. Всички резултати от първия кръг AEK (Ларнака) - \"Цюрих\" 0:1 \"Лудогорец\" - \"Байер\" (Леверкузен) 2:3 \"Селтик\" - \"Розенборг\" 1:0 \"Лайпциг\" - \"Залцург\" 2:3 \"Копенхаген\" - \"Зенит\" 1:1 \"Славия\" (Прага) - \"Бордо\" 1:0 \"Динамо\" (Загреб) - \"Фенербахче\" 4:1 \"Спартак\" (Търнава) - \"Андерлехт\" 1:0 \"Арсенал\" - \"Ворскла\" 4:2 \"Спортинг\" (Лисабон) - \"Карабах\" 2:0 \"Дюделанж\" - \"Милан\" 0:1 \"Олимпиакос\" - \"Бетис\" 0:0 \"Рапид\" (Виена) - \"Спартак\" (Москва) 2:0 \"Виляреал\" - \"Рейнджърс\" 2:2 \"Лацио\" - \"Аполон\" (Лимасол) 2:1 \"Марсилия\" - \"Айнтрахт\" 1:2 \"Бешикташ\" - \"Сарпсборг\" 3:1 \"Генк\" - \"Малмьо\" 2:0 \"Акхисарспор\" - \"Краснодар\" 0:1 \"Севиля\" - \"Стандарт\" (Лиеж) 5:1 \"Динамо\" (Киев) - \"Астана\" 2:2 \"Рен\" - \"Яблонец\" 2:1 ПАОК - \"Челси\" 0:1 МОЛ (Види) - БАТЕ (Борисов) 0:2", "date": "2018.09.20", "title": "\"Лудогорец\" изпусна два гола аванс срещу \"Леверкузен\" и започна Лига Европа със загуба"}
{"url": "https://www.dnevnik.bg/sviat/2018/09/20/3314470_frenskata_policiia_konfiskuva_20_tona_miniatjurni/", "text": "Двадесет тона миниатюрни Айфелови кули бяха конфискувани от парижката полиция, която разби мрежа за трафик на тези сувенири, предадоха световните агенции. Арестувани бяха девет души, сред които трима китайски търговци на едро. Смята се, че те са били ръководители на мрежата. Заедно с тях бяха задържани четирима посредници в търговския процес и двама африкански продавачи с нередовни документи. Разбиването на мрежата е станало възможно след подслушване на телефони и следене. Миниатюрните Айфелови кули са били иззети при претърсване на два склада в предградие на Париж, както и на три магазина. От години полицията в Париж се опитва да се бори срещу търговията на миниатюрни Айфелови кули, осъществявана в района на основните туристически обекти във френската столица. През юли 2013 г. полицията конфискува 60 тона миниатюрни Айфелови кули по време на разследване срещу една от мрежите за продажба на тези сувенири. /БТА", "date": "2018.09.20", "title": "Френската полиция конфискува 20 тона миниатюрни Айфелови кули"}
{"url": "https://www.dnevnik.bg/sport/2018/09/20/3314088_radostin_stoichev_ne_mojem_da_dopusnem_dve_zagubi/", "text": "Радостин Стойчев, който е един от най-успешните волейболни треньори в последните години, разкри пред \"Дневник\" погледа си върху представянето на българския отбор, както и върху показаното дотук на световното. По думите му САЩ е отборът, който показва най-интелигентна и добре организирана игра. Анализът на Радостин Стойчев пред \"Дневник\": След завършването на първата фаза на турнира основните прогнози се оправдават. Онези отбори, които се очакваше да са сред първите, успяха да го постигнат. Това са САЩ, Италия и Полша. Получиха се леки колебания при Бразилия, но въпреки това отново са първи в групата. Леко отстъпление имаше в играта на Франция и Русия, тъй като се очакваше повече от тях. Особено Русия изненадаха с двете загуби в групата. А Франция, от една страна, поради липсата на Ле Ру, и от друга, поради неконстантната игра на диагонала им Бойе, не успяха да постигнат добър ритъм на игра и също допуснаха грешки. За отбора на България мога да кажа, че не съумя да изиграе мача си с Иран. Той беше важен и определящ за по-нататъшното класиране. Останалите резултати бяха очаквани. Българското представяне Да спечелим трите мача срещу Финландия, Пуерто Рико и Куба беше абсолютно задължително, но също така смятам, че реално беше да очакваме победа и срещу Иран. С Полша (1:3) се представихме достойно. Играхме добре, но недостатъчно, за да спечелим срещу такъв отбор. Иран е абсолютно победим, особено в България, и трябва да го победим във втората среща. Не можем да допускаме две загуби от Иран у дома. В първия мач не успяхме да ги затрудним с начален удар и Маруф разиграваше добре всичките си нападатели. Като цяло играта на Иран е прилична, но не блести с нищо особено. В последната година крайните им нападатели добиха повече опит в европейски първенства и това им даде повече увереност. Срещу такъв отбор обаче трябва да играем по правилния начин, което означава да използваме техните слабости. Например да атакуваме през Маруф, да бием сервис в определена зона, което да позволява на блока ни да предвижда разпределението и да се организира по правилния начин, да анализираме добре придвижването на техните централни блокиращи и да разпределяме атаката си в по-неудобната за придвижване за тях посока. Също да отдалечим Маруф от мрежата и по този начин да ограничим техния сайдаут. Когато намериш слабостите на противника, трябва да го атакуваш непрекъснато там. Не съм съгласен с оценките на много хора за Сеганов, че не изпълнява задълженията си на терена. Според мен той се справя много по-прилично от много други играчи на неговия пост на световното. Работа си я върши прецизно и на прилично ниво. За крайните нападатели имаме достатъчно варианти. Добро впечатление направи с игрите си Валентин Братоев, който се представи на много добро ниво в атака даже и в мача с Полша. Все още имаме леки колебания на поста на диагонала, но се надявам да ги изчистим за втората фаза. В центъра традиционно сме на добро ниво и също имаме възможност да използваме четирима състезатели. Ако стабилизираме позицията на диагонала и подобрим началния си удар, имаме добри възможности във втората фаза. Очаквах повече включвания от Розалин Пенчев, но до момента не е имал много възможности да покаже какво може. Там за мен е изненадата в нашия отбор. Световното дотук В момента световният волейбол се отличава от предходните години по това, че е трудно да се определят двама-трима лидери, които да са на ниво над другите. Може би в Италия се откроява Зайцев, който има по-важна роля за резултатите на отбора, но пък те още не са срещнали сериозни съперници и е трудно да се каже какво точно е нивото им. В руския отбор има потенциално много силни състезатели - особено в атака и на сервис, но не играят добре. САЩ показаха много организирана и отборна игра. Не мога да мога отлича един играч, но пък всички играят на високо ниво. Бразилците имат категоричен спад, особено при крайните нападатели. Те там обикновено в годините са били много силни, но напоследък нямат толкова изявени състезатели. Миналата година канадците бяха изненадата, но тази са едно стъпало по-надолу. Не успяха да затвърдят игрите си от миналия сезон. Франция има леко отстъпление, но са добър отбор и също имат варианти. Най-голям избор имат при крайните нападатели и не толкова на диагонал, но пък са отборът с най-добро посрещане и с най-добрия разпределител - Тонюти. Ако спечелят един-два мача на високо ниво в новата група, французите могат да се борят да са най-добър втори отбор. Така че все още не са за отписване. Поглед напред В нашата група САЩ имат преимущество, защото са с четири точки пред нас. Продължаваме да имаме шансове, макар и неголеми. Тръгваме от по-неизгодна позиция и трябва да победим всички, за да се надяваме на нещо. Но в момента изглежда, че САЩ имат повече аргументи за първото място в групата. Нашата цел е, ако можем, да се представим добре и да се борим да сме сред най-добрите втори. В групата на Италия слагам италианците като фаворит. Холандците направиха силни мачове, но не мисля, че ще продължат напред. При всички случаи тук слагам Италия и на второ място Русия. Бразилците категорично няма да имат проблем, защото са в най-леката група. Трябва да стане нещо много странно, за да изпуснат първото място. Полша започва с преднина от три точки и след първия мач между Сърбия и Франция ще им бъде ясно кого трябва да победят, за да запазят първото си място. И въпреки това ще имат още един поправителен. Затова те са в много добра позиция, а Аржентина е абсолютният аутсайдер. Интересен ще е мачът между Сърбия и Франция. Оттам ще се отвори възможност за един от двата отбора да се бори за най-добър втори. Впечатление ми направи това, че Русия игра с разпределителя Александър Бутко до четвъртия гейм на мача със Сърбия (2:3), а според мен нямаше никакви основания да бъде на игрището. Аз много по-рано бих предприел тази смяна, защото руският отбор страдаше преди всичко от разпределението и по тази причина игра слабо. Отборът би действал по-добре с Гранкин в състава. Хареса ми конструкцията на американския отбор, защото те правят интересни неща. И по отношение на формацията си в посрещане, разменят постовете на играчите, а и на блокада. Изглежда, че до момента играят най-интелигентно и най-организирано. Първенството е интересно и много изравнено. Не бих се наел да прогнозирам какво ще стане до финала. Но тези, които виждам в шестицата, са Италия, със сигурност Бразилия, защото групата им е много лека, Полша, твърде вероятно САЩ, а за останалите две места ще се борят Русия, Сърбия или Франция и България, надявам се. Всички ние в залата ще подкрепяме българския отбор и се надяваме да се класира във финалната фаза на турнира.", "date": "2018.09.20", "title": "Радостин Стойчев: Не можем да допуснем две загуби срещу Иран у дома"}
{"url": "https://www.dnevnik.bg/biznes/2018/09/20/3314471_otbranitelnata_industriia_uvelichi_iznosa_s_20_prez/", "text": "Износът на отбранителна продукция през 2017 г. възлиза на 1.2 млрд. лв., с 200 млн. евро (20%) повече, отколкото през предходната. Данните изнесе зам.-министърът на икономиката Лъчезар Борисов на национална конференция \"Отбранителната индустрия - лидер на иновациите в България\", цитиран от пресцентъра на ведомството. По думите му тези данни показват, че въпреки трудностите тази индустрия може да се справя и да отбелязва високи резултати. През 2017 г. Междуведомствената комисия за експортен контрол и неразпространение на оръжията за масово унищожение е издала 640 разрешения или удостоверения за износ и трансфер на продукти, свързани с отбраната от територията на България. Зам.-министърът призова компаниите вместо да се конкурират на международните пазари да се кооперират и съвместно да създават нови продукти.  Фирмите, които членуват в сдружението \"Българска отбранителна индустрия\" осигуряват заетост за повече от 30 000 души в 27 предприятия.", "date": "2018.09.20", "title": "Отбранителната индустрия увеличи износа с 20% през 2017 г."}
{"url": "https://www.dnevnik.bg/photos/snimka_na_denia/2018/09/20/3314270_snimka_na_denia_vurhut_na_koito_prikljuchi_koreiskata/", "text": "Президентът на Южна Корея Мун Дже-ин и севернокорейският лидер Ким Чен-ун приключиха днес тридневната си среща с изкачването на вулканичен връх, смятан за свещен в двете държави, предадоха осведомителните агенции, цитирани от БТА.", "date": "2018.09.20", "title": "Снимка на деня: Върхът, на който приключи корейската среща на върха"}
{"url": "https://www.dnevnik.bg/sviat/2018/09/20/3314514_sofiia_poiska_ot_belgrad_merki_sled_porugavaneto_na/", "text": "Българският посланик в Белград Радко Влайков е изразил остър протест в Министерството на външните работи на Република Сърбия по указание на вицепремиера и външен министър на България Екатерина Захариева. Това съобщи външното министерство в София. Повод за действията му е възмущението на българската страна от поругаването на военния паметник-костница \"Ледена стена\" край Ниш. В мемориала почиват костите на 2015 български войници, загинали за освобождението на Югославия в завършващата фаза на Втората световна война. По-рано днес агенция \"Фокус\" съобщи, че българската костница в местността Ледена стена край Ниш е осквернена, а по стените на костницата са написани със спрейове неприлични надписи. Изпочупени са и част от плочките. В нотата, връчена от българския дипломат, се настоява за конкретни действия за незабавното заличаване на пораженията върху паметника, за незабавното разкриване на извършителите на поругаването, които да понесат отговорност в съответствие със законите на Република Сърбия, както и за категоричното разграничаване на официалните сръбски власти от подобни вандалски актове, продължава съобщението. \"Страх и омраза\" По време на разговора в Министерството на външните работи на Сърбия посланик Радко Влайков е изразил дълбоката убеденост на българската страна, че посегателството върху военния паметник е в пълно противоречие с отличния климат на двустранните отношения и личната ангажираност за тяхното развитие на сръбския президент Александър Вучич. Българският дипломат е акцентирал и върху особеното притеснение от факта, че оскверняването на паметника възражда говора на омразата и всява страх в навечерието на изборите за национални съвети на националните малцинства в Сърбия на 4 ноември 2018 г., включително на Национален съвет на българското национално малцинство, обяснява българското министерство. Посланик Радко Влайков е посочил също, че този случай е поредното доказателство, че на местно ниво периодично изскачат рецидивите на миналото, тъй като до някои райони в Сърбия все още не е достигнала информацията, че на най-високите нива на двете държави и правителства се работи за историческо помирение. От страна на сръбското външно министерство е изразено съжаление от оскверняването на военния паметник-костница. Подчертано е, че вандалският акт е неприемлив и в дисонанс с отличните отношения между двете страни. По време на срещата е поет ясен ангажимент от сръбска страна за незабавно внимателно проучване и реакция по случая.", "date": "2018.09.20", "title": "София поиска от Белград мерки след поругаването на български военен паметник край Ниш"}
{"url": "https://www.dnevnik.bg/sport/2018/09/20/3314517_veselin_ovcharov_e_noviiat_svetoven_rekordyor_v/", "text": "Българинът Веселин Овчаров е новият световен рекордьор в акробатичния парапланеризъм. Днес той успя да подобри върховото постижение за най-голям брой последователни превъртания (infinity tumbling). Новият рекорд е поставен в България, като Oвчаров е направил повече от 600 превъртания, съобщиха от екипа му. Досегашното най-добро постижение беше 568 последователни превъртания. Инфинити тъмблинг е фигурата в акробатичния парапланеризъм (бел. ред. - изпълняване на различни фигури във въздуха), по време на чието изпълнение центробежните сили, влияещи върху човешкото тяло, могат да достигнат до7G. Тази фигура е смятана за една от най-трудните за изпълнение. Овчаров има зад гърба си още няколко рекордни постижения. През 2015 г. най-успешният български парапланерист, сърбинът Петар Лонкар и чехът Онджей Прохазка изпълниха  първия в историята троен инфинити тъмблинг . Тогава тримата направиха 126 превъртания в идеален синхрон. В края на 2016 г. Овчаров постави  нов рекорд на България за най-дълъг полет с парапланер . На бразилска земя той премина гросмайсторската граница от 400 км, като прелетя 401.12 км за 9.50 часа.", "date": "2018.09.20", "title": "Веселин Овчаров е новият световен рекордьор в акробатичния парапланеризъм"}
{"url": "https://www.dnevnik.bg/bulgaria/2018/09/20/3314499_bulgarite_plashtat_kato_za_dobro_zdraveopazvane_no_ne/", "text": "В България разходите за здравеопазване са по-високи, отколкото в други страни, но в отговор българите получават най-лошите услуги за средно и силно развити икономики. Това показва  индексът на ефективността на здравеопазването  на агенция \"Блумбърг\", който включва в себе си държавите със средна продължителност на живота над 70 години, БВП на глава от населението над 5000 долара и население над 5 млн. души. България е сред тях, но на последното 56-о място по  ефективност на здравната си система . Спрямо миналата година страната е слязла с 10 позиции в класацията, което е поставя сред петте държави с най-сериозно отстъпление. Последното място важи само за качеството, но не и за парите, които влизат в системата за здравеопазване и здравни услуги. С относителната дял от 8.2% от БВП България е в първата половина на класацията, а по отношение на абсолютната сума – в горните две трети на списъка. Според данните от 2015 г. всеки българин е дал 572 долара годишно (951 лева). Това означава, че едно четиричленно семейство например дава - или му се удържат от доходите - средно над 3800 лева годишно само за здравеопазване. За това, че по-важно от парите е доброто им управление, показва, че приблизително толкова дават и мексиканците (които са на 20-о място по ефективност), а разходите на китайците, които делят позицията с тях, са по 426 долара. Турция, Румъния, Малайзия, Иран, Перу, Алжир и Тайланд, за които абсолютната цена варира от 455 до 219 долара годишно, също са преди България и средната продължителност на живота на гражданите им е между 74.8 и 75.9 години. САЩ, където годишните разходи са по 9536 долара на човек, всъщност са на предпоследното място (преди България) по ефективност, докато с приблизително същите 9818 долара Швейцария е на 12-о място. На върха на класацията са Хонконг, Сингапур, Испания, Италия и Южна Корея със средна продължителност на живота между 82 и 84.2 години. На дъното освен България са Азербайджан, САЩ, Русия и Сърбия. От съседните на България държави, отговарящи на критериите за включване в индекса, най-висока оценка за ефективност получава Гърция (14-о място), следвана от Турция (26), Румъния (36) и Сърбия (52). В челната десетка държавите са с индекс по ефективност в рамките на 87-60 пункта, докато България е с 29.2 пункта и е сред едва трите (с Азербайджан и САЩ) под прага от 30 пункта. Изследването оценява  цената на здравеопазването  в абсолютна стойност и по отношение на средните доходи. В общите разходи за здравеопазване се включват превантивните и лечебни услуги, семейното планиране, хранителни дейности и спешна помощ. Относителната цена се измерва чрез общите здравни разходи като процент от БВП. Абсолютната цена са разходите на глава от населението в долари; данните са от 2015 г. с изключение на тези за Хонконг и Тайван, които са от 2014 г. Източниците на данните са Световната банка, Световната здравна организация, ООН, Международният валутен фонд, Министерството на здравеопазването на Хонконг, Министерството на здравеопазването и благоденствието на Тайван.", "date": "2018.09.20", "title": "Българите плащат като за добро здравеопазване, но не го получават, сочи класация"}
{"url": "https://www.dnevnik.bg/politika/2018/09/20/3314507_mediiniiat_zakon_na_peevski_bil_pipane_s_kadifeni/", "text": "Деклариране на крайния собственик на медии, регистрирани в офшорни зони; намаляване на глобите за недеклариране на информация за собствеността и финансирането на медии и възможност Държавната агенция \"Национална сигурност\" (ДАНС) да затваря анонимни сайтове - това са някои промени в касаещия медиите закон на ДПС, които може да бъдат инициирани по идея на гилдията след дискусия в парламента днес. Става въпрос за промените в  Закона за задължителното депозиране на печатни и други произведения,  които  бяха приети на първо четене през юли с гласовете на ГЕРБ, \"Обединени патриоти\" и ДПС . Техни вносители са депутатът и собственик на медии Делян Пеевски и колегите му от ДПС Велислава Кръстева, Хамид Хамид и Йордан Цонев. Дискусията бе организирана от ресорната комисия в парламента и продължи около час и половина. Представители на медии, журналистически организации и заинтересовани страни направиха кратки изказвания и предложения, а от името на вносителите накрая отговори Йордан Цонев. Дебати нямаше. Делян Пеевски не присъстваше. В началото еврокомисарят по цифровото общество Мария Габриел обяви, че е впечатлена от желанието да се проведе този дебат и да има по-усъвършенствано законодателство. Тя поиска действия за намаляване на разпространяването на дезинформация и за ограничаване на влиянието на фалшивите новини. От думите й се разбра, че ако подготвеният кодекс за намаляване на дезинформацията онлайн не даде резултат, Европейската комисия може да предприеме регулаторни мерки. Кой кой е в медиите  В началото Йордан Цонев от ДПС представи основните предложения в законопроекта (още за текстовете четете  тук  и  тук ) и целта - \"да бъде ясно кой кой е, коя медия чия собственост е, как се финансира\". Една от критиките бе, че законопроектът няма да доведе до практическа промяна. Главният редактор на сайта \"Офнюз\" Владимир Йончев предложи да се направи така, че засегнатите страни да могат да съдят анонимните сайтове за плагиатство, т.е. да се знае юридическото лице, отговорно за тях. По-късно Цонев обясни, че може да се търси възможност ДАНС да затваря анонимни сайтове, както могат да се затварят обекти без лиценз по закона за хазарта. Председателят на Съюза на издателите в България Теодор Захов поиска глобите за недеклариране на собственост и финансиране да бъдат по-ниски. Предложението на ДПС е санкциите да започнат от 10 хил. лв. От името на вносителите Цонев каза, че може да се помисли в тази посока. Кой регулира  Основната критика към проекта бе идеята разпространителите на печатни издания да декларират в Министерството на културата действителния си собственик, както и броя на обекти за продажба на дребно. Негативно становище имаше и от самото министерство. Според вносителя ведомството трябвало само да поддържа регистър и да праща информация в Комисията за защита на конкуренцията, ако един собственик има 1/3 от всички обекти. На призива на Симона Пенева от Асоциацията на европейските журналисти (АЕЖ) в България да се пипа с кадифени ръкавици Йордан Цонев отвърна: \"От тези по-кадифени ръкавици\" и обясни, че законът не предвижда регулации, а само осветляване. На дискусията се разбра, че при второто четене на законопроекта ще бъде записано, че дори и регистрираните в офшорни зони медии трябва да декларират информация за реалния си собственик.", "date": "2018.09.20", "title": "Медийният закон на Пеевски бил пипане с кадифени ръкавици"}
{"url": "https://www.dnevnik.bg/sviat/2018/09/20/3314476_turgovskata_voina_mejdu_sasht_i_kitai_moje_da_produlji/", "text": "Основателят на китайския гигант в онлайн търговията \"Алибаба\" (Alibaba) Джак Ма предупреди, че търговската война между Вашингтон и Пекин може да продължи 20 години, съобщиха световните агенции. Икономическата ситуация не е добра, а това може да продължи дълго, каза Ма на Световния икономическия форум в Тянцзин, допълва \"Ройтерс\". Ма и преди е предупреждавал, че търговска война между двете големи икономически сили може да продължи десетилетия, а Китай трябва да се съсредоточи върху износа по съвременния Път на коприната, обхващащ Африка, Югоизточна Азия и Европа. В интервю за агенция \"Синхуа\" Джак Ма посочи, че \"Алибаба\" няма да спази обещанието си да подпомогне създаването на 1 милион работни места в САЩ заради търговското напрежение. Той отбеляза, че обещанието му е било основано на приятелското сътрудничество между Китай и САЩ и на растежа на търговията между двете страни. Предишните основи за търговия обаче са подкопани, каза той. Ще продължим да работим здраво да насърчаване на доброто развитие на китайско-американската търговия, допълни Ма пред \"Синхуа\". По думите му търговията не е оръжие и не може да се използва за войни. През януари миналата година на среща с американския президент Доналд Тръмп в Ню Йорк Джак Ма обяви планове \"Алибаба\" да създаде през идните пет години до един милион работни места в САЩ, като даде възможност на американски предприемачи да продават стоките си в Китай и Азия, припомня ТАСС. В момента търговската война между САЩ и Китай навлезе в нов етап. От 24 септември започват да действат новите 10-процентови американски мита върху китайски вносни стоки на стойност 200 милиарда долара. Администрацията на Белия дом обяви решението в понеделник, 17 септември. По думите на Тръмп, ако Пекин предприеме ответни мерки, Вашингтон ще прибегне към допълнително повишаване на мита върху китайски стоки и услуги за 267 милиарда долара. /БТА", "date": "2018.09.20", "title": "Търговската война между САЩ и Китай може да продължи 20 години, каза основателят на \"Алибаба\""}
{"url": "https://www.dnevnik.bg/sport/2018/09/20/3314392_rugbistite_sa_bili_predupredeni_da_prikrivat/", "text": "Организаторите на световното първенство по ръгби в Япония са призовали състезателите, които имат татуировки, да ги прикриват, обяви международната федерация. Решението се обосновава с това, че в страната татуировките се свързват с групировката якудза. Татуираните ръгбисти са помолени да се покриват, когато ходят във фитнес салони или басейни. Татуировките са разпространени сред състезателите в този спорт и най-вече сред тези от отборите на тихоокеанските островни държави, посочва Би Би Си. Директорът на световното първенство Алан Гилпин обясни, че до момента няма възражения от отборите. Той посочи, че организаторите са очаквали да има противоречиви реакции, но до момента това не се е случило. \"Свършихме много в последната година, за да помогнем на отборите да разберат\", каза той. От отбора на Нова Зеландия - мнозина от чийто състав имат частични или цели \"ръкави\" от татуировки по ръцете, потвърдиха, че приемат препоръката от уважение към местната култура.  Преди две години японската агенция по туризма призова спортните и почивни центрове да облекчат правилата с обяснението, че има големи разлики между това как татуировките се възприемат в Япония и по света. Година преди това проучване показа, че 56% от хотелите забраняват на гости с татуировки да посещават общите бани.", "date": "2018.09.20", "title": "Ръгбистите са били предупредени да прикриват татуировките си на световното в Япония"}
{"url": "https://www.dnevnik.bg/bulgaria/2018/09/20/3314530_spored_cacarov_ekstradiciiata_na_cvetan_vasilev_se/", "text": "Това заяви пред журналисти главният прокурор Сотир Цацаров след  изслушването си в парламентарната комисия  за контрол над приходните агенции, контрабандата и сивата икономика. Повод за изказването му стана въпрос докъде е стигнала екстрадицията на Димитър Желязков, известен като Митьо Очите, който е в турския арест и дали тя ще се забави, колкото тази на бившия мажоритарен собственик на КТБ. След уточняващия въпрос кой стой зад това политическо влияние, което не позволява Василев да бъде предаден на българската прокуратура, Цацарова отказа да посочи имена или партии, а само обясни, че процедурите в сръбския съд продължават все още без решение по същество. \"Аз подобен случай на екстрадиция не съм виждал. Това е резултат не само на фактори от сръбския закон\", заяви той. Във връзка е екстрадицията на Желязков - обвинен за ръководител на престъпна група за рекет и наркоразпространение, главният прокурор заяви, че тя е в ръцете на турските власти. Това което е трябвало да направи България било вече сторено. На въпрос какво ще стане ако изтече двумесечния срок за екстрадирането му, Цацаров заяви, че няма претенции да познава турския закон, нито действията на турските власти. Но по думите му досега те действали адекватно като времевият интервал на работата им не е в компетентността на българската прокуратура. Според него с предаването на Желязков няма да има забавяне, както при Цветан Василев.", "date": "2018.09.20", "title": "Според Цацаров екстрадицията на Цветан Василев се бави по политически причини"}
{"url": "https://www.dnevnik.bg/bulgaria/2018/09/20/3314543_zaporirano_e_imushtestvoto_na_arabadjievi/", "text": "В хода на разследването срещу собственика на хотелиерски вериги Ветко Арабаджиев и семейството му Специализираният наказателен съд е запорирал по искане на прокуратурата всичкото им имущество, което се води на тях като физически лица. За това информира зам.-главният прокурор Иван Гешев, но не уточни размера на запорите. Арабаджиев и съпругата му са обявени за издирване. То е в ръцете на МВР и на съответните чуждестранни органи, няма информация да са се опитвали да се свържат с разследващите, добави Гешев. Според него те чакали да се изясни ситуацията и да видят с какви доказателства разполага прокуратурата. Такава била традиционната тактика по такива дела, той даде пример с Цветан Василев. В края на август под ръководството на Специализираната прокуратура бе проведена акция срещу хотелиера Арабаджиев, бяха открити по твърдение на прокуратурата 10 млн. лв. кеш в кутии и бе обвинен в данъчни престъпления. Арестуван бе синът му Вълчо и счетоводителите Кирилова и Караянева. Спецсъдът промени мярката им за нетоклонение в парична гаранция. По-късно Апелативният спец съд ги върна в ареста. Разследването продължавало на пълни обороти, разпитват се свидетели, назначават се експертизи, каза Гешев. Предстои да бъде поискан запор и на имуществото на алкохолния бос собственика на \"СИС Индустри\" Миню Стайков, срещу когото спецпрокуратурата проведе акция няколко дни след тази срещу хотелиера Арабаджиев, но отрече да има връзка между двата случая.", "date": "2018.09.20", "title": "Запорирано е имуществото на Арабаджиеви"}
{"url": "https://www.dnevnik.bg/evropa/2018/09/20/3314246_na_detska_gradina_v_germaniia_navun_dori_i_da_vali/", "text": "В България детските градини, редом с училищата, през септември отново отварят врати. По този повод решихме да посетим една държавна детска градина в Бон, за да се запознаем с делника на малчуганите, но и с възпитателните методи. Градината е посещавана от 30 деца на възраст от 1 до 6 години, които са разделени в две групи. За тях се грижат общо осем възпитатели. Часът е 11:30. След малко ще сервират обяда. Четиригодишната Яна води едногодишния Йонас до тоалетните помещения. Помага му да си измие ръцете. Тя се гордее, че е полезна, той е щастлив, че вече всичко може сам. Йонас е обул пантофите си грешно - лявото пантофче на дясното краче. Но това няма значение. Важното е, че го е направил сам. \"Една от основните ни задачи е да подпомагаме децата в развитието им като личности. А самостоятелността играе голяма роля. При нас по-големите деца помагат на по-малките - отиват с тях да си измият ръцете, помагат им в игрите и така и най-малките бързо искат да се научат сами да правят всичко, искат да са като големите\", обяснява Марион Енекинг, директор на държавна детска градина в Бон. \"За да научим децата на самостоятелност, всеки ден им възлагаме някакви задачи. Едни слагат масата - с приборите, чиниите и всичко, други после разтребват. Така бързо се учат да се справят сами\", добавя Енекинг. В тази градина децата започват да се хранят сами малко след като навършат една годинка. А от двегодишни вече използват и нож за хранене. \"Понякога пада храна на пода, но това няма значение. Важното е, че успяват да се хранят сами. А това, че цапат не само лигавника, но и дрехите си, не прави впечатление на никого - всичко се пере. Важно е децата да се учат на самостоятелност - така трупат самочувствие. Тук никой не обръща внимание на изцапаните дрехи\", разказва директорът. Никой не обръща внимание и на лошото време. \"За нас няма лошо време. Има само лоши дрехи. Дори и да вали дъжд или сняг, ние всеки ден излизаме с децата навън\", обяснява Марион Енекинг. Ако навън е мокро, децата обуват гумени ботуши и гащеризони, с които на воля могат да скачат в локвите и да играят в калта. \"Ако внимава да не се изцапа, детето не може да се наслади на играта с пясъка, с клоните, с камъните, с калта\", казва директорът на градината. \"Телевизия в градината? При нас това е недопустимо\" А има ли в германските детски градини телевизори? \"Наскоро научих, че в детските градини в някои страни децата гледат телевизия. Много се изненадах. Тук това е недопустимо. В никакъв случай не бихме оставили децата да гледат телевизия в градината. Първо, според нас, а и според много педиатри и психолози, децата под 3-годишна възраст изобщо не бива да гледат телевизия. Тригодишните могат да гледат до 10 минути на ден. А от 4 нагоре - по 20 минути. В тази ранна възраст телевизорът пречи на концентрацията и възпира фантазията, а освен това изморява децата. Ние предпочитаме да им четем книжки или да им пускаме да слушат дискове с приказки\", обяснява педагогът. Марион Енекинг разказва, че нейната градина се различава от детските градини в други държави и по отношение на учебно-възпитателните занимания. В някои страни например децата изучават стихотворения наизуст, които после на тържество декламират пред голяма публика. \"При нас също си устройваме малки представления или други подобни занимания. Но никой не е принуден да участва, ако не иска. Децата, които искат и могат да запомнят по-дълъг текст, го правят с удоволствие. Но по-срамежливите не се осмеляват и в това няма нищо лошо. Освен това при нас публиката е малка - организираме такива представления най-вече само за пред самите деца. Например по-големите изнасят постановка пред по-малките деца. Не каним родители, баби, чичовци, лели. И във всички тези занимания участват само децата, които желаят\", обяснява Енекинг и добавя: \"Ние много уважаваме личните желания на децата. Това е залегнало и в Конвенцията на ООН за правата на детето. В крайна сметка и най-малките имат желания, имат лично мнение. Затова за нас е много важно децата да могат да изразяват с думи или жестове това, което искат\", казва още Марион Енекинг. Означава ли това, че възпитателите позволят всичко на децата? \"Не, разбира се. Когато желанието им е против нашите правила, няма как да бъде изпълнено. Но ние обясняваме подробно на децата каква е причината и в повечето случаи те проявяват разбиране. Няма как например през зимата да пуснем детето да ходи босо, защото може да настине. Но пък ако едно дете не иска памперсът му да бъде сменян от дадена възпитателка, тогава се съобразяваме. Това е все пак една много интимна сфера\", казва директорът. \"Децата копират нашето поведение\" А трябва ли възпитателят да е строг? \"Ние живеем в демократична страна и за нас е много важно децата от малки да могат да изразяват желания, но и да ги аргументират. Независимо за какво става дума. Те трябва да се осмеляват да аргументират пред възпитателите. Това им помага и по-нататък в живота. Не използваме думата строгост, а последователност. А когато правилата се нарушават, говорим за последици, не за наказания. Ако например едно дете удари друго, първо се съобразяваме с възрастта и се опитваме да разрешим конфликта със спокойни думи - за да могат децата да осъзнаят какво са направили. Сядаме и говорим. Тук последствия няма. Но ако това се случва многократно и детето така и не проявява разбиране, тогава има последици. Например: за известно време не позволяваме на детето да играе играта, по време на която е наранило другото дете\", казва Енекинг. \"Ние, възпитателите, сме образец за подражание. Децата копират нашето поведение. Затова се опитваме да се държим така, както искаме да се държат и децата. Говорим един с друг открито и с уважение, като с равни. И не гледаме децата отвисоко\", обяснява Марион Енекинг и допълва: \"Децата са деца и понякога интерпретират дадена ситуация по различен начин. Но каквото и да са направили, никой няма право да им вика и крещи, защото това е форма на насилие. Подобно поведение може да уплаши детето. А децата в никакъв случай не бива да се страхуват от нас. Затова е важно конфликтите да се решават спокойно. Така децата осъзнават адекватно цялата ситуация, а и приемат много по-добре последиците\", казва Марион Енекинг, директор на държавна детска градина в Бон.", "date": "2018.09.20", "title": "На детска градина в Германия: навън, дори и да вали, телевизия - недопустимо"}
{"url": "https://www.dnevnik.bg/bulgaria/2018/09/20/3314553_cacarov_prezidentut_ima_pravo_na_mnenie_no_mladen/", "text": "Според главния прокурор Сотир Цацаров няма нищо лошо президентът Румен Радев да има мнение и да го казва на глас, както и да има несъгласие с него. Повод за коментара му стана въпрос как приема  изказването на държавния глава , че премиерът Бойко Борисов е поел отговорност за издигането на Младен Маринов за нов вътрешен министър, след като той се приемал критично от обществото. \"Няма нищо необичайно, нищо ненормално, нищо лошо президентът да има мнение по тези въпроси и да го казва на глас. Просто трябва да свикнем с това. В същото време си мисля, че няма нищо лошо, нищо ненормално това мнение да не се споделя от всеки. Аз мога да кажа следното - оценката на президента е политическа. Аз политически оценки не мога и няма да дам. Мога да дам професионална оценка. За човек, с когото работя ежедневно - отличен професионалист\". Цацаров отговаря на журналистически въпроси след като бе  изслушан  в парламентарната комисия  за контрол над приходните агенции, контрабандата и сивата икономика. Той бе попитан за коментар на президентското изказване, защото прокуратурата работи най-близо с МВР.  Главният прокурор подчерта, че не казва, че Маринов ще е добър политик, но професионализмът му трябва да се уважава и да не става жертва на дребни политически сметки. По-късно през деня новият вътрешен министър Младен Маринов заяви пред Би Ти Ви, че не може да търси сметка на президента за коментарите му, а и не бива. Той увери, че ще направи всичко възможно, за да има добър диалог между МВР и всички институции. Маринов заяви, задочните скандали кабинета и президента във връзка с назначаването му на чело на МВР не са го разколебали. \"Увереността ми идва от това, че знам какъв екип съм ръководил до вчера\", каза Маринов. Не отговори на въпроса кой ще е новият главен секретар на МВР, която е сред най-важните длъжности във ведомството.  Освен изпълнителната власт и съдебната власт трябва да помогне за проблема на спецправосъдието Освен избора на новия вътрешен министър и коментарите на президента, Цацаров коментира и вчерашното изказване на зам.-главния прокурор и доскорошен шеф на спецобвинението Иван Гешев, че спецправосъдието ще блокира до края на годината поради недостиг на материална база и кадри. С риск да бъдел упрекнат, че се меси в чужда работа, главният прокурор заяви, че съдийската колегия трябвало да реши кадровия проблем в специализирания съд, както прокурорската го е направила за спецобвинението. Обясни, че имал уверение от премиера Бойко Борисов, че сградният проблем на специализираните структури ще бъде изцяло решен. По думите на главния прокурор спецправосъдието не било любимо на някои хора от върховете на правосъдната и политическата система, но се оказало, че \"този експеримент е успешен\". И след като изпълнителната власт ще положи усилия за решаване на проблемите, своя дан трябвало да даде и съдебната власт, защото колкото и да не се искало на някои, тези структури работели. Главният прокурор отказа да отговори на въпроса на кого не се харесва дейността на специализираните прокуратура и съд.", "date": "2018.09.20", "title": "Цацаров: Президентът има право на мнение, но Младен Маринов е отличен професионалист (обновена)"}
{"url": "https://www.dnevnik.bg/politika/2018/09/20/3313740_v_parlamenta_shte_se_provede_diskusiia_za_znachenieto/", "text": "Парламентарната комисия по култура и медии организира днес дискусия по приетия на първо четене отнасящ се до собствеността на медиите законопроект, чийто основен вносител е депутатът от ДПС и собственик на медии Делян Пеевски. Тя ще се проведе от 14.30 часа в Народното събрание, а целта е да се обсъдят текстовете, свързани с прозрачността на собствеността на медиите и нейното значение за гарантиране на свободата на словото и превенцията на фалшивите новини. Става въпрос за промените в  Закона за задължителното депозиране на печатни и други произведения,  които  бяха приети на първо четене през юли с гласовете на ГЕРБ, \"Обединени патриоти\" и ДПС . Текстовете предвиждат да се задължат доставчиците на медийни услуги, в т.ч. печатни, електронни и онлайн медии, да посочват на сайтовете си информация за действителния си собственик и да декларират всяко получено финансиране в предходната календарна година, неговия размер и основание, както и данни за лицата, които са го предоставили. Между първо и второ четене депутати от ДПС предложиха да се декларират заеми и банкови кредити, както и безвъзмездно получаване на парични средства и имущество. При забавяне, неподаване на декларция или обявяване на неверни данни се предвижда санкция от 10 до 15 хил. лева. Глобата за повторно нарушение е от 20 до 30 хил. лева. След разрива с банкера Цветан Василев и фалита на КТБ, Пеевски постепенно разкри собствеността си в няколко медии (преди това част от тях бяха собственост на майка му и бяха придобити със заеми от КТБ) - \"Монитор\", \"Телеграф\", \"Политика\", \"Меридиан мач\", \"Борба\". На първо четене бяха приети текстове, според които доставчиците на медийни услуги, в т.ч. печатни, електронни и онлайн медии, трябва да посочват на сайтовете си информация за действителния си собственик. С новите предложения се допълва, че трябва да се даде информация дали той е лице, заемащо публична длъжност и дали има влязла в сила присъда спрямо него. Предвижда се да се декларира и лицето, което фактически контролира съдържанието на медийната услуга и редакционната политика, ако то е различно от собственика. Приетите на първо четене текстове предвиждат разпространителите на печатни издания да декларират в Министерството на културата действителния си собственик, както и броя на обекти за продажба на дребно. Ако последните са 1/3 от всички обекти, ще се праща информация в Комисията за защита на конкуренцията. Сега се предлагат санкции за неподаване на декларация и невярна информация, които са от 10 до 15 хил. лева за първо и от 20 до 30 хил. лева за повторно нарушение.", "date": "2018.09.20", "title": "В парламента ще се проведе дискусия за значението на медийния закон на Пеевски"}
{"url": "https://www.dnevnik.bg/politika/2018/09/20/3313862_parlamentut_shte_glasuva_smenite_v_kabineta_v/", "text": "Парламентът ще гласува промените в кабинета в отсъствието на премиера Бойко Борисов, който е на неформална среща на държавните и правителствени ръководители на Европейския съюз в Залцбург. Промените трябваше да бъдат гласувани миналата седмица, но бяха забавени от президента Румен Радев, който едва вчера  подписа указ  за освобождаването на Младен Маринов като главен секретар на МВР. Това е станало, след като в институцията са били внесени необходимите документи за съгласувателна процедура между президентството и Министерския съвет. Премиерът Бойко Борисов обяви процедурата за  формалност , за него беше важно желанието на Маринов да бъде освободен от поста. Във вторник министър-председателят внесе три отделни проекта за персонални промени в правителството, за да може мнозинството да смени поне двама министри, ако указът се бави. На мястото на Ивайло Московски като транспортен министър следва да бъде избран Росен Желязков, регионалният министър Николай Нанков ще бъде сменен с Петя Аврамова, а Валентин Радев с Младен Маринов. Първоначално за министър на транспорта беше номиниран заместник-министърът на икономиката Александър Манолев.  Той се отказа  след като обяви, че е станал жертва на \"координирана атака от определена група, която със скалъпени твърдения се опитва да саботира работата му като министър\". Денят, в който Манолев се отказа, в  публикация на сайта на вестник \"Капитал\"  беше оповестено, че в миналото си той има инциденти на пътя, граничещи с хулиганство, както и съдружници от сенчестия бизнес. Тримата министри подадоха  оставки по искане на министър-председателя след тежката катастрофа край Своге , в която  загинаха 17 души .", "date": "2018.09.20", "title": "Парламентът ще гласува смените в кабинета в отсъствието на премиера"}
{"url": "https://www.dnevnik.bg/sport/2018/09/20/3313657_ludogorec_posreshta_razklateniia_baier_v_purviia_si/", "text": "С амбиции за още едно успешно европейско участие \"Лудогорец\" се изправя срещу \"Байер\" (Леверкузен) в първия си двубой от груповата фаза на Лига Европа. Българският шампион посреща германския отбор тази вечер от 22.00 часа в Разград. \"Лудогорец\" ще играе в групите на Лига Европа за трети път. Дебютът беше през сезон 2013-14, когато тимът от Разград завърши на първо място в група с ПСВ (Айндховен), \"Динамо\" (Загреб) и \"Черноморец\" (Одеса). След това съставът, воден от Стойчо Стоев, отстрани \"Лацио\" и стигна до осминфиналите, където беше спрян от \"Валенсия\". Миналия сезон българският шампион отново успя да излезе от груповата фаза, след като завърши на второ място в конкуренцията на \"Брага\", \"Истанбул Башакшехир\" и \"Хофенхайм\". В 1/16-финалите отборът, воден от Димитър Димитров-Херо, отпадна от \"Милан\". Този път с чуждестранен треньор начело - бразилеца Пауло Аутуори, \"Лудогорец\" се цели в още едно прескачане на груповата фаза. Успех срещу намиращия се в криза \"Байер\" може да се окаже ключов за постигането на тази цел. Според Аутуори този мач дава отлична възможност на \"Лудогорец\" да покаже, че е конкурентен на европейската сцена. Той допълни, че желанието му е отборът да покаже качествен и балансиране футбол. \"Откакто към тук и имам удоволствието да работя с този отбор, винаги съм казвал, че трябва да бъдем един конкурентен отбор. И смятам, че сега е правилният момент да се докажем като такъв. Като всеки един треньор и аз желая да започнем с победа, още повече срещу такъв отбор като \"Байер\". И смятам, че ще се справим\", каза Аутуори на пресконференцията преди мача. Той отговори уклончиво на въпроса дали двубоят противопоставя двата фаворита в групата, в която са още \"Цюрих\" и АЕК (Ларнака). \"Да си фаворит може да се каже по двата начина - по традиция или в момента. Ние трябва да уважаваме традицията и да имаме предвид момента, в който се намираме.\". \"Смятам, че за \"Лудогорец\" е един добър момент да се изправи срещу отбор с толкова много традиция в историята си. Защото имаме съперник от Бундеслигата, а това е един шампионат с много висока и силна конкуренция\", допълни бразилецът. Аутуори ще може да разчита на всички играчи освен нападателя Якуб Шверчок, който отпада от групата заради травма. \"Всеки един отбор има главни и второстепенни характеристики. Аз искам да сме добре балансирани и от гледна точка на атаката, и от гледна точка на защитата. Искам да кажа, че не е срамно да се защитаваш, защото ти защитаваш своята врата. И не е нормално целият мач да е само атаки.\" \"Това е синоним на баланс. Искаме така да продължим във всеки един мач. Ние обичаме тук да атакуваме, аз също обичам, но по организиран и конкурентен начин. Не трябва да се мисли единствено за красотата, защото накрая феновете и медиите искат резултати\", каза още бразилецът. Въпреки че се намира в криза, \"Байер\" остава фаворит на букмейкърите за победата срещу \"Лудогорец\" и за спечелването на група А. Тимът от Леверкузен започна кошмарно сезона в Бундеслигата, като заема последното място с три загуби от три мача и голова разлика 2:8. Според германските медии двубоят в Разград може да се окаже решаващ за бъдещето на старши треньора Хайко Херлих. 46-годишният специалист, който води отбора от лятото на 2017 г., вероятно ще бъде уволнен, ако \"аспирините\" се провалят срещу \"Лудогорец\" и в шампионатния мач с \"Майнц\" в неделя.", "date": "2018.09.20", "title": "\"Лудогорец\" посреща разклатения \"Байер\" в първия си мач от Лига Европа"}
{"url": "https://www.dnevnik.bg/sviat/2018/09/20/3313664_samo_10_dni_predi_referenduma_v_makedoniia_bulgariia/", "text": "Скопие стана най-популярната дестинация за политици от цял свят, каза във вторник в македонската столица еврокомисарят за разширяването Йоханес Хан на среща с премиера Зоран Заев. Той нарече дипломатическата офанзива на западни политици в Македония \"доказателство колко се цени споразумението с Гърция\", рядък пример за решаването на дълготрайни конфликти. Дори да мисли така, правителството в София, само 245 км североизточно от Скопие, не го показва. Едва 10 дни преди съдбоносен за Македония вот никоя официална институция в България, включително държавният глава Румен Радев, не съобщават за планирано посещение в Скопие в подкрепа на силите, желаещи евроатлантическа ориентация. От министерството на външните работи казаха за \"Дневник\", че няма планирани посещения на български официални представители в оставащите 10 дни до референдума, с който жителите на Македония ще решат дали да приемат, или да отхвърлят договора с Гърция. Същия отговор дадоха на въпрос на \"Дневник\" и от президенството. Този доста сдържана позиция е в контраст със случващото се само допреди три месеца. България - първата страна, протегнала ръка към правителството на Зоран Заев и решила десетилетен проблем с Македония - говореше за ролята, която има София в евроинтеграцията на Западните Балкани. Аргументът, че сега \"топката\" е в ръцете на Австрия (новият председател на Съвета на ЕС), не издържа проверката на фактите: Виена, която  постави Западните Балкани по-ниско  сред приоритетите си, започна дипломатическата си активност още по средата на българското председателство и увери, че погледът ѝ към региона е дългосрочен. Дистанцирането на София стана видимо още в средата на юни, когато в България бе на посещение македонският президент Георге Иванов, ден след като каза, че ще наложи вето върху сделката за името на Македония. Тогава и Борисов, и външният министър Екатерина Захариева отказаха да се срещнат с него. Официалнот ообяснение бе, че България не иска да заема страна във вътрешнополитическите спорове за името на Македония. Веднага след това Захариева бе на посещение в няколо града в Македония, но не и за среща с правителствени или парламентарни представители. Борисов обаче застана зад Заев, когато той бе опозиционен лидер в центъра на политически скандал (през 2015 г. го посрещна в София в тежък за него момент), и когато  срещу него бе упражнено насилие  в парламента в Скопие. Правителството реагира светкавично на събития по време на председателството на Съвета на ЕС (например  убийството на косовския сръбски лидер  Оливер Иванович), но след него, въпреки уверенията за дълготраен ангажимент към Балканите, те изчезнаха от дневния ред. Другият въпрос, който остава отворен, не е дали е нужно конкретно посещение на български премиер, президент или министър в Скопие, а дали тази сдържаност е умишлена и наистина ли е най-полезният за българските интереси ход на София в тази ситуация. Докато България се занимава с вътрешнополитически проблеми, които бе оставила на заден план във времето на председателството, редица лидери от Европа, представители на САЩ и генералният секретар на НАТО пристигнаха в Скопие, за да убедят македонците, че трябва да гласуват, защото референдумът ще определи съдбата им за десетилетия наред. Прессекретар на външното министерство в Скопие, потърсен от \"Дневник\", не изключи възможността да има и още посещения, но отказа да даде примери, защото все още се очаква потвърждение. Тепърва предстои оценката как всички тези европейски и американски представители са окуражили македонското общество с уверенията си, че стоят зад македонското правителство (което 10 години бе в изолация по времето на Никола Груевски). Независимо каква ще е равносметката, кампанията им изглежда \"зарази\" дори новия руски посланик в Скопие Сергей Бездникин, който при срещата си с президента Иванов нарече момента \"ключов в историята на Македония\" и добави, че \"бъдещето на държавата\" ще се реши за няколко седмици. Ето кои международни лидери се включиха в кампанията досега и как го направиха: ЕС . \"Можете да сте сигурни, че на 1 октомври сте направили избор за бъдещето си... за децата си,\" каза на 13 септември върховният представител на ЕС във външната политика и сигурността. \"Заедно можем да постигнем много\", добави Могерини в центъра на Скопие. . Изборът е между националистически концепции и евроатлантическа интеграция, обясни в понеделник еврокомисарят за разширяването преди около месец в Брюксел. По време на посещението си в Скопие тази седмица той обяви позицията си по-деликатно, като обясни, че съкращението БЮРМ (Бивша югославска република Македония), което е длъжен да използва в момента, не му допада, и  би предпочел да употребява \"Северна Македония\" , за да се обръща към жителите. \"Това ще го решите вие,\" добави той. Германия Берлин изпрати най-много представители в Скопие този месец - пристигнаха самият канцлер и двама министри, а днес започва посещение и на министъра на отбраната Урсула фон дер Лайен. . В Македония не бе пристигал германски канцлер от 1991 г. Меркел промени това в началото на септември. Тя  каза след срещата си  с премиера Зоран Заев, че \"историческите възможности не възникват всеки ден, а само веднъж на поколение\". Тя изтъкна, че референдумът е предпоставката, от която зависи членството в НАТО и перспектива за ЕС. Германският външен министър тази седмица бе гост на дискусия за бъдещето на Западните Балкани и ЕС в Скопие. Той каза, че Евросъюзът е \"също толкова заинтересован\" от членството на Македония, колкото и самата държава желае да стане част от блока. Той изтъкна и икономическите възможности, които съюзът може да донесе на младите. \"Трябвате ни,\" добави Маас, след като обясни, че макар Германия да не желае да се меси, би се радвала да види Македония в ЕС. Също на дебат в Скопие, проведен дни преди този с участие на Маас, министърът за европейски въпроси пък отправи искане към гражданите да \"изпратят ясен сигнал\" за членството в ЕС и НАТО. Той допусна, че мнозина не са доволни от компромиса с Гърция, но е важно заради младите да се мисли за бъдещето. Австрия и други  Посещението на австрийския канцлер в началото на месеца бе особено важно, тъй като Австрия пое от България председателството на ЕС през юли и също обеща фокус върху Западните Балкани. Курц обясни на Заев, че Виена поддържа референдума на историческия кръстопът, на който се намира Македония. Канцлерът направи същия коментар във видеообръщение, което записа преди визитата си. . Референдумът \"не е за името\", а за разитието на Македония, каза на 6 септември външният министър на Люксембург Жан Аселборн. На среща с македонския министър за европейски въпроси Буяр Османи той допусна, че \"и другите страни в региона се надяват на положителен изход\". САЩ Македонски медии съобщават, че в средата на седмицата премиерът Заев е във Вашингтон, където ще се срещне с вицепрезидента Майк Пенс малко след разговорите с шефа на Пентагона в Скопие. . За американския министър на отбраната, още когато обяви посещението си, бе ключова темата за руската намеса. По думите му Москва опитва да повлияе на политически процеси в Македония, както прави в Украйна, САЩ и другаде. Той не изрази тази теза при самата си среща със Заев ( повтори я преди това ), но нарече референдума \"най-важно гласуване\" в Македония и заговори за все по-тясно сътрудничество между Вашингтон и Скопие. . Помощник-държавният секретар на САЩ за Европа и Евразия се срещна, подобно на други, и с лидера на опозицията Християн Мицкоски. Мичъл поиска от ВМРО-ДПМНЕ \"да накара гражданите да гласуват\". . Сенатор Рон Джонсън, ключова фигура в резолюцията на Сената за поддръжка на договора, е чест гост на Балканите - за последно бе тук през февруари, когато посети Белград и Прищина. Направи го и сега, преди да се отбие в Македония, а в Скопие каза на Заев, че \"няма друга възможност\" страната му да е част от НАТО. НАТО . Генералният секретар на НАТО, който посети Скопие в същата седмица, в която там бяха Меркел и Курц, коментира темата откровено, макар да знае \"колко е труден въпросът\". \"Разбирам, че някои мислят, че могат да кажат \"не\" на договора, а да са \"за\" членство в НАТО, но няма такава алтернатива,\" каза той. Още през юни Столтенберг обвърза поканата, получена от Македония за начало на преговори, с резултата от референдума - тя ще може да се осъществи единствено ако договорът с Гърция бъде ратифициран. Сред македонски журналисти междувременно се появи информацията, че в Скопие може да дойде в следващите 10 дни и бившият генерален секретар на НАТО  , но информацията не е потвърдена ( ). От разстояние  отправи и председателят на Европейския съвет Доналд Туск. В обръщение, дълго малко над минута и произнесено на македонски език, той призова македонците да използват шанса си за европейско бъдеще така, както е направила Полша, и да гласуват.   , макар да не посети Скопие, се обърна към македонските граждани, за да изрази позицията си. В писмо до колегата си Георге Иванов (противник на сделката с Гърция), посветено на празника на независимостта на Македония на 8 септември, Тръмп пише, че \"историческият Договор от Преспа решава дълготодишния спор за името с Гърция и отваря пътя на Македония към членство в НАТО и ЕС.\" , също призова за участие в референдума  в писмо си до македонците . Без открито да поиска гласуването да е \"за\" сделката, той недвусмислено я определи като \"справедлива\" и \"смела\".", "date": "2018.09.20", "title": "Само 10 дни преди референдума в Македония България се въздържа да подкрепи Заев"}
{"url": "https://www.dnevnik.bg/bulgaria/2018/09/20/3312871_forum_subira_v_sofiia_rabotodateli_i_bulgari_s_opit_v/", "text": "За 11-та поредна година неправителствени организации ще съберат за ден работодатели и млади професионалисти с опит зад граница в опит да обърнат тенденцията само малка част от заминалите да учат в чужбина българи да се връщат да работят в страната. Форумът \" Кариера в България. Защо не? \" ще се състои днес в \"Интер експо център\" - София, и ще бъде открит от държавния глава Румен Радев. Близо 100 от най-големите фирми работодатели ще предлагат свободни позиции, специално насочени към българи с опит в чужбина, съобщават организаторите от фондация \"Идентичност за България\" и сдружение \"Тук-Там\". Освен да потърсят работа, участниците ще могат да получат безплатни консултации от специалисти по човешки ресурси, да обсъдят с тях дали автобиографията им се нуждае от допълване или промяна, да проверят нивото си на владеене на чужд език, както и да поискат симулация на интервю. За първа година форумът ще връчи награди на работодатели в различни  категории  като \"най-социално отговорна компания\" и \"най-зелена компания\". \"Кариера в България. Защо не?\" ще включва и конферентна част, на която лектори от различни области ще говорят за професионалната реализация в България. Сред тях са писателят  Захари Карабашлиев , ултрамаратонецът  Красимир Георгиев  и Бойко Благоев от представителството на Еврокомисията в България. Предвидена е и зона, в която участниците да си общуват неформално и да създават професионални контакти. Там те ще могат да позират и за професионална снимка за автобиографията, с която кандидатстват за работа.", "date": "2018.09.20", "title": "Форум събира в София работодатели и българи с опит в чужбина"}
{"url": "https://www.dnevnik.bg/sviat/2018/09/20/3313870_gostut_ot_jujna_koreia_donese_na_kim_zrelishtniia/", "text": "Ако севернокорейският лидер Ким Чен-ун е търсил идеалния пропаганден декор - нещо, целящо да покаже на неговите сънародници, че той е силен водач, който неумолимо се стреми към дълго бавещото се, отдавна обещавано благоденствие, което те заслужават, тогава пристигналият на посещение южнокорейски президент Мун Дже-ин може би му предоставя уникална възможност. Мун смята, че сериозното му ангажиране със Северна Корея е решаващо след страховете от война миналата година, когато Вашингтон реагира с ярост на вълната от все по-мощни севернокорейски оръжейни изпитания. Той настоява, че подобряването на връзките със Северна Корея ще помогне на южнокорейците и на региона, като разреши конфликта заради стремежа на Севера към ядрен арсенал, предназначен да вземе на прицел континенталната част на САЩ. Но неговите усилия за ангажиране, които включват довеждане на някои от най-влиятелните южнокорейски бизнес магнати в севернокорейската столица Пхенян, изумява някои наблюдатели, според които това също така засилва позициите на Ким в момент, когато той се опитва да покаже на своите граждани, че прави завой към икономическо подобрение и - което е решаващо, макар и неизказано - въздига своята бедна нация към нивото на Южна Корея, след като миналата година заяви, че е завършил изграждането на ядрения си арсенал. През първия ден от своето тридневно посещение в Северна Корея южнокорейският лидер беше забелязан да се усмихва широко, когато двамата с Ким се радваха на възторженото посрещане в Пхенян. Градът, изглежда, беше боядисан, излъскан и стъкмен така, че да бъде във възможно най-добрия си вид, както поне показа видеото, което южнокорейските медии, пътуващи с Мун, заснеха и излъчиха обратно в Сеул. Да вземем една впечатляваща сцена, не много след пристигането на Мун вчера, когато камерите уловиха Ким и сестра му Ким Йо-чен, която действа като главен пропагандатор на своя брат, и да може да бъде идеално виждан на мястото, откъдето наблюдаваше заедно с Ким маршируващите войници от почетния караул, преминаващи покрай тях с парадна стъпка и въоръжени с пушки с щикове. Малко по-късно Мун навлезе сред тълпата от отбрани севернокорейски граждани, изведени да го посрещнат, и се ръкува с някои от тях, а после ниско се поклони под бурни аплодисменти. Дори мястото на една от срещите между лидерите - централата на управляващата Корейска работническа партия, където Мун се разписа в книга за гости близо до карта, на която беше изобразена единна, неделима Корея, ще бъде добре прието от доволната севернокорейска общественост. Начинът, по който посещението на Мун в Пхенян се представя пред публиката, \"напомня за китайския император, който приема делегации на свои васали, с общокорейски етнически националистически особености - Небесният син, който благосклонно приема варварския пратеник, смайвайки посетителя с разкош, изящество и сила\", заяви специалистът по Корея във факултета \"Флетчър\" на университета \"Тафтс\" Сун-йон И. Той каза, че Северна Корея представя всички посещения на чуждестранни държавни глави като отразяващи \"множеството добродетели на Великия вожд\", а това е особено вярно за \"поклонение в Пхенян на лидера на нелегитимната корейска държава\" на юг. Канцеларията на Мун омаловажи тревогата, че Северна Корея може да използва посещението му като пропаганда, казвайки, че въодушевеното посрещане на Мун би трябвало да се \"разглежда просто както си е\". Кадрите, вероятно ще бъдат подбрани, редактирани и многократно излъчвани по севернокорейската държавна телевизия. Посещението на Мун също така ще се превърне в централен елемент за севернокорейските специалисти по пропагандата, които популяризират идеология на основан върху расата национализъм, определящ хората в Северна и Южна Корея като една нация, временно разделена, заяви експертът по Северна Корея в Корейския университет в Сеул Нам Сун-уок. Северът многократно е използвал тази идеология, за да подкрепи своето искане Югът да прекъсне съюза си със Съединените щати. \"Пищното посрещане на Мун ще бъде използвано, за да се прокара образ на двете Кореи, представящ ги като принадлежащи към една нация, и да се предизвика отдалечаване между Вашингтон и Сеул\", каза Нам, който е бивш служител на южнокорейското разузнаване. Канцеларията на Мун заяви, че Сеул и Вашингтон постоянно поддържат близка комуникация за Северна Корея. Нам каза също, че посещението ще помогне за връщането на гордостта на севернокорейците, на които е обещано икономическо благополучие след опустошителния глад през 90-те години на ХХ век и постоянно съсредоточаване върху изграждането на армията. Специалистът по Северна Корея в Масачузетския технологичен институт Випин Наранг каза, че усилията на Ким тази седмица съответстват на неговия нов стратегически курс. \"Ядрените оръжия и балистичните ракети но Ким няма да парадира с тях. Цялото внимание и фокусиране е върху икономическото развитие\", каза Наранг. Има предположения, че политическият театър може да стане още по-внушителен днес, във втория ден от срещата на върха, на която Северна Корея може да организира един от своите огромни масови спектакли за Мун ( ). Северът получава почерпка от видни представители от света на влиятелните южнокорейски бизнес лидери, много от които можеха да бъдат видени как се редят да се качат на самолета на Мун за Пхенян вчера, а някои изглеждаха леко изненадани от това, че личните им документи се проверяват от служител по сигурността. Междувременно при посрещането си в Пхенян Мун изглеждаше \"като дете в магазин за бонбони - с широко отворени очи, целият сияещ, покланящ се на севернокорейците, събрани на летището, и със свита (от бизнес лидери), горяща от желание да прави подаръци за милиарди долари\", каза експертът по Корея И от \"Тафтс\". \"Всичко това е внушителен театър в севернокорейски стил.\" /БТА", "date": "2018.09.20", "title": "Гостът от Южна Корея донесе на Ким зрелищния театър, от който той се нуждаеше"}
{"url": "https://www.dnevnik.bg/tehnologii/2018/09/20/3313500_koi_e_purviiat_lunen_turist_na_spacex_i_s_kogo_shte/", "text": "Японският милиардер Юсаки Маезава ще е първият човек, който ще направи обиколка на Луната с ракетата Big Falcon Rocket (BFR) на SpaceX.  Името му беше съобщено  от собственика на технологичната компания Илън Мъск на специална пресконференция. На нея Маезава уточни, че има намерение да пътува до естествения спътник на Земята с още няколко души. SpaceX не е единствената компания, която предлага подобно интересно преживяване. Вече има записани за суборбитални пътувания на компаниите Blue Origin на Джеф Безос и Virgin Galactic на Ричард Брансън. Мъск не уточни кога точно ще бъде извършен полетът. Досегашните планове бяха това да стане през 2023 г. Ракетата BFR още не е построена и тествана и според Мъск е възможно тя да е готова в следващите 2-3 години. По-рано той бе казвал, че ракетата трябва да направи автоматичен полет до Марс през 2022 г. и пилотиран полет през 2024 г., но Мъск е известен с това, че обявява амбициозни срокове, които рядко спазва. От барабанист и скейтбордист до милиардер Юсаки Маезава е основател и ръководител на онлайн магазина за мода \"Зозо\" (Zozo). Неговото богатство се оценява на около 3 млрд. долара, като по този показател дори не е сред десетте най-заможни японци. Животът му се преобръща след шестмесечно посещение в САЩ през 1998 г. Той отива там веднага след като завършва висшето си образование. Самият Маезава признава, че по време на престоя си в САЩ е карал постоянно скейтборд, слушал американска музика и се интересувал от местната култура. След завръщането си в Япония той става барабанист на рок група. След това основава компанията Start Today, която се занимавала с продажбата на всякакъв тип носители на музика – дискове, плочи и т.н. Първата му фирма започва да се разраства с годините и така се стига до създаването на \"Зозо\". Това е модно онлайн подразделение на Start Today, но в момента е една от най-силните компании за продажба на дрехи в Япония. Нейни продукти се търгуват от над 6300 фирми по света.  Юсаки Маезава е може би най-популярният милиардер в Япония. Той не пести пари за най-скъпите и редки автомобили в света, както и за изкуство. 42-годишният милиардер притежава единственото в родината си \"Бугати Широн\" и един от 99-те в света Mercedes-Maybach G650 Landaulet. Допреди две години беше и горд собственик на \"Пагани Зонда\", но катастрофира с нея и колата стана неизползваема. Маезава е известен и с това, че купи картина от 1982 г. на Жан-Мишел Баскиа срещу рекордните 110 млн. долара. Притежава ръкописи на някои от най-известните музиканти в света, сред които и Джон Ленън. Милиардерът е разведен, като в последните години медиите в Япония не спират да следят личния му живот, тъй като има връзки с някои от най-красивите жени в страната си. В момента той има връзка с 18-годишна манекенка. Кой ще пътува с Маезава до Луната На пресконференцията при обявяването на Маезава като първия \"лунен турист\" на SpaceX той каза, че ще вземе със себе си няколко души. Това, разбира се, е добре дошло за Илън Мъск, който търси свежи пари, с които да продължи без забавяне строежа на ракетата, с която ще извежда хора в Космоса. Все още не се знае каква сума ще плати всеки един от пътниците. Според американските медии към мисията ще се присъединят режисьор, художник, танцьор, писател, музикант, моден дизайнер, скулптор, фотограф и архитект.", "date": "2018.09.20", "title": "Кой е първият \"лунен турист\" на SpaceX и с кого ще лети в Космоса"}
{"url": "https://www.dnevnik.bg/evropa/2018/09/20/3313621_merkel_poema_goliam_risk_s_noviia_zakon_za_imigraciiata/", "text": "Канцлерът Ангела Меркел се надява, че  новият закон за имиграцията  ще позволи на чуждестранните работници по-лесно да намерят работа в Германия, но нейната настойчивост да запълни рекордния брой свободни работни места рискува да раздразни избирателите, които продължават да негодуват заради нейната политика на отворени врати към бежанците. Със застаряващото население и топяща се работна ръка,  Германия се нуждае  от по-голяма гъвкавост, за да запълни повече от един милион свободни работни места, смятат бизнес лидери. \"Ще продължим да зависим от чуждестранни професионалисти\", каза Меркел в Бундестага миналата седмица, защитавайки имиграционните си планове от критиките на опозиционните политици. \"Компаниите не трябва да напускат страната, заради това, че не могат да намерят персонал\", каза Меркел, добавяйки, че мнозина предприемачи се по-загрижени за наемането на квалифицирани работници, отколкото от получаване на данъчни облекчения. Новият закон , който ще бъде обсъден от Меркел и нейния кабинет по-късно този месец, цели да привлече работници от страни извън Европейския съюз, въпреки че от тях ще се изисква професионална квалификация и езикови познания по немски език, когато кандидатстват за работна виза, според документ, съставен от официални представители. Правителствените служители виждат в закона, който е приветстван от работодателите, повратен момент в глобалната надпревара за привличане на таланти, тъй като други страни се придържат към по-строги имиграционни правила. Но той може да разгневи избирателите, които се чувстват пренебрегнати, след решението на Меркел да приеме повече от милион бежанци през 2015 г. Проучване на общественото мнение този месец показа, че 51 процента от респондентите смятат, че нейното правителство  не е взело на сериозно тревогите на германците  за имиграцията. В Източна Германия, цифрата е 66 процента. През следващата година ще има местни избори в източните провинции - Саксония, Бранденбург и Тюрингия, където крайнодясната партия \"Алтернатива за Германия\" (АзГ) се очаква да спечели много гласове за сметка на консерваторите на Меркел и техните левоцентристки коалиционни партньори - Германската социалдемократическа партия (ГСДП). Наплив Безпрецедентният наплив през 2015 г. на кандидати за убежище, основно от мюсюлмански страни като Афганистан, Сирия и Ирак, вече предизвика обществено недоволство и вкара АзГ, която отхвърля новия имиграционен закон, в националния парламент. Дълбокото разделение стана очевидно миналия месец в източния град Кемниц, станал сцена на белязани от насилие  протести на крайнодесни активисти,  след като мигранти бяха обвинени за смъртоносно намушкване на германец. Във връзка със събитията в Кемниц, вътрешният министър Хорст Зеехофер, лидер на Християнсоциалния съюз (ХСС), сестринската баварската партия на християндемократите на Меркел, описа миграцията като \"източника на всички политически проблеми\" в Германия. Меркел може да избегне острата политическа реакция, ако съумее да убеди избирателите, че новият закон ще има за цел справянето със специфичен недостиг на работници, а няма да засили цялостната конкуренция на пазара на труда. \"Ако тя успее убедително да ни докаже, че това е от собствен икономически интерес за Германия, той няма да предизвика тревога сред тези, които вече се чувстват отчуждени в собствената си страна\", каза Геро Нойгебауер, политически експерт в Берлинския свободен университет. \"Но ако не успее, този закон ще рикошира върху Меркел, особено имайки предвид, че ще има три местни вота през следващата година в Източна Германия\", допълни той. Ще има също местни избори в Бавария и Хесен през следващия месец, където възходът на АзГ може да направи по-трудно формирането на коалиционни правителства. Допускането на още повече чужденци в страната е риск за Меркел, дори ако според прогнозите работната сила в най-голямата икономика на Европа намалее драстично и може да бъде стабилизирана с нетна миграция от 400 хил. души всяка година до 2060 г. Благодарение на продължителния икономически възход свободните работни места поставиха рекорд от 1.2 милиона, а безработицата е на най-ниско равнище от обединението на Германия през 1990 г. насам, според службата по заетостта. Недостигът на работници струва на икономиката до 0.9 процентни пункта от БВП всяка година, според Германския икономически институт. Усилия Сред компаниите, полагащи усилия да намерят персонал е \"Айем\" (Eyeem), стартъп в Берлин, който свързва милиони фотографи по целия свят с агенции и клиенти чрез онлайн платформа. \"Ние сме 100 процента засегнати от недостиг на работна ръка\", каза началникът на отдел \"Човешки ресурси\" в компанията Майкъл Джоунс в централата й в Кройцберг, мултикултурен квартал в Берлин, който е дом на много европейски мигранти. \"Полагаме усилия да запълним многото свободни работни места в области като софтуерно инженерство и продажби\", каза Джоунс. В някои случаи може да отнеме шест месеца за кандидат чужденец да получи разрешение от миграционните власти. В един от случаите \"Айем\" иска да наеме специалист от Египет, но все още чака окончателно потвърждение. Това затруднява компанията в планирането, а египетският работник - в уреждането на преместването си в Германия. Други сектори, засегнати от недостиг на работници са строителството, образованието, детските грижи и грижите за стари хора. Арно Швали, изпълнителен директор на оператора на домове за стари хора \"Кориан\" в Германия, казва, че броят на старите хора, нуждаещи се от постоянни грижи ще се увеличи с повече от една четвърт през следващите 15 години. \"До тогава ще трябва да се справяме с недостиг на повече от 250 хил. работници в сектора на тези грижи\", посочи Швали и добави: \"Квалифицираните мигранти могат да помогнат да запълним тази празнина. Това не е единственото решение, но е част от решението.\" Министърът на здравеопазването Йенс Шпан отбеляза, че младите хора от Косово и Албания могат да допринесат за запълване на 50 хил. свободни работни места в сектора на грижата за стари хора. Профсъюзите казват, че старческите домове могат да привлекат местни работници, подобрявайки заплащането и условията. АзГ отхвърля новия закон, твърдейки че той само ще насърчи имиграцията и ще предизвика \"дъмпинг на заплатите\" за сметка на по-малко образованите местни хора. \"Ако погледнете твърде слабото повишение на заплатите, тогава не трябва да сте експерт, за да кажете, че всъщност няма недостиг на квалифицирани работници\", каза депутатът от АзГ Уве Вит. Меркел подчертава, че имиграционният закон е съпроводен с програма за 4 милиарда евро за подпомагане на 800 хил. хиляди трайно безработни германци да си намерят работа. Промяна Въпреки че все по-голям брой от мигрантите от 2015 г. си намират работа, процесът е бавен предвид спешната нужда от работници. От три до пет години отнема на ниско образован сириец или иракчанин да научи немски и да получи професионална квалификация. Наред с това коалиционните партии имат разногласия дали на бежанците може да бъде позволено да се откажат от статута на убежище, ако са намерили работа и са научили немски. Консерваторите казват, че това ще насърчи имиграцията на кандидати за убежище без подходящата квалификация. ГСДП иска по-прагматичен подход. \"Става дума за това да се предотврати ситуация, когато връщаме подходящите хора, а след това трябва усърдно да търсим квалифицирани работници от чужбина\", каза пред \"Ройтерс\" министърът на труда и социалните въпроси от ГСДП Хубертус Хайл. Предложен от официални представители компромис предвижда само кандидатите за убежище, които в момента са в Германия, да могат да променят своя статут, а бъдещите бежанци да бъдат изключени от схемата. Германия стана втората най-предпочитана дестинация за имигрантите след САЩ, привличайки повече от един милион през 2016 г., според данни на Организацията за икономическо сътрудничество и развитие (ОИСР). От тях повече от 600 хил. са граждани на Европейския съюз, които могат да избират къде да живеят и работят в рамките на блока. Но Германия очаква тези цифри да спаднат, тъй като икономическият подем в Европа означава, че хората могат да намерят работа в страните си. Наред с това броят на хората в работоспособна възраст в Европа намалява поради ниските темпове на раждаемост. \"Трябва да използваме напълно целия си собствен потенциал. Но това просто няма да е достатъчно, нуждаем се също от работници от страни извън Европа\", каза Инго Крамер, председател на Германската асоциация на работодателите. Според Крамер икономическото бъдеще на Германия е изложено на риск, ако правителството не успее да приеме модерен имиграционен закон. За Меркел начинанието е част от усилията й да остави нещо за поколенията. /БТА", "date": "2018.09.20", "title": "Меркел поема голям риск с новия закон за имиграцията"}
{"url": "https://www.dnevnik.bg/sport/2018/09/20/3313738_nsa_posreshta_subitie_za_subirane_na_bokluci_chrez/", "text": "Да бягаш и в същото време да събираш боклуци с идеята да почистиш околната среда около себе си. Това ще предложи \"плогинг\" събитието, което  ще се проведе от 18 до 20 ч. в Национална спортна академия  \"Васил Левски\". В София инициативата е популяризирана от доброволци от Португалия и Словакия. Целта на събитието е да се намали количеството боклук, който се намира в зоната за спорт. \"Вярваме, че заедно с други граждани на София можем да повишим осведомеността за прилагане на добри практики в грижата за общността, в която живеем. Спортът заедно с доброволчеството е най-добрият начин да работите заедно и да създадете приятелства за цял живот. Всеки от нас може да бъде част от разрешаването на сериозни проблеми като замърсяването\", казват организаторите. Инициативата ще се проведе в рамките на проект \"YouthUP, SportUP\" – Европейска доброволческа служба на програма \"Еразъм+\", координиран от \"Асоциация за развитие на българския спорт\". \"Плогингът\" е нова фитнес тенденция, която започва от Швеция. Той съчетава бягане и събиране на боклуци от пространството, в което тренирате. \"Най-доброто в плогинга е, че освен повече калории, които изгаряте в сравнение с обикновен джогинг, в същото време почиствате средата около себе си\", допълват организаторите.", "date": "2018.09.20", "title": "Събитие за събиране на боклуци чрез спорт ще се проведе в НСА"}
{"url": "https://www.dnevnik.bg/evropa/evrofinansirane/oblasti/kultura/2018/09/20/3313741_ruskiiat_cigular_vadim_repin_shte_otkrie_90-iia/", "text": "Понятието филхармония означава \"любители на хармонията\" и от тук нататък ще доказваме, че отговаряме на нашето име и ще се стараем то да работи за името на София.\" С тези думи директорът на Софийската филхармония Найден Тодоров започна представянето пред журналисти на програмата, с която културния институт ще отбележи своят 90-годишен юбилей през този сезон. Освен на многото концерти тази година филхармонията залага и на периодични фото изложби, които ще припомнят различни периоди от историята й. Произведенията на композиторът Сергей Рахманинов ще бъдат представени на концерта на 21 септември в зала \"България\", който ще замести изявата на руския бас Паата Бурчиладзе, съобщи Тодоров. Поради здравословни причини певецът няма да успее да осъществи концерта си, но текат уточнения за нова дата, която ще бъде през пролетта. Официалното откриване на новия сезон ще бъде на 27 септември с концерт на един от най-добрите цигулари на нашето време - Вадим Репин. В архива на филхармонията се пази снимка от неговия дебют в зала \"България\", когато е бил само на 13 години. Благодарение на нея диригентът Найден Тодоров успява да убеди, без много усилия, агента на Репин за концерт още тази година, след като той му предлага дата чак за след седем години. Руският цигулар няма да е единственият, завърнал се на сцената на Софийската филхармония през този сезон, допълни директорът - още много имена от световните афиши, които архивите на залата помнят, ще се изявят отново пред българската публика. Цикълът от концерти \"Музиката на Европа\" ще продължи и през новия сезон на филхармонията. Той беше част от културния календар на Българското европредседателство и се състоеше от 28 концерта, като на всеки един се изпълняваше музика, характерна за една от държавите- членки. Проектът се осъществи съвместно с Националната музикална академия \"Проф. Панчо Владигеров\". Концертите ще се осъществят в периода от януари до юни и различното тази година е, че ще бъде представена музика от всички държави на Европа. \"90 години Софийска филхармония, 80 години зала \"България\" Около сто уникални фотографии, изрезки и обяви от чуждестранни медии, които са част от Националния архив и архивите на Националната градска библиотека и Софийската филхармония, ще бъдат представени в изложбата на 28 годишния фотограф Антон Марков. Посветена на юбилея и озаглавена \"90 години Софийска филхармония, 80 години зала \"България\", експозицията разказва историята на културния институт и на залата, станала важна част от облика на София. Нейното откриване ще бъде на 25 септември от 10.00 ч., в градинката на НДК (на ъгъла на бул. \"Патриарх Евтимий\" и ул. \"Ангел Кънчев\"). Експозицията е с подкрепата на Столичната община и ще може да бъде видяна до края на октомври.", "date": "2018.09.20", "title": "Руският цигулар Вадим Репин ще открие 90-ия сезон на Софийската филхармония"}
{"url": "https://www.dnevnik.bg/sviat/2018/09/20/3313964_liderite_na_es_ne_postignaha_uspeh_v_diskusiite_si_za/", "text": "Лидерите на Европейския съюз не успяха да постигнат значим напредък в изглаждането на  различията си по въпросите на миграцията  по време на снощните си разговори в австрийския град Залцбург. Единственото, за което са се договорили, е, че съюзът трябва да сътрудничи по-тясно с Египет по въпроса, съобщи ДПА, цитирана от БТА. Изразена е била подкрепа за разговори между ЕС и Египет и за среща на високо равнище, посветена на сътрудничеството по въпроса с мигрантите и икономическото сътрудничество, която би могла да се състои през февруари в Египет. Туск ще представи тези идеи на египетския президент Фатах ас Сиси, с когото ще се срещне скоро в Ню Йорк.  Шефът на Европейската комисия Жан-Клод Юнкер заяви пред медията, че страните членки не са постигнали достатъчно компромиси през първия ден от неформалната среща на върха. Италия, Австрия и няколко централноевропейски страни са застъпили позицията, че единственият начин да бъде спряна нелегалната миграция е да бъдат укрепени външните граници на ЕС. Те същевременно отхвърлят всякакви опити за преразпределяне на кандидатите за убежище в рамките на съюза.  Други правителства искат решаване на този висящ проблем, опасявайки се, че той ще помогне на популистките партии да спечелят значително влияние в изборите за Европейски парламент следващата година.  Някои страни се противопоставят на плановете за разширяване на пълномощията и персонала на Фронтекс - агенцията по охрана на външните граници на ЕС. \"Дискусията по вътрешните аспекти на миграцията потвърди, че различията остават\", каза източник от ЕС за състоялите се разговори по време на снощната лидерска вечеря. Разговорите ще продължат днес. Пристигайки на вечерята, Юнкер отново призова за солидарност в Европа, като добави, че тези, които отказват да приемат бежанци, трябва да споделят това бреме по други начини.", "date": "2018.09.20", "title": "Лидерите на ЕС не успяха да сближат позициите си за миграцията на срещата в Залцбург"}
{"url": "https://www.dnevnik.bg/sport/2018/09/20/3313973_video_amerikanka_schupi_rekorda_za_nai-visoka_skorost/", "text": "Американката Денис Мюлер-Коренек постави забележително постижение, като счупи рекорда за най-висока скорост на колело. Тя записа 296 км/ч (183.932 мили в час) по време на опита си на територията на пресъхналото солено езеро Боневил в Юта. С постижението си 45-годишната Мюлер-Коренек подобри не само собствения си световен рекорд, но и този при мъжете. През 2016 г. тя записа постижение от 236.6 км/ч. Мъжкият рекорд е на холандеца Фред Ромпелберг - 268.8 км/ч през 1995 г. При опита си Мюлер-Коренек беше прикачена към състезателна кола, като след ускоряването до 160 км/ч тя продължи да развива скорост със собствените си сили благодарение на специално подготвените предавки на колелото си. След успешния опит американката заяви, че предварително никой не е очаквал скоростта да мине 175 мили в час (281.6 км/ч). \"Беше като танц\", каза Мюлер-Коренек.", "date": "2018.09.20", "title": "Видео: Американка счупи рекорда за най-висока скорост на колело, като стигна близо 300 км/ч"}
{"url": "https://www.dnevnik.bg/evropa/2018/09/20/3313983_liderite_na_es_ne_postignaha_napreduk_za_brekzit/", "text": "Няма напредък към споразумение за Брекзит и в частност по ключовия въпрос за режима на ирландско-британската граница, казаха лидерите на Литва и Словакия след приключването на работната вечеря на лидерите на ЕС на срещата им в австрийския град Залцбург, предаде \"Ройтерс\". На срещата със слово към колегите си се обърна британският премиер Тереза Мей. \"На този етап сме в застой. Няма прогрес\", каза президентът на Литва Далия Грибаускайте пред \"Ройтерс\". Словашкият премиер Петер Пелегрини добави: \"По въпроса за границата няма напредък. Нека видим какво ще покаже дискусията между 27-те утре.\" Той имаше предвид заседанието, предвидено за днес, на което  ще се съберат лидерите на страните членки  без Тереза Мей. Според Пелегрини Мей е потвърдила в словото си, че Великобритания ще напусне през март, както е предвидено, и че няма да има втори референдум за членството в ЕС. \"Ройтерс\" цитира обширни извадки от словото на Мей още преди тя да го произнесе, като се позова на правителствени източници. Тя се е обърнала пряко към своите колеги около масата с призив да се откажат от неприемливите си искания, които според нея можели да разкъсат Великобритания, и да отговорят подобаващо на нейния \"сериозен и работещ\" план за Брекзит, изложен преди два месеца в Чекърс край Лондон. Тя директно ги попитала как биха постъпили, ако от тях било поискано да се съгласят на \"юридическо разделяне\" на техните страни. Именно това целял ЕС, настоявайки за безконтролна граница между Република Ирландия и Северна Ирландия. Това означавало британската провинция да остане територия, в която да важат икономическите правила на ЕС. \"Убедена съм, че съм формулирала сериозни и работещи предложения. Разбира се, няма да се съгласим по всички подробности, но се надявам да отвърнете подобаващо\", казала тя, имайки предвид своя план от Чекърс. Според нея проблемът можел да бъде разрешен, ако се гарантира \"търговия без пречки\", предвидена в Чекърс. Мей засега не показва признаци да се отклони от този план за Брекзит, подложен на критики както от ЕС, така и особено от редица нейни съпартийци, привърженици на твърд Брекзит. Според правителствен източник, цитиран от \"Ройтерс\" обаче, тя щяла да излезе с нови предложения за границата на Северна Ирландия, \"когато му дойде времето\", което явно в този момент не е подходящо. Освен това Брюксел засега не я притиска силно, за да не я изправи пред открит разрив с вътрешната й опозиция. За липсата на напредък говори и ирландският премиер Лео Варадкар при пристигането си в Залцбург вчера. Председателят на Еврокомисията Жан-Клод Юнкер също каза пред репортери, че споразумение с Великобритания все още е \"твърде далече\". Според неназован служител от ЕС въпросът за границата можел да бъде улеснен, ако се постигне споразумение за улеснение на търговията подобно на това между ЕС и Япония. Засега обаче такова предложение към Лондон още не е отправено формално. Според хора от преговарящия екип на Брюксел проблемът не е само митнически, но също и в това, че трябва да се гарантира влизащите в ЕС британски стоки да бъдат произведени според правилата на ЕС - нещо, което Лондон иска да избегне. /БТА", "date": "2018.09.20", "title": "Лидерите на ЕС не постигнаха напредък за Брекзит"}
{"url": "https://www.dnevnik.bg/evropa/2018/09/20/3313987_ungariia_shte_bude_strana_na_ungarcite_a_ne_na/", "text": "Външният министър на Унгария Петер Сиярто обвини ООН, че разпространява лъжи за миграционната политика на Унгария, предаде \"Франс прес\". Екип от експерти по човешките права към ООН призова през април Будапеща да спре да използва езика на омразата по адрес на роми, мюсюлмани и други малцинства и да отмени закона, позволяващ мигрантите да бъдат депортирани, без да им се даде шанс да поискат убежище, припомни \"Ройтерс\". Сиярто явно отправи критиките си към екипа от 18 независими експерти и каза, че \"те не бива да бъдат независими от истината\". \"Унгария никога няма да бъде страна на мигранти. Ние ще защитаваме винаги сигурността на унгарския народ. Няма никога да позволим и един нелегален мигрант да влезе на територията на нашата страна\", заяви той в Женева пред Съвета на ООН по правата на човека. \"Унгария ще остане страна на унгарците, които са щастливи и се гордеят със своята над хилядолетна история, християнска култура и традиции\", каза Сиярто, цитиран от ТАСС. Изявление пред съвета направи и унгарският постоянен представител в ООН Жужана Хорват. \"Конструктивен диалог с правителствата, преди да се правят прибързани заключения, със сигурност ще подпомогне общата ни кауза да насърчим и защитим правата на човека\", каза тя. Междувременно унгарското външно министерство извика испанския посланик да даде обяснения за коментари, направени от министъра на външните работи на Испания, нарекъл Унгария ксенофобска страна, предаде \"Асошиейтед прес\", цитирана от БТА. Според унгарското министерство испанският първи дипломат Жозеп Борел е казал неотдавна също и че няма разделение на властите в Унгария, че няма свободна преса и че страната е \"псевдодемокрация\". Говорител на унгарското външно министерство заяви вчера, че коментарите на Борел са неверни, \"обидни и остри\". Той добави, че Борел ще посети Будапеща в края на октомври. В края на август Сиярто  привика шведския посланик  заради \"критични забележки от страна на шведски министри към Унгария\".", "date": "2018.09.20", "title": "Унгария ще бъде страна на унгарците, а не на мигрантите, каза външният й министър"}
{"url": "https://www.dnevnik.bg/bulgaria/2018/09/20/3313990_durjavata_triabva_da_poeme_otgovornost_za_deinosti/", "text": "Институтът по метеорология и хидрология (НИМХ) започва вече да работи нормално, смята временният му директор Пламен Нинов. В сутрешния блок на БНТ той обясни, че тъкмо, за да се нормализира работата е поел поста, на който ще остане до края на годината. След това се очаква част от института да премине в структурата на Министерството на образованието. Държавата трябва да поеме отговорност за дейностите, които е възложила на Института, които имат отношение към националната сигурност и обслужват няколко министерства, допълни още той. \"Правата на колегите, които ще бъдат в новата структура към Министерство на образованието, трябва да бъдат защитени. Ние трябва да запазим добрия тон, защото сме обречени да работим заедно\", каза той. До 31 октомври се очаква  проектът за новата структура  да бъде внесен в Министерския съвет. Проф. Нинов каза, че се надява това да е началото на края на кризата в института. \"Беше напрегнат период. Това състояние тежеше, но смятам, че с подкрепата на МОН ще успеем успешно да завършим годината\", заяви той и добави, че проблемът с финансирането на НИМХ е стар, но тази година е бил остро поставен. \"Остават много важни въпроси за начина, по който излизането на част от института ще се случи. Имаше забавяне по отношение на новата структура, но със споразумението се отговори на този въпрос. По отношение на научните работници – ние сме малко, но сме съществена част. Научната част винаги е била приоритет\", каза директорът.", "date": "2018.09.20", "title": "Институтът по метеорология започва да работи нормално, смята временният му директор"}
{"url": "https://www.dnevnik.bg/na_put/2018/09/20/3313877_ulichnite_turgovci_v_kuba_privlichat_s_pesen_i_tanc/", "text": "Уличните търговци в Куба се връщат отново към прегона - изкуството да пееш хумористични, двусмислени текстове в рими за стоките, които продаваш, информира Ройтерс. Някои от тях осъвременяват традицията, като превръщат мелодиите, които изпълняват, в регетон. Прегонът е вековна традиция, която е вдъхновила известни песни като \"Ел Манисеро\" (продавачът на фъстъци, бел.ред.), композирана в края на 20-те години на миналия век от кубинския музикант Мойсес Симонс в стила сон (типична кубинска музика - бел.ред.), който е в основата на салсата. Прегонът изчезва в Куба, след като революцията на Фидел Кастро през 1959 година премахва повечето частни предприятия. Тази кубинска традиция се завърна през последните десетилетия, когато се правят опити да се либерализира централизираната икономика. Сега кубинците могат да получат разрешително да произвеждат и продават стоките на улицата, от кокосов сладолед до сокове. Търговците често прибягват до тази опция вместо да отварят магазин, което си остава рискована авантюра, като се имат предвид съществуващите ограничения върху частния бизнес. Други просто продават стоки от магазините с надценка, като се надяват да избегнат властите и глобата, която може да им бъде наложена. Не всички улични търговци полагат усилия да изпълняват прегон. Някои просто крещят какво продават и колко струва по безцеремонен начин, като често използват високоговорители, които връзват върху разнебитени коли за пренасяне на стоки или колела, допринасяйки за уличната какофония. Типичните кубински \"прегонерос\" като Лисет Перес, която продава печени фъстъци в хартиени конуси на туристите в Старата Хавана, вярва, че текстовете на прегона им помагат да изпъкнат. \"На първо място толкова хора ме слушат и на второ те ме харесват\", твърди Перес. \"За мен прегон означава радост\", добавя тя. Перес залага на по-традиционни прегони. Тя се облича в дрехи в колониален стил с обемисти поли и бели престилки, които да привличат вниманието на потенциални клиенти. \"Ако искаш да усетиш чуден вкус, купи си фунийка с фъстъци\", пее тя с дълбок, мелодичен глас, докато обикаля нагоре и надолу из живописните, каменни улици на Старта Хавана. Други прегонерос осъвременяват жанра. Хилберто Гонсалес рапира за стоките си в ритъма на регетон, който смесва реге, латиноамерикански и електронни ритми. Така той продава тоалетна хартия и е заснет от минувач, а видеото има десетки хиляди гледания в \"Ютюб\". Видеото се появи месеци, след като тоалетната хартия не достигаше в Хавана, внасяйки хумористична нотка. Кубинците са известни с това, че се справят с постоянния недостиг на основни стоки и се забавляват, отбелязва \"Ройтерс\" /БТА", "date": "2018.09.20", "title": "Продажби с песен и танц - какво е да си уличен търговец в Куба"}
{"url": "https://www.dnevnik.bg/bulgaria/2018/09/20/3313924_52_privilegirovani_vuv_varna_ne_plashtat_za_sinia_zona/", "text": "Общинските съветници във Варна паркират безплатно в синята зона на града, ползвайки привилегия, дадена им от наредба, която сами са гласували. Със същото право се ползват кметът на града и председателят на Общинския съвет. Това става ясно от отговор на въпроси, изпратени от \"Дневник\" до местната администрация. От пресцентъра й посочиха като основание за \"привилегированото паркиране\" на съветниците текст от Наредбата за организация на движението на територията на община Варна. В него е записано, че \"режимът на привилегировано паркиране на ППС за служебни нужди се прилага единствено по отношение на пътни превозни средства, обслужващи лица на изборна длъжност в Общински съвет - Варна, и община Варна за времето на техния мандат\". Това на практика означава, че за разлика от гражданите всички \"правоимащи\" - кметът на Варна, председателят на Общинския съвет и всички общински съветници, ползват привилегията да не плащат за  престоя на колите им в синята зона на града . Текстът на наредбата изрично регламентира, че привилегията се предоставя само за случаите, в които превозното средство се ползва за служебни цели, но тя не предвижда начина, по който това може и трябва да бъде регламентирано. Уточнението, направено от общинския пресцентър, гласи само, че заедно с регистрационния номер на автомобила, ползван от правоимащия, в системата за привилегировано паркиране се въвежда и писмото, с което е заявено това. Така всеки, заемащ изборна длъжност в местната администрация, би могъл да паркира автомобила си в синята зона на Варна за неограничено време,  без да плаща такса  и без да е длъжен да доказва, че това се налага за изпълнение на служебните му задължения. Пак според текста на писмото, изпратено от общинския пресцентър в отговор на въпросите, зададени от \"Дневник\", права за въвеждане на регистрационни номера на автомобили в системата за привилегировано паркиране има само директорът на Общинското предприятие \"Общински паркинги и синя зона\". Той обаче е служител на местната администрация. Странно впечатление в Наредбата за организация на движението на територията на община Варна прави и текст, регламентиращ обслужването на дипломатически представителства в града. Той очевидно е преписан дума по дума от аналогичната наредба, гласувана от Столичния общински съвет. Според общинския сайт visitvarna.bg в града има само едно Генерално консулство - на Руската федерация, както и консулство на Индонезия. Останалите осем, упоменати в сайта, са отбелязани като \"почетни\". Странно защо обаче наредбата, приета от варненските общински съветници, съдържа регламент за ползване на синята зона \"пред сградите на посолства, резиденции, културни институти и търговските отдели към дипломатическите представителства\". Синята зона във Варна влезе в действие от 11 юли т.г. Тя обхваща пространството между бул. \"Христо Ботев\", бул. \"Мария Луиза\", бул. \"Осми приморски полк\", бул. \"Цар Освободител\", бул. \"Приморски\" и ул. \"Девня\". Работното време на зоната е от 9 ч. до 19 ч., а таксата за престой на час (но не повече от три поредни часа) е 1 лев.", "date": "2018.09.20", "title": "Общо 52 привилегировани не плащат за синя зона във Варна"}
{"url": "https://www.dnevnik.bg/biznes/2018/09/20/3313982_temenujka_petkova_cenata_na_prirodniia_gaz_ne_zavisi/", "text": "Цената на природния газ няма как да зависи от нас, защото това е ресурс, който не добиваме. Така обобщи ситуацията около готвеното ново поскъпване на суровината министърът на енергетиката Теменужка Петкова в сутрешния блок на Би Ти Ви. В края на септември енергийният регулатор трябва да вземе решение за цената на газа от 1 октомври. Държавният доставчик  \"Булгаргаз\" предлага  тя да се повиши с 14%,  доклад на регулатора  показва, че вероятно ще одобри това поскъпване. Представители на различни браншове вече обявиха, че това ще се отрази на стойността на произвежданите от тях стоки. Цената е съобразно договора с Русия и зависи от цената на петрола и курса на долара, обясни Петкова. Тя посочи, че няма политик, който да не се притеснява от увеличаване на цените на енергийните ресурси, но трябва да се отчете това, че тук става въпрос за цени, ясно дефинирани от какво зависят. Допълни, че след споразумението на Европейската комисия и \"Газпром\" има предпоставки да започне предоговаряне на условията за доставка, което  предстои и за България . За да избегне плащането на глоби и съдебни такси, руската държавна компания сключи споразумение с Еврокомисията, според което се отказва от забраната за препродажба на руски газ към трети страни и се съгласява да предоговори и цените със засегнатите държави В коментар на  загубеното от НЕК арбитражно дело , заведено от \"Уорли Парсънс\", при което държавната компания е осъдена да плати 32 млн. евро обезщетение, Петкова обясни, че клаузата, позволила това да се случи, е включена в договора с компанията през януари 2008 г. Това е станало с подписите на двама от ръководството на НЕК тогава - Любомир Велков и Мардик Папазян. Клаузата е предвиждала при едностранно прекратяване на договора с консултанта от страна на държавата той да получи компенсация от 42 млн. евро. Министърът обясни, че при всеки голям проект има нужда от такава компания, която се занимава с подготовката на цялата документация и играе ролята на архитект-инженер на проекта. В рамките на година \"Уорли Парсънс\" е получила за извършената работа 270 млн. евро. От думите й се разбра, че цялата стойност на договора е била 420 млн. евро. Според Петкова \"всички сме извлекли поуките от миналото\" за АЕЦ \"Белене\". Според нея до края на годината може би ще започне процедурата за избор на инвеститор. Засега интерес към проекта има от страна на китайска енергийна компания и от френската \"Арева\".", "date": "2018.09.20", "title": "Теменужка Петкова: Цената на природния газ не зависи от нас"}
{"url": "https://www.dnevnik.bg/evropa/2018/09/20/3313992_evropeiskata_narodna_partiia_niama_da_izkljuchi_orban/", "text": "Унгарският премиер Виктор Орбан ще остане в Европейската народна партия, каза президентът на дясноцентристката формация Жозеф Дол, цитиран от \"Политико\". Раздразнен, Дол коментира, че от години отговаря на въпроси за Орбан и \"Фидес\". \"Медиите не могат да ме накарат да изгоня Виктор Орбан\", заяви той вчера по време на съвместна пресконференция с австрийския канцлер Себастиан Курц. \"Ние имаме демокрация в нашата партия, върховенство на закона, ние имаме свобода и имаме правила\", подчерта той. Дол обясни, че партията му ще следва правилата си и че ще изчака  наказателната процедура по чл. 7  да достигне до заключение. След  вота на Европарламента  миналата седмица сега правителствата в Съвета на ЕС трябва да решат дали Унгария е в риск от \"сериозно нарушаване\" на ключовите ценности на блока. В Залцбург,  където е за среща с лидерите на ЕС , Орбан каза: \"Ние сме най-успешната партия на ЕНП.\" Някои членове на формацията настояват за изключването на \"Фидес\". Позицията на Дол обаче означава, че партията има голям шанс да остане в ЕНП по време на кампанията за изборите за Европейския парламент, предвид колко много време вероятно ще се проточи процедурата по чл. 7. Дол опита да отклони вниманието от Унгария към други държави и каза, че има въпроси за върховенството на закона в Малта и Словакия, управлявани от правителства на социалдемократи. На среща на ЕНП вчера са присъствали тримата председатели на основните европейски политически институции и редица правителствени лидери, включително Курц, българският премиер Бойко Борисов, ирландският му колега Лео Варадкар. Канцлерът Ангела Меркел обаче не е била на срещата. Един от участниците каза, че атмосферата е била напрегната. \"Всеки гледа на другия с недоверие. Накратко, всеки си мисли за това, но не говори за него\", разказа участникът, имайки предвид възможността за изключване на \"Фидес\".", "date": "2018.09.20", "title": "Европейската народна партия няма да изключи Орбан, каза президентът й Жозеф Дол"}
{"url": "https://www.dnevnik.bg/bulgaria/2018/09/20/3314002_ima_prestupna_nebrejnost_po_otnoshenie_na_asansyorite/", "text": "Има пълно безхаберие, незаинтересованост и престъпна небрежност от държавните институции по отношение безопасността на асансьорите. Това коментира главният секретар на Асоциация на производителите и вносителите на асансьорите Илия Златанов в ефира на БНТ. Поводът е  последният трагичен инцидент , при който дете загина в асансьор в Кюстендил. \"Държавната агенция не взима мерки, а обратното – оттам се стремят да отстранят всякакви въвеждания и искания за привеждане към безопасност. Бюджетът й е над 12 млн. лв. на година без никакви усилия за постигане на безопасност\", смята той. Златанов добави, че през последните пет години има шестима загинали заради липса на специални устройства в асансьорите, свързани с безопасността. Става дума за устройство против претоварване на асансьора и предпазен щит. Според него те са можели да се монтират на цената на сложените Джи Ес Ем комуникатори, които по мнение на бранша не допринасяли нищо за безопасността. По думите на Златанов асоциацията не получава никакви отговори на сигналите си, по-скоро \"някаква форма на измъкване от страна на държавната институция\". Той каза, че между 2200 и 2500 лв. са достатъчни, за да се отстранят констатираните проблеми за един асансьор. Най-честите препоръки при старите съоръжения са липса на врата на кабината, липса на щит от шахтата, както и недопускане на претоварване. Според него от страна на Агенцията за метрологичен и технически надзор до Министерството на икономиката и всички други институции има пълна незаинтересованост и безотговорност и \"явно това е някому изгодно - на корпоративни и частни интереси\". Допълни, че в сградата на агенцията асансьорите били точно толкова необезопасени колкото този, в който загина детето в Кюстендил. самият той предлагал безплатно да обезопаси единият от асансьорите, за да бъде показно, но му било отказано. Експертът коментира и друг сериозен проблем - безопасността на ескалаторите. \"В България се вкарват съоръжения, включително от Занзибар, които не отговарят на европейските стандарти. Търсят се евтини, а не безопасни ескалатори. Един ден неминуемо ще се случи трагедия\", предупреди той.", "date": "2018.09.20", "title": "Държавата проявява престъпна небрежност към безопасността на асансьорите, смята експерт"}
{"url": "https://www.dnevnik.bg/ot_vas/novini_ot_vas/2018/09/20/3313409_zalivut_na_kostite/", "text": "Заливът на костите е археологически обект, къснобронзово и ранножелязно наколно селище в Охридското езеро. Селището е разположено край източния бряг на Охридското езеро, южно от село Пещани", "date": "2018.09.20", "title": "Заливът на костите"}
{"url": "https://www.dnevnik.bg/skorost/2018/09/20/3314014_novoto_audi_q8_debjutira_v_bulgariia/", "text": "Най-новото попълнение сред кросоувърите на \"Ауди\" -  Q8,  направи българския си дебют. Автомобилът има амбицията, че събира най-доброто от два свята - луксозните купета с четири врати и всъдеходите. Q8 предлага едно от най-големите купета в сегмента и модерна система за управление на функциите - без използването на бутони, а чрез два сензорни екрана. Моделът се предлага в 11 цвята, сред които и два нови, кръстени Dragon orange и Galaxy blue. Q8 излиза на пазара с микрохибридно задвижване, което комбинира дизелов двигател и стартер-алтернатор. То дебютира във флагмана А8, а как работи, можете да прочетете в теста на лимузината  тук . В реални условия микрохибридно задвижване пести до 700 милилитра на 100 километра. На европейските пазари новото \"Ауди\" Q8 дебютира във версията си 50 TDI, в която трилитровият дизел генерира 286 конски сили и 600 Нм въртящ момент. Той гарантира ускорение до 100 км/ч за 6.3 секунди и среден разход на гориво от 6.6 л/100 км. Моделът е снабден с общо 33 асистиращи системи, които го приближават максимално до автономните автомобили. Цените на Q8 в България тръгват от 152 461 лв. с ДДС.", "date": "2018.09.20", "title": "Новото \"Ауди\" Q8 дебютира в България"}
{"url": "https://www.dnevnik.bg/evropa/regioni/2018/09/20/3314006_iotinger_ostro_kritikuva_stranite_koito_ne_iskat_da/", "text": "Еврокомисарят за бюджета Гюнтер Йотингер не се поколеба да отправи критики към страните, които не искат да увеличат вноските си в следващия седемгодишен бюджет на ЕС, предаде EurActiv. Преговорите за новата Многогодишна финансова рамка скоро ще започнат, а процесът трябва да завърши с решение за финансите на съюза за 2021 - 2027 г. Няколко държави не искат да допринесат за компенсирането на дупката в бюджета, която ще се образува, след като Великобритания напусне ЕС следващата година. \"Не правя тези съкращения, защото искам или защото не харесвам тези програми, а защото някои държави членки не желаят да увеличат националните си вноски\", заяви Йотингер по време на заседание на Европейския икономически и социален комитет. Изказването му бе в отговор на критики, че проектобюджетът на комисията е лишен от амбиция. Германският еврокомисар отговори, че трябва да представи реалистично предложение, за да получи одобрението на всички 27 държави, и подчерта, че сегашният проект е само \"началната точка\" за преговорите. По думите на Йотингер дупката в бюджета след Брекзит ще се равнява на 10-12 милиарда евро годишно. И тъй като има нови дългосрочни приоритети, свързани със сигурността, отбраната и миграцията, трябва да се направят съкращения, по-конкретно в Общата селскостопанска политика (с 5%) и Кохезионната политика (със 7%), обясни той. Обичайните заподозрени Австрия, Холандия, Швеция и Дания не крият съпротивата си срещу запазването на сегашния размер на бюджета след Брекзит. Според премиерите на Дания и Холандия \"по-малък ЕС означава по-малък бюджет\". Австрийският канцлер Себастиан Курц каза, че предложението на Еврокомисията \"не е приемливо\" и за Виена. Йотингер и представителите на комитета се съгласиха, че постигането на компромис за следващия седемгодишен бюджет преди изборите за Европейски парламент през май догодина ще изпрати важен сигнал за гражданите на ЕС. Членовете на комитета припомниха, че увеличаването на \"собствените ресурси\" може да бъде алтернатива на съкращенията. Йотингер се съгласи, но отново обвини държавите членки, че блокират тези предложения, давайки за пример данъка за големите технологични компании, предложен от Еврокомисията, но срещнал критики от страна на Ирландия, северните държави и Германия.", "date": "2018.09.20", "title": "Йотингер остро критикува страните, които не искат да увеличат вноските си в бюджета на ЕС"}
{"url": "https://www.dnevnik.bg/razvlechenie/2018/09/20/3313745_otkus_ot_lara_na_niia_iotova/", "text": "\"Лара\" е първият роман на Ния Йотова. Роман, който може да ви ядоса, да ви зарадва, да ви разсмее, но няма да ви остави безразлични. Книгата може да се чете и като дневник на съвременната жена, която иска всичко - да е прекрасна майка, стихийна бизнес дама, страстна любовница и любяща съпруга - роли, за които скрито или явно мечтаят милиони дами в света. Разликата е, че Лара не се срамува, когато някоя от тези роли не ѝ е по мярка, не се примирява с очакванията на другите и не се извинява, че иска всичко. Днес от 19 часа в зала \"Силует\" на хотел \"Маринела\" ще е  премиерата на книгата . Входът е свободен. Някои хора колекционират марки и фигурки от шоколадови яйца, Лара колекционираше печати в паспорта и спомени под чужди флагове. Харесваше ѝ да пътува до непознати държави и не ѝ пречеше да го прави сама. Никога не бе страдала от подобни комплекси и страх от осъдителните погледи на другите. Като всички останали емоции, които ръководеха живота на Лара, страховете бяха основно в главата ѝ. И започнаха да се материализират още в самолета. Много австралийци отиваха в Азия, за да внасят или консумират дрога. Това беше абсолютно забранено, особено в тази част на Азия, и новините в Сидни ежедневно гърмяха, че австралийски гражданин е екзекутиран в Азия, понеже е внесъл малко тревица. Лара, разбира се, никога не би си позволила подобна глупост. Но си знаеше, че не е сред най-големите късметлии и като нищо някой тайно ще сложи бял прах в багажа ѝ, без тя да забележи. Докато самолетът се снижаваше към Манила, а Лара си гледаше някаква комедийка и пиеше червено вино, комедията беше прекъсната и на екрана се появи съвсем сериозен предупредителен надпис под череп с кръстосани кости. Надписът гласеше, че във Филипините не се внасят наркотици и ако някой носи такива, сега е моментът да ги изхвърли в тоалетната, иначе ще получи ефективна смъртна присъда. Въпреки че Лара си беше гледала на ръка и знаеше, че няма да умре млада, тя изведнъж се сети, че при сядането в самолета до нея се настани един Жълт човек. Във втори клас тя трябваше да пее в хора на училището по случай Асамблея \"Знаме на Мира\". Много се вълнуваше, защото я избраха за солистка на песен с текст: \"Бели, черни и жълти, идвайте, идвайте тук! Грее нашето слънце, нека живее мирът!\" Докато пееше, винаги си представяше бели, черни и особено много жълти хора, които са протегнали напред ръцете и с ледено изражение се стичат към България като зомбита под строй. Оттогава пред себе си тя наричаше азиатците Жълти хора. Та, преди да седне, Жълтия човек си сложи чантата в отделението за багаж, където беше и нейната раница. Настани се до Лара и я попита дали това е място 37Е. При положителния ѝ отговор човекът се сепна, защото всъщност неговото място било 27Е и след дълго ровичкане по багажите взе своя и се изнесе. Тя не му бе обърнала внимание до смъртоносния анонс в самолета. След това всичко се нареди в главата ѝ – Жълтия явно беше сложил в раницата ѝ наркотик! Тя бързо свали багажа си и го прегледа. Имаше време да се подчини на призива и да изхвърли каквото трябва в тоалетната. Не намери нищо. Това не я успокои – един-два грама са лесни за скриване и каквато си беше разсеяна, нямаше да ги забележи. За разлика от специално обучените кучета на летището. За нейна изненада я пуснаха на територията на Филипините, без никой да ѝ обърне внимание. Този път извади късмет. Не беше резервирала предварително хотел, защото според Шотландеца на летището в Манила имало гишета на хотели, които ще ѝ предложат не само нощувка, а и безплатен транспорт до града. Гишета нямаше. За компенсация се появиха четирима-петима Жълти, всичките с ръст до кръста на Лара, които се нахвърлиха върху двата ѝ куфара и без изобщо да разговарят с нея, качиха багажа ѝ в една трошка. Лара тичаше след куфарите си, защото в тях бяха всичките ѝ рокли. Успя да се метне след тях във возилото и с цялата твърдост, на която бе способна, заяви на Жълтите хора, че има бюджет от петдесет австралийски долара на вечер за хотел. - Не притеснява – отвърнаха хорово те. – Има верига хотели в цяла Манила. А после си казаха нещо на техния език и избухнаха в дребния си жълт смях. Лара знаеше, че ще се възползват от нея. Не сексуално. Със сигурност не я намираха физически привлекателна, до тях тя беше несъразмерно огромна. А дори да ѝ се нахвърлеха наведнъж, тя щеше да ги напердаши без усилия. Но ръстът им нямаше да е пречка да я излъжат и да ѝ вземат парите. Стъмваше се а, таратайката навлизаше в крайните квартали на Манила, притиснати от онази лепкава и сладка миризма във въздуха, типична за Азия. Кокошки и прасета се гонеха с дрипави деца в калта, а Лара пристигна до щабквартирата на Жълтите. \"Офисът\" беше една порутена къщичка на Баба Яга и от него щели да ѝ намерят хотел. Момичето на импровизираната рецепция симулира звънене по телефона. Явно до всичките им лъскави хотели, помисли си горчиво Лара. \"Рецепционистката\" говореше на филипински и минаваше на английски само за най-важната част, за да подскаже на Лара ситуацията. Всичките ѝ разговори с мними хотели бяха с продължителност по двайсетина секунди и звучаха по следния начин: - Ала-бала. Booked out. Още на третия \"разговор\" Лара се примири, че ще спи в коптора, в който се намираше. Не позна. Още по-хубаво беше. В коптора всички стаи също били заети, но виж ти – късметлийка – надигна се на пръсти един от Жълтите, за да я щипне приятелски по бузата – имали на разположение царската спалня, която държали свободна само за младоженци. Дали многоуважаемата Лара иска да ползва Super Deluxe Royal Honeymoon Suite? Ще ѝ струва само три пъти повече от цената на нощувка, която бе споделила? Лара реши да погледне на шанса откъм добрата му страна. Поне щеше да види какво представлява този невероятен манилски лукс. За скромната сума от сто и петдесет австралийски долара на вечер Лара получи помещение с ръждясало легло без спално бельо; врата, която не се заключва, както и най-хубавото – баня, в която тоалетното казанче не работи, а душът и чешмата са си разделили работата по правилата на абсолютната равнопоставеност – и двете работят на петдесет процента и от крановете им винаги тече вода – от чешмата вряла, от душа ледена. Имаше и телевизор, който не можеше нито да се изключи, нито да му се смени програмата, показващ как пренасящи наркотици чужденци биват извозвани от летището направо в затвора. Лара беше благодарна за телевизора. Никак не обичаше да ѝ е тихо. Просто трябваше да си опази багажа, за да не сложи в него наркотик, докато излети. Като се има предвид липсата на ключ за стаята, нямаше да е лесно, но беше постижимо. Щеше да носи куфарите навсякъде със себе си. Какво пък толкова! Поне имаше цел до края на престоя в Манила! На другия ден спа до късно, за да съкрати съзнателния си престой на това място. Все някога трябваше да се събуди и когато това стана, помоли на \"рецепция\" да ѝ извикат такси, за да я закара до близкия мол. Не че в екзотична страна като Филипините е най-удачно да се хвърлиш в мола, но тя искаше да почувства около себе си цивилизация. Освен това да търкаляш след себе си два куфара беше по-лесно в прохладния и уреден мол, отколкото по прашните, неасфалтирани улици на Манила. Интересно – Шотландеца ѝ беше казал да използва само таксита с оранжеви стикери. Те били държавни и не отчитали с надценка. Лара така и не разбра дали броячите наистина са регулирани от държавата, защото щом хванеше такси с оранжев стикер, броячът му веднага се разваляше. Шофьорът се обръщаше към нея с разперени ръце –\"Развали ми брояча, сега какво ще правим\", и Лара примирено се съгласяваше със сумата, която прецени таксиджията. Ако поживее малко тук, можеше да се прекръсти на \"Лара, разбивачката на броячи\", мислеше си тя. Очевидно в Манила погледът на високите бели жени притежава магическа сила да разваля сложните схеми за отчитане на импулси в таксиметровите апарати. И все пак – мислеше си Лара – Лара Макларън звучи далеч по-добре от Лара Разбийброяча. Мечтата за фамилията на Шотландеца след собственото ѝ име продължаваше да я привлича. Макар вече да беше наясно, че е лигльо и страхопъзльо, Лара още бе влюбена в него, искаше да се оженят и особено много искаше да имат деца. За ужас на майка ѝ, която не искаше внучета с гена на Шотландеца, защото бил с \"дълъг труп и къси крака\". - Е - въздъхваше майка ѝ примирено, - нали ще са ми внучета и късокраки ще си ги обичам, ама толкова ли няма някое дългокрако момче с по-малка глава, маме, та си взела тази крива буца сирене? В очите на майка ѝ освен с несъразмерни пропорции труп - крака Шотландеца се беше провинил и с огромна глава. Може би ако детето вземе всичко от нея, а от баща си само цвета на очите и гъстата коса, нямаше да е толкова обременено генетично. Такива мисли се гонеха в главата на Лара, докато влачеше куфарите си из мола в Манила и пазаруваше сувенири. Реши, че е по-добре да вечеря в някой ресторант тук, отколкото да се опита да яде нещо непреминало термична обработка в нейното си гето. Видя един хубав ресторант с маси на открито. Вече се стъмваше, по терасата имаше запалени фенери и светлината я задърпа като с ласо. - Тук – крещеше познатият безмълвен глас в главата ѝ и тя го последва. Влезе с гордо вдигната глава, поиска си маса за един на терасата, паркира куфарите до себе си и се награди с чаша вино, че е оцеляла още един ден в тази държава. Колко хубаво щеше да е Шотландеца да е тук, въздъхна тя и отпи от чашата с вино. Вместо Шотландеца с нескрит интерес от съседната маса я гледаше синеок мъж. Улови погледа ѝ, усмихна се непринудено и вдигна своята чашата: \"Наздраве!\". Като по филмите! Лара го сканира набързо. Майка ѝ със сигурност не би имала нищо против да има внучета от този – правилни черти, много хубави сини очи и прекрасни пропорции торс - крака, забеляза тя след секунди, когато непознатият се изправи и тръгна към нейната маса. Лара изпъна гръбнак – стана интересно, добрата стара Карма този път работеше в нейна полза. Компенсацията за трийсет и шест часовите ѝ мъки в тази ужасна страна вече се носеше към нея. - Здравейте – поздрави Синеокия. – Наздравиците от разстояние си имат своя чар, но предпочитам разговорите отблизо. Може ли да Ви правя компания? Лара кимна и му посочи празния стол срещу себе си.", "date": "2018.09.20", "title": "Откъс от \"Лара\" на Ния Йотова"}
{"url": "https://www.dnevnik.bg/sport/2018/09/20/3314018_alegri_ako_imashe_videopovtoreniia_ronaldo_niamashe_da/", "text": "Треньорът на \"Ювентус\" Масимилиано Алегри заяви, че при наличие на видеоповторения в Шампионската лига Кристиано Роналдо е нямало да бъде изгонен в мача с \"Валенсия\". Португалецът  получи директен червен картон в 29-ата минута на двубоя в Испания . След съприкосновение с Жейсон Мурийо защитникът падна на тревата, а нападателят на \"Ювентус\" се ядоса, че съперникът му симулира, и докосна главата му с ръка. Съдията Феликс Брих се посъветва с асистент-съдията до вратата и изгони Роналдо. При вида на червения картон португалецът падна, след което със сълзи напусна терена. За Роналдо това беше първи червен картон след общо 154 мача в Шампионската лига. \"Мога само да кажа, че със сигурност VAR (системата за видеоповторения) би помогнала на съдията в тази ситуация, защото да останеш с десет души в 20-ата минута в Шампионската лига за такова положение е разочароващо\", посочи Алегри пред \"Скай Италия\". \"Рискувахме да загубим, а сега можем само да се надяваме да не бъде наказан за дълго\", добави треньорът. \"Ювентус\" спечели двубоя с 2:0. Защитникът Леонардо Бонучи остана изненадан и заяви, че от позицията му е изглеждало като обикновено единоборство. \"Той беше доста ядосан (Роналдо в съблекалнята), но какво можем да направим\", каза бранителят. Президентът на УЕФА Александър Чеферин вярва, че видеоповторенията ще са неизменна част от бъдещето на футбола, но продължава да твърди, че все още технологията трябва да се развива. Наскоро  той заяви, че VAR може да влезе в употреба в евротурнирите през 2019 г .", "date": "2018.09.20", "title": "Алегри: Ако имаше видеоповторения, Роналдо нямаше да бъде изгонен"}
{"url": "https://www.dnevnik.bg/photos/2018/09/20/3314015_snimka_na_denia_po_kogo_strelia_putin/", "text": "Руският президент Владимир Путин разгледа галерията за снайперистка стрелба в стрелковия полигон на концерна \"Калашников\" във военно-технологичния парк \"Патриот\" в Московската област, предаде ТАСС. След обхода из галерията на стрелковия полигон Путин произведе пет изстрела със снайперистката карабина СВЧ-308 по мишена на разстояние 600 метра. Президентът подчерта, че някои нови руски оръжия \"превъзхождат чуждестранните аналози\" със своите тактически и технически характеристики. Сред тях той изброи ракетния комплекс \"Сармат\", изтребителя от пето поколение Су-57, високозащитения танк на бойна платформа \"Армата\", както и зенитноракетната система С-500 и подводницата от \"проект 677\". / БТА", "date": "2018.09.20", "title": "Снимка на деня: По какво стреля Путин"}
{"url": "https://www.dnevnik.bg/biznes/2018/09/20/3314086_durjavata_triabva_da_raboti_za_uvelichavane_na/", "text": "Държавата трябва да работи за увеличаване на доходите и за подобряване на условията за бизнес, а не за задържане на цените на стоки като хляба. Това коментира икономистът Калоян Стайков от Института за пазарна икономика в ефира на \"Нова телевизия\". Поводът е намерението на министъра на земеделието Румен Порожанов да убеди търговските вериги да продават без надценка  хляба, който се очаква да поскъпне . \"За мен участието на държавата по темата беше изненадващо. Посоката трябва да е обратна – да се работи за увеличаване на доходите. Има тенденция цените да растат и не може при всяка лоша реколта да се казва задръжте цените\", смята той. По негови думи цените се увеличават, но това не би се усещало толкова много, ако и доходите растат. Другият събеседник в студиото - председателят на Националния браншови съюз на хлебарите и сладкарите Мариана Кукушева, заяви, че търговските вериги имат право до повишат цената на продукта, без да питат доставчиците. По нейни думи цената е започнала да се покачва още през юли, като увеличението е с 0.80 лв. \"Търговските вериги имат договори, които не позволяват, преди да изтекат 45 дни след внасяне на каквото и да е предложение, да получиш отговор, а и той невинаги е свързан с приемане на офертата\", добави тя. Търговските вериги по същите стандартни договори имат право да покачат цената, когато решат. Според нея министърът на земеделието Румен Порожанов се осланя на поправка в Закона за храните, направена преди три години, която касае отношенията с търговските вериги. \"Но в крайна сметка от не последва нищо съществено освен създаването на помирителна процедура\", каза Кукушева. Тя заяви, че пазарът не се нуждае от регулация. Цената на хляба е свързана с тази на основната суровина, енергоизточниците, цената на газта, както и цената на човешкия труд. Според нея може да се работи в посока на диференциране на ставката на ДДС. Тя даде за пример намалената ставка при туризма, където се наблюдава ръст. Преди ден министър Порожанов коментира в ефира на \"Нова телевизия\", че  търси подкрепа от големите търговски вериги , за да бъдат те регулатор на цените.\"Това, което получавам като уверение, е, че хлябът ще се продава без печалба, като се покриват само бракът и разходите в самата верига\", обясни министърът. В отговор на въпрос Порожанов каза, че подкрепя евентуално въвеждане на по-ниска ставка ДДС за хляба, защото това щяло да извади \"на светло\" фурните, които са в сивия сектор. \"Много са аргументите \"за\" и \"против\", но Министерството на финансите трябва да направи оценка\", допълни министърът.", "date": "2018.09.20", "title": "Държавата да работи за увеличаване на доходите, а не за задържане на цената на хляба, призова икономист"}
{"url": "https://www.dnevnik.bg/politika/2018/09/20/3314084_prezidentut_za_sankciite_sreshtu_ungariia_zapushvaneto/", "text": "Изключването и запушването на устата не са европейски принципи, а работят против Европейския съюз. Това каза президентът Румен Радев в коментар за  започналата наказателна процедура срещу Унгария , която може да я лиши от право на глас в ЕС. В сряда Министерският съвет  е взел решение да изготви  позиция срещу санкциите, които грозят правителството на Орбан, а по-късно премиерът  Бойко Борисов обяви , че такава позиция няма никаква правна стойност. \"Позицията е оторизиран да изрази министър-председателят. Той представлява България в Съвета на Европейския съюз. И аз, както и вие, сме затруднени да проследим тази позиция. Оказва се, че има две позиции. Едната за пред българската публика, другата - за пред Съвета на ЕС. Такова амбивалентно поведение не мога да тълкувам\", обяви Радев, помолен за коментар на решението на правителството от вчера. Той добави, че въпросът е много комплексен и многовекторен и политиката на Унгария трябва да бъде разгледана в цялата й всеобхватност. \"Не приемам изключването и отнемането на думата да бъдат европейски инструмент. Това е в разрез с принципите на ЕС\", повтори държавният глава. Без оценки за бъдещите министри Президентът отказа да дава оценка на кандидатурите за нови министри, преди те да бъдат избрани, но повтори тезата си за кандидатурата на Младен Маринов за вътрешен министър. \"Просто е парадоксално премиерът да маха министъра на вътрешните работи заради \"мърлявата работа на полицията\", а по закон тази мърлява работа се планира, организира, ръководи и контролира от главния секретар, който е предложен за министър\", каза още Радев. Той обясни и че едва вчера в президентството са получени документи по съгласувателната процедура за промяната в състава на правителството - като заявление от самия Маринов и писмо от вътрешния министър. Според него фактът ,че правителството е склонило да изпълни процедурата, е \"важна крачка напред по пътя към битката за законност\". За единението на нацията На въпрос на \"Дневник\" как гледа на идеята да оглави единението на българската нация, лансирана от ръководения от акад. Георги Марков инициативен комитет \"За единение на българската нация\", и дали това може да е бъдещ политически проект, президентът каза: \"Интересен въпрос. Ако го гледате през тази призма, има проблем, понеже толкова много са членовете, че няма да стигнат всички министерски кресла. Шегувам се, разбира се.\" Допълни, че подкрепя дейността на инициативния комитет, понеже обществото имало нужда да говори за единение, тъй като всяко общество, което не проумява смисъла на единението, било обречено. Попитан дали в президентството е постъпвало искане министърът на правосъдието Цецка Цачева да бъде изпратена за посланик, той каза, че не е постъпвало. \"Постъпвали са други имена, които аз съм отхвърлил\", обясни той, но не посочи кои са те. Държавният глава отказа \"да хвърля в пространството\" вероятни имена за кандидат за Конституционния съд от неговата квота. Каза, че проучва различни варианти, като за него важни са високите професионални и морални качества и възможността на кандидат да отстоява позиции. Румен Радев откри форума \" Кариера в България. Защо не? \".", "date": "2018.09.20", "title": "Президентът за санкциите срещу Унгария: Запушването на устата не е европейски принцип"}
{"url": "https://www.dnevnik.bg/bulgaria/2018/09/20/3314087_nikolai_kolev-bosiia_e_s_otneta_shofyorska_knijka/", "text": "Николай Колев-Босия е с отнета шофьорска книжка заради редица нарушения. Това се разбра по време на представянето на данни от Главна дирекция \"Национална полиция\" пред временната парламентарна комисия,  която се занимава с подадените сигнали от Колев  за корупция в транспортното министерство при издаването на свидетелства за управление на превозни средства, съобщава \"Фокус\". Главен инспектор Янко Янев обясни, че нарушенията са извършени в периода от 2002 до 2012 година. Сред тях са отнемане на предимство на МПС, управляване с книжка с изтекъл срок, превишена скорост, управляване на автомобил без технически преглед, не пропускане на насрещно движещ се автомобил при завой, несъобразяване на поведението с пътните сигнали и маркировка, отнемане на предимство на пешеходец и др. Заради тези нарушения са отнети всички контролни точки на Колев \"От всички места катаджиите ми искаха пари\", отговори Колев и добави, че трябва да се прави разлика между престъпление и нарушение, тъй като той е без книжка заради нарушения. \"Това не са данни, това са глупости, които нямат нищо общо с проблемите, за които сме се събрали\", каза още Колев. Той изрази възмущение, че вместо временната комисия да разглежда сигналите му за корупция в Изпълнителната агенция \"Автомобилна администрация\" и продажбата на шофьорски книжки на бежанци и неграмотни лица, тя се опитва да отклони темата чрез информацията за отнетата му книжка. Негови поддръжници, които присъстваха на заседанието на комисията, сравниха случващото се с трибунал. Работата на временната комисия трябва да приключи в петък. Тя беше съставена за срок от 1 месец, който беше удължен с 10 дни. До края на август Николай Колев  беше в гладна стачка,  която продължи 81 дни. Той настояваше за оставката на транспортния министър Ивайло Московски, която в крайна сметка беше дадена, но заради пътния инцидент край Своге, при който загинаха 17 души.", "date": "2018.09.20", "title": "Николай Колев-Босия е с отнета шофьорска книжка"}
{"url": "https://www.dnevnik.bg/bulgaria/2018/09/20/3314118_policiiata_zadurja_16_migranti_krai_mezdra_prevozvani/", "text": "Полицаи от столичната областна дирекция на МВР задържаха вчера 16 мигранти на пътя между Ботевград и Мездра. Те били превозвани в миниван \"Крайслер Вояджър\" от криминално проявен мъж от София, уточниха от полицията. Четиринадесет от чужденците били мъже, като имало и една жена и дете. Всички били без документи за самоличност, като се представили за граждани на Афганистан и Ирак. Шофьорът е задържан за 24 часа, а автомобилът е иззет за събиране на доказателства. Техническите спецификации на \"Крайслер Вояджър\" позволяват в колата да се возят не повече от седем души, като в тях попада и водачът. По случая е образувано досъдебно производство, работата по което продължава под наблюдението на районната прокуратура.", "date": "2018.09.20", "title": "Полицията задържа 16 мигранти край Мездра, превозвани в кола за седем души"}
{"url": "https://www.dnevnik.bg/bulgaria/2018/09/20/3314135_demokratichna_bulgariia_prizova_borisov_da_ne/", "text": "Заемането на ясна позиция на България по казуса \"Орбан\" е неизбежно. Особено след като евродепутатите от ГЕРБ вече избраха да подкрепят неговия корупционен модел на управление и съпротива му срещу върховенството на правото, се казва в  обръщение до премиера Бойко Борисов от \"Демократична България\" . От партията посочват, че шикалкавенето и опитите за криене зад Сидеров няма да помогнат. Вчера правителството  изготви позиция  срещу европейски санкции срещу Унгария, но премиерът обяви, че то е без правна стойност, защото е взето на оперативно заседание. Официалната позиция пък щяла да се изготви \"някой ден\", когато такива санкции бъдат наложени. Като вариант за изход от ситуацията на Борисов се препоръчва да се опита да застанете поне външно, до лидерите на единна Европа, които са подкрепили  резолюцията срещу Унгария . \"Ако пък нямате тази сила – нека всеки български гражданин види ясно истинското лице на Вашето управление, за да избере бъдещето си оттук нататък, а ГЕРБ открито да се нарече Граждани за евразийско развитие на България\", се казва още в обръщението. От \"Демократична България\" уточняват, че се обръщат към Борисов не защото му вярват, \"а защото по силата на изборните резултати е лидер на най-голямата българска партия и министър-председател на всички българи\". В обръщението се припомня на премиера, че е получил гласовете на \"много български граждани, които искат България да бъде част от Европа, силен и равноправен член на ЕС, а не далечна периферия, троянски кон на източни диктатори\". От \"Демократична България\" уточняват, че от решението на България по казуса \"Орбан\" зависи дали ще бъде част от силна и единна Европа, дали ще бъде равноправен член на ядрото на ЕС или ще се върне назад – в бедността и несигурността на 90-те години. \"Г-н Борисов, ние разбираме Вашия личен интерес да работите срещу единна Европа – защото сам Вие не спазвате европейските стандарти за правосъдие, конкуренция, свободни медии. Ние разбираме и интереса на олигарсите, които Ви подкрепят – за тях единна Европа означава край на безнаказаното крадене на парите на българските и европейски данъкоплатци. Разбираме и зависимостите на Вашата партия и коалиционните Ви партньори от режима в Кремъл – зависимости, които естествено Ви нареждат до пуделите на Путин в ЕС, до Орбан, Льо Пен и Салвини. До тези, които блокират общата миграционна политика, общата енергийна политика, общата борба с корупцията\", се казва още в обръщението. Посочва се обаче, че българският национален интерес е противоположен на интересите на олигарсите и източните диктатури и стои над партийните зависимости и интереси.", "date": "2018.09.20", "title": "\"Демократична България\" призова Борисов да не шикалкави, а да заеме позиция по казуса \"Орбан\""}
{"url": "https://www.dnevnik.bg/ot_vas/novini_ot_vas/2018/09/20/3314109_parkut_na_ndk_sled_remonta/", "text": "Само година-две след многомилионния ремонт паркът на НДК е в отчайващо състояние - мраморите и гранитните плочи са начупени, решетките разхлопани. Столичната община нехае, както и за бул. \"Витоша\", а изпълнителят ще черпи... за следващите избори. На снимката: Отводнителни решетки", "date": "2018.09.20", "title": "Паркът на НДК след ремонта"}
{"url": "https://www.dnevnik.bg/sport/2018/09/20/3314085_manchestur_siti_e_poharchil_blizo_1_mlrd_evro_za_da/", "text": "Английският шампион \"Манчестър сити\" е похарчил най-много пари за трансфери на играчите от настоящия си състав. \"Гражданите\" са платили рекордната сума от 976 милиона евро, показва доклад на Международния център за спортни изследвания (CIES Football Observatory) за петте големи първенства в Европа. \"Сити\" подобрява върховото си постижение по този показател със 123 милиона спрямо година по-рано. През лятото клубът осъществи най-скъпия си входящ трансфер с привличането на Рияд Марез, за когото бяха платени близо 68 милиона евро на \"Лестър\". Втори в класацията е френският шампион ПСЖ. Парижани за платили 788 милиона евро за трансфери, за да сглобят настоящия си състав. \"Манчестър юнайтед\" е трети със 786 милиона евро. \"Ливърпул\" бележи най-голям ръст в класацията спрямо година по-рано заради активността си през лятото. Мърсисайдци се изкачват с четири позиции до четвъртото място с отбор за 704 милиона евро, което е с 267 милиона повече за предишния период. Сред първите 11 в класацията присъстват седем клуба от Висшата лига. Челната десетка допълват  \"Барселона\"  (691 млн. евро), \"Челси\" (673), \"Ювентус\" (532), \"Реал\" (447), \"Арсенал\" (428) и \"Тотнъм\" (393). Германският шампион \"Байерн\" (Мюнхен) е 12-и с 380 милиона евро. От CIES посочват, че през 2010 г. на клубовете от петте големи първенства в Европа е струвало средно по 67 милиона евро, за да сглобят отборите си. За 2018 г. тази сума е достигнала рекордни нива, като тимовете са похарчили средно по 161 милиона евро. Най-голям е ръстът във Висшата лига, където от 126 милиона за 2010 г. се стига до 326 милиона евро през 2018 г.", "date": "2018.09.20", "title": "\"Манчестър сити\" е похарчил близо 1 млрд. евро, за да сглоби състава си"}
{"url": "https://www.dnevnik.bg/sviat/2018/09/20/3314141_brjuksel_razsledva_dali_amazon_zloupotrebiava_s_danni/", "text": "Европейската комисия разследва дали \"Амазон\" използва неправомерно данни, събрани от другите търговци в платформата, за да се конкурира с тях. Това съобщи еврокомисарят  Маргрете Вестегер  в пресконференция, уточнявайки, че става въпрос за предварително разследване и формално започната процедура няма. \"Ако си \"Амазон\" и получаваш данни от по-малките търговци, това може да е напълно легитимно, защото така можеш да подобриш услугите, които им предоставяш. Но използваш ли данните за своите собствени цели? Например, за да разбереш кое ще е следващата търсена стока? Какво искат хората, какви оферти искат да получават, какво ги кара да пазаруват?\", обясни  тя . Миналата година  ЕК нареди \"Амазон\"  да възстанови невнесени данъци в размер на 250 млн. евро, защото незаконно се е възползвала от данъчни облекчения в Люксембург.", "date": "2018.09.20", "title": "Брюксел разследва дали \"Амазон\" злоупотребява с данни, взети от търговци"}
{"url": "https://www.dnevnik.bg/politika/2018/09/20/3314145_parlamentut_smeni_trimata_ministri/", "text": "Росен Желязков бе избран за министър на транспорта на мястото на Ивайло Московски, регионалният министър Николай Нанков беше сменен с депутата Петя Аврамова, а Младен Маринов стана министър на вътрешните работи на мястото на Валентин Радев. Парламентът гласува след близо 3 часа дебати. Всяка оставка на министър се гласуваше отделно след предложение на НФСБ. Партията на Валери Симеонов гласува \"против\" оставките, но подкрепи новите министри. За назначаването гласуваха ГЕРБ, \"Обединени патриоти\" и \"Воля\". БСП и ДПС бяха против. Министрите бяха представени от вицепремиера Томислав Дончев, тъй като премиерът Бойко Борисов е в Австрия. По време на дебатите Драгомир Стойнев от БСП и негови колеги поискаха номинираните за министри да обявят какви ще са политиките им и първите си действия. \"Няма основание и няма как да се изисква предварително представяне на концепции. Не сме в процедура на публичен подбор\", отговори им председателят на правната комисия Данаил Кирилов (ГЕРБ). \"Очевидно е, че кандидатите са поканени, за да отговарят на въпроси\", заяви Кирилов. Зам.-председателят на групата на БСП в парламента Крум Зарков попита каква е оценката на Младен Маринов за действията на полицията в Радомир при ареста на журналистите от \"Биволъ\". \"В световната преса се появиха заглавия, че журналисти, извършващи разследвания, са задържани от полицията. Коментарите бяха, от една страна, възможно ли е в страна от ЕС да се задържат журналисти и, от друга, що за логика е това гражданин да подаде сигнал за престъпление и да бъде задържан самият той\", каза Зарков. Зам.-председателят на парламента Емил Христов, който председателстваше заседанието, му отговори, че Младен Маринов може и да отговори, но въпросът е за парламентарен контрол. \"Това не е свързано с визията на Младен Маринов за развитието на МВР\", каза Христов. ДПС: Предсрочните избори са неизбежни \"Във време, когато обществото има нужда от промяна и адекватни държавнически решения, сме принудени да се занимаваме с министерски оставки с цел запазване на властта, тоест с отлагане на неизбежното\", каза председателят на ДПС Мустафа Карадайъ. Според него трите министерски оставки ще тушират напрежението, това е очакването на управляващите, но няма да се случи. \"Противопоставихте български граждани, дадохте власт на национализма и популизма. Възприехте ги и ги превърнахте в своя кауза\", каза Карадайъ. Според него сегашното управление е разрушило малкото останало доверие в институциите и с това е предизвикало криза на държавността. \"Тя е може би най-тежката не само в новата история на България\", смята Карадайъ. \"Предсрочните избори са неизбежни. Нито оставки, нито предсрочните избори сами по себе си са решение\", заключи председателят на ДПС. Сидеров похвали Маринов, когото познава от уличните му сблъсъци Волен Сидеров похвали номинирания за министър на вътрешните работи Младен Маринов, който се е държал много професионално в уличния сблъсък на Сидеров преди години, когато Маринов беше шеф на Столична дирекция на вътрешните работи. През 2015 г. в нощта на местните избори лидерът на \"Атака\" нахлу във фоайето на НАТФИЗ, за да търси мъж, за когото твърдеше, че го е ударил.", "date": "2018.09.20", "title": "Парламентът смени тримата министри"}
{"url": "https://www.dnevnik.bg/bulgaria/2018/09/20/3314147_kratki_novini_nepulnoleten_e_osuden_na_8_godini_zatvor/", "text": "Повече училища да предлагат дуално обучение, гласува парламентът С 84 гласа \"за\" и 15 гласа \"въздържал се\" парламентът прие на първо четене промени в Закона за професионалното образование, с които се регламентира партньорството между образователните институции и работодателите. Предвижда се актуализиране на учебните програми на всеки 5 години според изискванията на бизнеса. Освен това се разширява обхвата на училищата, които могат да предлагат дуално обучение. Регламентират се функции на наставника, които работи с учениците от страна на работодателя. Четвърти член на групата по делото \"Винпром Карнобат\" остава окончателно в арестa Цветан Колев - четвъртият обвинен за участие в престъпната група по делото \"Винпром Карнобат\", остава окончателно в ареста. С най-тежка мярка за неотклонение са и собственикът на групата компании около \"Винпром Карнобат\" Миню Стайков, неговият роднина Белун Хазърбасанов и собственикът на имота, където е бил разположен  заводът за цигари без бандерол , Иван Димитров. Четиримата са обвинени за продажба на акцизни стоки без бандерол, данъчни престъпления и пране на пари. Разследващите свързват Колев с производството на цигари в нелегалната фабрика в Карнобат и продажбата им на черния пазар. Според съда може да се направи обосновано предложение, че Колев е извършил престъплението, в което е обвинен, както и че има опасност да извърши друго престъпление. Неговата мярка се гледа отделно от тези на другите трима, защото бе издирван от полицията, която все още търси други трима, сред които и сина на Миню Стайков – Стайко. Скоростно и без дебати Съдебният съвет прие изпълнението на евромерките  Висшият съдебен съвет (ВСС) прие с пълно единодушие \"Актуализирана информация за изпълнение на препоръките от доклада на Европейската комисия от януари 2017 г.\". Цветинка Пашкунова съобщи накратко какво е изпълнено. За продължаване на реформата тя посочи инициирането от съвета на законодателни промени, преместване на щатове от нисконатоварени в по-високонатоварени места, както и иницииране на процедури по преместване. Бе подчертана и замяната на 11 районни прокуратури с териториални отделения по инициатива на главния прокурор Сотир Цацаров. От отчета се разбра, че към края на юли има 24 висящи дисиплинарни производства срещу следователи и прокурори. Срещу съдии има 4 дисциплинарни производства. Никой от членовете на съвет не се изказа по изнесената информация и така докладът ще бъде изпратен на правосъдния министър Цецка Цачева. Непълнолетен е осъден на 8 г. затвор за убийство на 11-годишно момиче Малко повече от година след  убийството на 11-годишно момиче в асансьор в Бургас  беше издадена осъдителна присъда. Обвиняемият, който е непълнолетен и  в момента на извършването на престъплението е бил на 15 години , получи осем години затвор от Окръжния съд в морския град. Съдът прие доказателствата на прокуратурата, че младежът е пробол умишлено с нож във врата момичето, като смъртта ѝ настъпила по особено мъчителен за нея начин. Присъдата може да бъде обжалвана пред Апелативния съд в Бургас. Максималната присъда по закон за непълнолетни извършители на престъпление е 10 години.", "date": "2018.09.20", "title": "Кратки новини: Непълнолетен е осъден на 8 г. затвор за убийството на 11-годишно момиче"}
{"url": "https://www.dnevnik.bg/razvlechenie/2018/09/20/3314148_kari_fukunaga_ot_istinski_detektiv_shte_rejisira/", "text": "Кари Фукунага ще бъде режисьорът на следващия филм за  Джеймс Бонд , след като Дани Бойл се отказа от позицията. Снимките ще започнат през март 2019 г., а филмът трябва да бъде разпространен на 14 февруари 2020 г., като засега забавянето е само с три месеца, пише в. \"Гардиън\". Бойл напусна проекта през август заради \"творчески различия\". Фукунага е известен с работата си по \"Безродни зверове\" и първия сезон на сериала на HBO \"Истински детектив\". Той е бил сценарист и на  \"То\" от 2017 г. В ролята на Бонд за пети пореден път ще влезе Даниъл Крейг, макар че след създаването на \"Спектър\" през 2015 г. да твърдеше, че по-скоро  би си отрязал ръката, отколкото да играе Бонд  още веднъж. За някои хора решението на  Дани Бойл да се откаже от продукцията  не бе изненада. През 2013 г. той каза пред Би Би Си, че не би бил правилният избор за режисьорското място на филм за Джеймс Бонд. А през 2012 г. на въпроса дали би се заел с филм за известния шпионин той отговори отрицателно, като допълни, че не е много добър в работата с толкова големи бюджети.", "date": "2018.09.20", "title": "Кари Фукунага от \"Истински детектив\" ще режисира следващия \"Джеймс Бонд\""}
{"url": "https://www.dnevnik.bg/evropa/2018/09/20/3314154_airbnb_se_suglasi_da_izpulni_iskaniiata_na_brjuksel_za/", "text": "В отговор на призива,  отправен през юли от Европейската комисия  и органите за защита на потребителите в ЕС, Airbnb поема ангажимент да направи необходимите промени в своите правила и да подобри представянето на цените на своята платформа, предаде пресслужбата на Еврокомисията. Дружеството трябва да въведе тези промени на своя уебсайт до края на декември 2018 г. за всички езикови версии на езици на ЕС. Прозрачност на цените  Airbnb пое ангажимент да представя общата цена на резервациите, включително допълнителните такси, например таксите за обслужване и почистване. Когато не е възможно крайната цена да се изчисли предварително, платформата ще информира потребителя, че може да има допълнителни такси. Също така Airbnb се ангажира да посочва ясно дали дадена оферта е от домакин, който е частно лице, или от професионалист, тъй като правилата за защита на потребителите са различни в двата случая. По-ясни условия  Airbnb пое ангажимент за поредица от промени в своите условия за ползване на услугата, за да ги приведе в съответствие с правилата на ЕС за защита на потребителите: - ще бъде ясно, че потребителите могат да се възползват от всички налични средства за правна защита, и по-конкретно от правото си да предявят иск срещу домакин, в случай че пострадат или претърпят други вреди; - Airbnb ще посочва ясно на потребителите, че те имат право да заведат дело срещу платформата в съдилищата в своята страна на пребиваване; - Airbnb ще трябва да информира потребителите, когато реши да прекрати даден договор или да премахне съдържание, и ще им предоставя право на обжалване и на обезщетение, ако е уместно. Очаква се дружеството да завърши своите предложения и до края на декември 2018 г. да въведе промените за всички езикови версии на езици на ЕС/Европейското икономическо пространство. В случай на неизпълнение, органите за защита на потребителите могат да решат да прибягнат до принудителни мерки.", "date": "2018.09.20", "title": "Airbnb се съгласи да изпълни исканията на Брюксел за защита на потребителите"}
{"url": "https://www.dnevnik.bg/photos/2018/09/20/3314089_fotogaleriia_grenlandiia_i_globalnoto_zatopliane/", "text": "Фотографът на \"Ройтерс\" Лукас Джаксън е снимал изригващи вулкани, последствия от урагани и войни, но сам споделя, че никога не се е чувствал толкова малък, колкото когато документира ефектът на климатичните промени върху ледниците в Гренландия.", "date": "2018.09.20", "title": "Фотогалерия: За Гренландия и глобалното затопляне от първо лице"}
{"url": "https://www.dnevnik.bg/sport/2018/09/20/3314207_za_pruv_put_v_istoriiata_dva_otbora_oglaviha/", "text": "Два отбора оглавиха световната ранглиста на ФИФА за пръв път от създаването й през 1993 г. Световният шампион Франция и бронзовият медалист от мондиала Белгия се изравниха на върха след първите мачове от Лигата на нациите. Френските футболисти записаха равенство с Германия (0:0) и  победа срещу Холандия (2:1) . Белгийците изиграха един мач в Лигата на нациите - победа с 3:0 срещу Исландия, а преди това надиграха Шотландия с 4:0 в контролна среща. Изравняването на Белгия с Франция е единствената промяна в топ 10 на световната ранглиста. Двата отбора имат по 1729 точки, а Бразилия заема третата позиция с 1663. Хърватия, Уругвай, Англия, Португалия, Швейцария, Испания и Дания допълват челната десетка. Българският национален отбор се изкачи до 44-ото място. Тимът, воден от Петър Хубчев, напредна с три позиции при обновяването на класацията на ФИФА за септември след добрия старт в Лигата на нациите. Българският отбор има пълен актив от шест точки след първите си две срещи в група 3 от третата по сила дивизия на новия турнир на УЕФА. Националите  спечелиха с 2:1 като гости на Словения с 2:1 , след което  надиграха Норвегия с 1:0 у дома . С тези две победи тимът на Хубчев събра 1430 точки. 1. Белгия - 1729 т. 1. Франция - 1729 т. 3. Бразилия - 1663 т. 4. Хърватия - 1634 т. 5. Уругвай - 1632 т. 6. Англия - 1612 т. 7. Португалия - 1606 т. 8. Швейцария - 1598 т. 9. Испания - 1597 т. 10. Дания - 1581 т.", "date": "2018.09.20", "title": "За пръв път в историята два отбора оглавиха световната ранглиста на ФИФА"}
{"url": "https://www.dnevnik.bg/sviat/2018/09/20/3314213_britanskoto_razuznavane_e_proniknalo_v_belgiiskite/", "text": "Британската служба за електронно разузнаване GCHQ е проникнала в мрежите на държавния белгийски телекомуникационен оператор \"Белгаком\" през 2013 г., съобщават местни медии. Изводите са на белгийската федерална прокуратура и са залегнали в поверителен доклад, връчен на министерството на правосъдието. Британците са успели да отклонят сигнала между мобилните телефони, присъединили се към клетки на телекомуникационното дружество. Отбелязва се, че за целта британците са заразили с вируси компютрите на ръководители на дружеството, както и на служители по поддръжката и сигурността. Заразяването било извършено чрез съобщения от платформата \"Линкдин\" (LinkedIn). Прокуратурата е успяла да проследи операцията благодарение на данни, оповестени от бившия сътрудник на разузнаването на САЩ Едуард Сноудън. Според цитирани експерти е най-вероятно разрешението за операцията да е било издадено от \"много високо ниво, най-вероятно британския министър на външните работи\". В последните години неколкократно бе съобщено за проникване в електронните системи на министерствата на външните работи и на отбраната, както и на премиера на Белгия и в \"Белгаком\". В някои от информации се намекваше, че намесата е на Агенцията за национална сигурност (АНС) на САЩ. За АНС бе изяснено, че в тясно сътрудничество с британските колеги е прихващала комуникации на германския канцлер Ангела Меркел, френския президент (2007-2012 г.) Никола Саркози, генералния секретар на ООН Бан Ки Мун, дългогодишния италиански премиер Силвио Берлускони, израелския министър-председател Бенямин Нетаняху. /БТА", "date": "2018.09.20", "title": "Британското разузнаване е проникнало в белгийските телекомуникации"}
{"url": "https://www.dnevnik.bg/sviat/2018/09/20/3314222_seul_shte_pusne_televizionen_kanal_s_istorii_ot/", "text": "Нов кабелен телевизионен канал, специализиран в програми за Северна Корея, ще бъде пуснат в началото на следващата година в Южна Корея, съобщи агенция \"Йонхап\". Каналът ще се занимава с тематика, свързана със севернокорейското общество, култура, туризъм и храни, и ще излъчва предавания за обединението на двете Кореи, заяви неговият подготвителен комитет, оглавяван от корейско-американския журналист Джин Чеон-гьо. Сред съветниците на комитета са бившият южнокорейски министър на националното обединение Джеон Се-хьон и бившият ръководител на националната разузнавателна служба И Джон-чан. Министерството на културата, спорта и туризма на Южна Корея и Корейската туристическа организация подписаха споразумение с ръководствата на 13 общини, разположени покрай строго охраняваната демилитаризирана зона, разделяща Северна и Южна Корея. То предвижда нейното превръщане в активна зона за мирен туризъм. Там ще се изградят нови туристически обекти и атракции, както и туристически маршрути с ново съдържание. За целта е създаден специален координационен съвет начело със заместник-министъра на културата Ро Те-кан, предаде агенция Йонхап. В момента  демилитаризираната зона , противно на името си, е практически девствена територия, в която от 70 години почти не е стъпвал човешки крак, и е осеяна с минни полета. Нейното съживяване ще стане възможно като един от резултатите на процеса на мирен диалог между двете корейски държави, разделени и враждуващи от 70 години. Проектът е обявен по време на третата за тази година среща между лидерите на двете страни, провеждаща се в Пхенян. / БТА", "date": "2018.09.20", "title": "Сеул ще пусне телевизионен канал с истории от Северна Корея догодина"}
{"url": "https://www.dnevnik.bg/politika/2018/09/20/3314226_novite_ministri_se_obiaviha_za_priemstvenost/", "text": "Веднага след като бяха избрани и положиха клетва,  новите министри Росен Желязков, Младен Маринов и Петя Аврамова  и предшествениците им Ивайло Московски, Валентин Радев и Николай Нанков тръгнаха към сградите на ресорните министерства. В кулоарите на парламента новите титуляри направиха кратки коментари пред журналисти, че ще разчитат на приемствеността и ще работят по приоритети като ефективност и технологично обновяване. Новият министър на транспорта Росен Желязков заяви, че ще създаде условия за необходимата приемственост и ще внесе успокоение в работата. След това щял да се заеме с приоритетите. Според предшественика му Ивайло Московски секторът е тежък, но устойчив, а Желязков имал лични качества да се справи. Той пожела на новия министър успех при модернизирането на железниците. Според Московски предизвикателство пред наследника му е да координира работата на институциите за \"подобряването на ситуацията\" при пътя край Своге. \"Звучи обидно да се броят жертвите. И един-единствен човек да има загинал, трябва да се вземат мерки\", обяви Московски. Той не каза дали ще се върне в парламента и отказа да отговаря дали ще става посланик, или ще ходи в Черноморската банка за търговия и развитие. \"Ще разчитам на приемствеността, защото в системата трябва да продължи това, което се прави\", обяви новоизбраният вътрешен министър Младен Маринов. Той каза още, че ще се заеме с човешкия ресурс и технологичното обновяване, като му предстои среща със синдикатите. Предшественикът му Валентин Радев се връща като депутат от ГЕРБ в Народното събрание, където ще участва в комисиите по вътрешен ред и сигурност и по отбрана. Новоизбраният министър на регионалното развитие и благоустройството Петя Аврамова обяви за свои приоритети ефективността, качеството и контрола. Докато не встъпи в длъжност, тя отказа да коментира катастрофата край Своге, която доведе до смените в кабинета. \"Първо искам да благодаря на премиера. Ще държа на приемствеността\", обяви Аврамова. Нито новият министър, нито предшественикът й Николай Нанков не отговориха категорично дали той може да остане зам.-министър, но тя обяви, че иска да се ползва опита и знанията му.", "date": "2018.09.20", "title": "Новите министри се обявиха за приемственост, ефективност и технологично обновяване"}
{"url": "https://www.dnevnik.bg/politika/2018/09/20/3314233_borisov_vidia_razdvoenie_na_lichnostta_v_bsp_po_temata/", "text": "Премиерът Бойко Борисов разкритикува президента Румен Радев и лидера на БСП Корнелия Нинова за позицията им по европейските санкции срещу Унгария. Преди началото на неформалната среща на лидерите на Европейския съвет в Залцбург той обяви, че в България двамата казват, че застават зад правителството на Виктор Орбан, но евродепутатите от левицата са гласували в подкрепа на санкциите, като припомни, че единствено представителите на ГЕРБ и ВМРО в Европарламента са гласували в защита на унгарския премиер.  \"Явява се едно раздвоение на личността в БСП. Техните евродепутати гласуват едно, а в България лидерът им Корнелия Нинова говори друго\", каза Борисов, визирайки  вчерашната позиция на Нинова,  че подкрепя правителството да излезе с позиция срещу налагане на санкции срещу Унгария. Според премиера тази тема се обсъжда само в България, като се \"разиграва една голяма драма\". По думите му санкциите не са в дневния ред на Европейския съвет и дори не се обсъждат в кулоарите. Борисов отново повтори позицията си,  че решението за изготвяне на позиция на правителството срещу европейските санкции срещу Унгария е взето на оперативно заседание вчера. Самата позиция щяла да бъде изготвена, когато се стигне до гласуването на санкциите, което според него можело да стане поне след две години. Президентът да си направи партия и да излезе на избори Министър-председателят  не прие критиката на Радев за избора му за нов вътрешен министър  в лицето на Младен Маринов. Според президента \"управляващото мнозинство поемат отговорност за кадрово решение, което се приема критично от обществото\". \"Чакам един ден да аплодирам президента, ако не повтори нещо казано от Нинова. Хайде най-накрая да си направи партия или да оглави БСП, да излезе на избори, да управлява и да се докаже\", заяви Борисов. Обсъждане преди изпляскване в медиите Той коментира и думите на коалиционния си партньор Волен Сидеров, който обяви, че началникът на кабинета му Румяна Бъчварова влияела на решенията му за кадровите промени в кабинета. \"Сидеров много добре знае кой може да ми влияе. Хубаво е да се обсъжда нещо преди да го изпляскат в медиите. Нали те (бел. ред. \"Обединени патриоти\") държаха на диалога. Тя (бел. ред. Румяна Бъчварова) стана наскоро баба и като четат с роднините ѝ подобни неща, е страшно потискащо за тях\", добави премиерът. Борисов не знаел за биографията на Манолев Бойко Борисов уточни, че лично е движил всичко по предложението Александър Манолев да стане министър на транспорта, както и за смяната му. По думите му, когато го е номинирал, не знаел нищо за нещата, заради които той оттеглил кандидатурата си. \"Казах му, че не искам още с назначаването му първите въпроси, които му задават, да са свързани с тези обвинения\", заяви премиерът. В деня на отказването на Манолев да бъде министър на транспорта в публикация на сайта на вестник \"Капитал\" беше изнесено, че  в миналото си той има инциденти на пътя , граничещи с хулиганство, както и интересни съдружници от сенчестия бизнес.", "date": "2018.09.20", "title": "Борисов видя раздвоение на личността в БСП по темата със санкциите срещу Унгария"}
{"url": "https://www.dnevnik.bg/biznes/2018/09/20/3314219_nad_edna_chetvurt_ot_firmite_se_strahuvat_ot_falit/", "text": "През последните две години по 4% от фактурите, които българските фирми са издали, не са били осребрени, а всяка пета е платена със закъснение. Това сочат данните от изследване на навиците на плащане в Европа, изготвено от компанията за индивидуализирани финансови услуги EOS Груп. България е на първо място в Европа по дял на фирмите, които се опасяват от фалит заради забавени плащания, сочи проучването. Всяка четвърта компания в страната очаква да спре да работи заради просрочия на контрагентите като делът им нараства с два процентни пункта за година. Близо 60 на сто от компаниите отчитат, че забавените плащания намаляват печалбите им, 47% изпитват недостиг на ликвидност, а също толкова се налага да увеличат разходите си за лихви, съобщи Райна Миткова, изпълнителен директор на ЕОС България. По думите й, ако едно вземане не е събрано в рамките на девет месеца, е твърде вероятно това да не стане никога. За да компенсират тези негативни ефекти, 27% от компаниите ограничават инвестициите, всяка четвърта съкращава служителите или не наема нови, а почти същия дял вдигат цените. Средно българският бизнес получава парите си с 18 дни закъснение, а заедно с обичайното отложено плащане от средно 35 дни, забавата достига 53 дни, отбеляза Миткова. Причина за забавянето при фирмите е фактът, че длъжникът от своя страна също не може да събере своите вземания. Лошите дългове на гражданите най-често възникват поради слаба финансова грамотност и неумение да управляваш личния си бюджет. Миткова припомни, че по данни от други изследване средният длъжник в България е млад мъж с доход от 1000 - 1500 лв., работещ перспективна работа, например в IT индустрията, който харчи неразумно за технологични устройства. Близо половината (44%) от българските компании ползват услугите на колекторски фирми, за да съберат вземанията си. Данните за миналата година сочат, че благодарение на специализираните агенции за управление на дългове са събрани 11.1% от оборота на компаниите, което поставя България на първо място в Източна Европа, каза Миткова. Изследването \"Навици на плащане в Европа 2018\" се провежда за 11 път съвместно с независимия институт за пазарни проучвания Kantar TNS сред 3400 компании от търговията, индустрията и услугите в 17 европейски държави. Средно в Източна Европа се плащат в срок 78% от фактурите при 76% в България.", "date": "2018.09.20", "title": "Над една четвърт от фирмите се страхуват от фалит заради просрочени вземания"}
{"url": "https://www.dnevnik.bg/sport/2018/09/20/3314142_sofiia_shte_prieme_festival_na_ekstremnite_sportove/", "text": "Центърът на София ще приеме този уикенд четвъртото поредно издания на  \"Екстрийм фест\" . Фестивалът, който е част от инициативата \"София 2018 - европейската столица на спорта\", ще се проведе в Княжеската градина около Паметника на съветската армия. Събитието ще предложи над 30 дисциплини с екстремни активности, практикувани в градска среда. Стартът на фестивала ще бъде даден в събота от 12 часа, а програмата ще завърши в неделя вечерта.  Тази година фестивалът ще премине под мотото \"Да запазим чистия въздух на София\", като от програмата отпадат моторните изпълнения. \"Сега всички подобни събития са съобразени с екоизискванията и с целта градът да стане по-чист, по-зелен и по-приятен за живеене\", съобщават организаторите. Всеки желаещ ще може да се включи в демонстрации и уроци в различните дисциплини. Сред дейностите са скок с бънджи, катерене по стена, спускане по въже, скок върху въздушна възглавница, фрийрън, лонгборд, кънки, бъбъл футбол и сумо битки. За любителите на моторните спортове са предвидени автомобилни симулатори и RC колички с дистанционно управление. Ще има още уроци по безопасно шофиране и активности по скейт, блейд, BMX , Break Dance и баскетбол. И през тази година ще има базар на изкуствата, където да бъдат представени ръчно изработени произведения от различни автори и ателиета.", "date": "2018.09.20", "title": "София ще приеме фестивал на екстремните спортове през уикенда"}
{"url": "https://www.dnevnik.bg/sviat/2018/09/20/3314241_trump_napadna_ostro_ministura_na_pravosudieto_che_ne/", "text": "Американският президент  Доналд Тръмп  предприе една от най-яростните си атаки срещу назначения от самия него министър на правосъдието Джеф Сешънс, предаде ДПА.  В интервю по телевизия \"Хил.ТВ\" вчера той се оплака, че \"нямам министър на правосъдието\". Тръмп не за първи път излива гнева си от решението на министъра през март 2017 г. да се откаже да контролира т.нар. \" руско разследване \" на специалния прокурор  Робърт Мюлър  и да предаде тази функция на своя заместник Род Розенстейн. По този начин Сешънс фактически се отказа да защитава президента, заради което всъщност бе номиниран от него.  В интервюто си Тръмп се оплаква, че това, което Сешънс направи, било \"много нечестно\" и че той е \"силно разочарован\" от него.  Анализатори, цитирани от ДПА, предполагат, че последните нападки на президента може би подготвят почвата за уволнението на Сешънс. Самият министър засега не е отговорил на тези изявления. / БТА", "date": "2018.09.20", "title": "Тръмп нападна остро министъра на правосъдието, че не го защитава"}
{"url": "https://www.dnevnik.bg/bulgaria/2018/09/20/3314265_muj_i_jena_biaha_zadurjani_zaradi_prodajba_na_nad_90/", "text": "Мъж и жена бяха задържани в София за продажба в интернет на старопечатни книги с характеристики на движими културни ценности, съобщават от Министерство на вътрешните работи. В хода на разследването е установено, че 61-годишна жена е предлагала старопечатна книга \"Рибен буквар\" от д-р Петър Берон, издание от 1847 г., без произведението да е регистрирано и идентифицирано съгласно законовите изисквания. Обявената й цена е била 1500 лв. Изготвената съдебна експертиза в Национална библиотека \"Св. св. Кирил и Методий\" е потвърдила, че иззетата книга е автентична и не е регистрирана съгласно нормативната уредба. Жената е задържана за 24 часа. Три дни по-рано - на 17 септември, при полицейска операция е задържан и 44-годишен мъж. Полицията е установила, че чрез интернет сайт и в антикварна книжарница в София, мъжът е предлагал за продажба над 90 старопечатни български книги от периода 1806 - 1878 година, притежаващи характеристики на движими културни ценности, но не са регистрирани и идентифицирани съгласно изискванията на Закона за културното наследство. Иззети са голяма част от предлаганите произведения от известни Народни будители, като: \"Сборник Български Народни песни\" от 1857 г. на братя Миладинови и \"Български грамоти\" от 1845 г. на Васил Априлов, обявени за продажба по 4000 лв., Горски пътник\" от 1857 г. на Г.С. Раковски, продавана срещу 2750 лв., \"Христоматия\" от 1852 г. на Неофит Рилски, обявена за 1100 лв., \"Криворазбраната цивилизация\" от 1871 г. на Добри Войников, предлагана срещу 640 лв., множество старопечатни библии и църковна литература, както и други произведения и преводи на видни български възрожденци, за които са назначени съответните експертизи. Събраните по двата случая материали са докладвани в Софийската градска прокуратура и работата по документирането им продължава под надзора на прокурор. По случаите са образувани досъдебни производства за престъпление по чл. 278а, ал. 1 от НК.", "date": "2018.09.20", "title": "Мъж и жена бяха задържани заради продажба на над 90 старопечатни книги"}
{"url": "https://www.dnevnik.bg/sviat/2018/09/20/3314236_trump_predlojil_na_ispaniia_stena_prez_sahara_za/", "text": "Американският президент Доналд Тръмп е предложил стена през пустинята Сахара, като решение за овладяване на притока африкански мигранти. Това съобщи испанският външен министър Жозеп Борел, цитиран от \"Ел паис\". Борел не уточни при какви обстоятелства е направен коментарът, докато разказваше за него във вторник по време на обяд, организиран от испански изследователски център. Според него обаче Тръмп казал: \"Постройте стена в Сахара,\" давайки пример със собствените си резултати по границата с Мексико. Мадрид обаче се противопоставя на тази стратегия, обясни Борел. Според президента на САЩ обаче Сахара \"не може да е по-широка от границата с Мексико\". Всъщност разстоянието от най-западната до най-източната точка на Сахара е близо 4800 км, а тази между САЩ и Мексико - около 3145 км. През пустинята преминаха десетки хиляди африкански мигранти тази година и по-голямата част от тях се насочиха към Мароко, за да влязат в Европа през Испания. \"Затварянето на пристанищата не е решение, нито изграждането на стена в Сахара, както ми предложи президентът Тръмп наскоро,\" бяха точните думи на Борел във видеозапис на сайта на \"Ел паис\". Според агенция \"Блумбърг\" никой в Белия дом не е пожелал да коментира. По време на обяда Борел каза оче, че  мигрантският проблем в Европа  \"няма да се реши в близко бъдеще, защото е (свързан с) идентичност, културен, въпрос на способност да се приеме различният\", пише \"Ел паис\".", "date": "2018.09.20", "title": "Тръмп предложил на Испания стена през Сахара за спиране на мигрантите"}
{"url": "https://www.dnevnik.bg/politika/2018/09/20/3314288_shte_ima_li_podkrepa_ot_pravitelstvo_za_ungariia_ili/", "text": "Дори и парламентът да одобри позиция, която задължава правителството да подкрепи Унгария, срещу която има  наказателна процедура , в Съвета на ЕС това няма да има задължителен характер. Това коментира в кулоарите на парламента министърът на финансите Владислав Горанов. Той обясни, че според Конституцията външната политика е отговорност на правителството. В петък искането за такова решение на парламента беше внесено от групите на \"Обединени патриоти\" и \"Воля\". Имаше ли решение на кабинета или нямаше? Вчера вицепремиерите Красимир Каракачанов и Валери Симеонов заедно с министъра на екологията Нено Димов съобщиха след заседанието на правителството, че са предложили на оперативно заседание да бъде изработена позиция на правителството в подкрепа на премиера на Унгария Виктор Орбан и това е решено единодушно. Няколко часа по-късно премиерът Бойко Борисов обясни от Залцбург, че решението е взето на оперативно заседание и  затова е без правна стойност . Според правилника на Министерския съвет предложение за решение на министри трябва да бъде разгледано на следващо заседание на кабинета. Министър Нено Димов каза днес в парламента, че е останал с впечатление, че решенията, взети на оперативно заседание, имат правна стойност, но добави, че не е юрист. Той е останал и с впечатление, че ще има решение и то ще бъде в подкрепа на Унгария. Борисов уточни, че самата позиция пък ще се изготви \"някой ден\", възможно - след години, когато такива санкции бъдат наложени. Борисов дори отправи критики срещу Орбан за кампанията срещу Централноевропейския университет в Будапеща и за твърдото отношение към мигрантите. Борисов критикува Радев и Нинова  Премиерът Бойко Борисов  разкритикува днес президента  Румен Радев и лидера на БСП Корнелия Нинова, които са срещу европейските санкции срещу Унгария. Преди началото на неформалната среща на лидерите на Европейския съвет в Залцбург той обяви, че в България двамата казват, че застават зад правителството на Виктор Орбан, но евродепутатите от левицата са гласували в подкрепа на санкциите, като припомни, че единствено представителите на ГЕРБ и ВМРО в Европарламента  са гласували в защита  на унгарския премиер. Сидеров иска решение на Коалиционен съвет Коалиционният партньор Волен Сидеров повдигна темата по време на дебатите за смяна на министри. \"Вчера не е имало решение на Министерския съвет, имало е обсъждане, след което моите колеги слязоха и обявиха своята позиция. Аз съм говорил с премиера, той има готовност да застане на позицията на националната идентичност и на традиционните ценности\", каза Волен Сидеров от парламентарната трибуна. След това в кулоарите добави, че ще постави въпроса на първия Коалиционен съвет. Той пророкува, че партиите, които сега участват в либерален или социалистически алианси, ЕНП, ще претърпят преформатиране. \"Ще видим ново управление на Европа - консервативно, патриотично, националистическо\", предрече Сидеров. Цветанов: Наказание, но не тежко, да не повлияе на изборите Това, към което трябва да се придържаме като страна, е Унгария да не бъде наказана тежко и да препоръчаме диалогът да бъде по-интензивен, коментира председателят на групата на ГЕРБ в парламента Цветан Цветанов. Попитан дали има разнобой в кабинета в позицията за Унгария, Цветанов каза: \"Това е тема, която и към настоящия момент няма решение от лидерите на ЕС. Това е изключително чувствителна тема за периода, в който се намира ЕС. И ние днес трябва да бъдем много ясни в позициите си и да декларираме, че сме за интегриран и силен Европейски съюз. Затова критиките към всяка една държава членка са добри, ако бъдат градивни и всеки направи своята самооценка\", смята Цветанов. Според него сега няма да има гласуване за санкции срещу Унгария в Съвета на ЕС. Цветанов е на мнение, че Унгария \"не трябва бъде наказана толкова тежко, защото това преди европейските избори ще създаде други настроения и усещания за националистическите и популистките партии е ЕС\". Според източници в ГЕРБ темата за подкрепа на Унгария  се използва предизборно .", "date": "2018.09.20", "title": "Ще има ли подкрепа от правителството за Унгария, или не - разнобоят продължава"}
{"url": "https://www.dnevnik.bg/politika/2018/09/20/3314256_noviiat_vutreshen_ministur_obiavi_za_prioritet/", "text": "В МВР трябва да има реформи и ще продължи да има, но е важно укрепването на професионалната структура. Акцент и приоритет ще ми бъде обучението с практическа насоченост, за да се повиши капацитетът на полицаите, работещи на терен. Това заяви новият министър на вътрешните работи Младен Маринов, след като прие поста от Валентин Радев, под чието ръководство бе главен секретар на ведомството. Сред акцентите в програмата му е намаляване на броя катастрофи и жертвите на пътя. \"Ще работя за това да има ясно разграничаване на отговорността\", каза Маринов. Той посочи, че първата му среща днес ще бъде със синдикатите. Новият вътрешен министър заяви, че осъзнава отговорността, която поема. По думите му министерството е изградено на две колони - политическата и професионалната, и ще търси баланс между тях. Ще работи и за купуване на лични средства за защита на полицаите. Радев подари на своя наследник \"основното оръжие\" - химикал, с който щял да подписва много актове. Предаде му и тиролска шапка - символ на сътрудничеството между Естония, България и Австрия, които председателстват последователно Съвета на ЕС. Маринов от своя страна подари на бившия вече министър колаж със снимки, направени по време на съвместната им работа. Церемонията по предаване на поста в МВР премина емоционално, като бившият главен секретар едва сдържа сълзите си. Той благодари на семейството си. \"Може би не съм бил най-добрият баща, но предполагам, че това съм го правил, за да могат други семейства да се чувстват сигурни\", каза Маринов и добави, че ще разчита на подкрепата на Валентин Радев и залага на приемствеността във ведомството. Радев оцени работата на министерството в своя мандат като добра и благодари на заместниците си и цялото професионално ръководство. По-рано през деня парламентът одобри три смени в кабинета - освен във вътрешното министерство рокади има и в регионалното и транспортното ведомство. Заради катастрофата в Своге, при която загинаха 17 души, с поста се разделиха и транспортният министър Ивайло Московски и този на регионалното развитие Николай Нанков. За какво се обявиха веднага след полагането на клетва тримата нови министри четете  тук .", "date": "2018.09.20", "title": "Новият вътрешен министър обяви за приоритет обучението на полицаите"}
{"url": "https://www.dnevnik.bg/skorost/2018/09/20/3314287_trioto_berlingo_partner_kombo_e_noviiat_van_na_godinata/", "text": "Разработеният съвместно от \"Ситроен\", \"Пежо\" и \"Опел\" модел, продаван като  \"Берлинго\" ,  \"Партнер\"  и  \"Комбо\"  от трите марки, беше избран за международен ван на годината на изложението за лекотоварни автомобили в Хановер. Изборът е направен от международно жури, състоящо се от 25 журналисти от 25 европейски страни. За \"Пежо\" и \"Ситроен\" това е пето отличие ван на годината, а \"Опел\" има три победи в конкурса. Мултифункционалният автомобил се предлага в две дължини - 4.40 и 4.75 метра. Новият ван на годината може да е както в товарна версия, така и в пътническа. Има и лекотоварна. При положение че ще се използват за пренос основно на товари, \"Берлинго\", \"Партнер\" и \"Комбо\" в своята къса версия предлагат обем от 3.30 до 3.80 кубика, което е достатъчно за събирането на две европалета. Дългата версия има товарен капацитет от 3.90 до 4.40 кубика. Товароносимостта на гамата е между 650 кг и 1 тон. Пътническите версии могат да са с пет или седем места. Автомобилът може да тегли прикачен товар с тегло до 1500 кг. За да се гарантират възможно най-безопасни условия на шофиране, поръчаните с теглич модификации се предлагат серийно с електронна система за стабилизиране на прикачения товар. Гамата от мотори на \"Ситроен Берлинго\", \"Пежо Партнер\" и \"Опел Комбо\" включва 1.2 бензин (със 110 и 130 коня) и 1.5 дизел (75, 100 и 130 коня). Двата най-мощни двигателя могат да се комбинира с нова осемстепенна автоматична скоростна кутия. Системите за гарантиране на безопасното пътуване са до 19. \"Берлинго\", \"Партнер\" и \"Комбо\" предлагат редица уеб базирани услуги в помощ на мениджърите на автопаркове.", "date": "2018.09.20", "title": "Триото \"Берлинго\", \"Партнер\", \"Комбо\" е новият ван на годината"}
{"url": "https://www.dnevnik.bg/sviat/2018/09/20/3314279_rusiia_anulira_gubernatorskite_izbori_v_primorskiia/", "text": "Изборите за губернатор на руския далекоизточен Приморски край са анулирани, съобщи днес Татяна Гладких, председател на регионалната избирателна комисия, говорила пред РИА \"Новости\". Вчера ЦИК  препоръча на местната комисия  да проведе нови избори с мотива, че на втория тур преди три дни не е бил осигурен подходящ контрол върху протоколите и не може да се разчита на достоверен резултат. Евентуалното решение за ново гласуване ще стане изпитание за цялата политическа система в Русия, пише \"Ведомости\", цитиран от БТА. В друг материал изданието напомня \"най-шумния изборен скандал от последните години\" в Приморски край \"заради вълшебната смяна на победителя в последния момент\" - кандидатът на компартията Андрей Ишченко, водещ в надпреварата, останал в крайна сметка зад временно изпълняващия длъжността губернатор Андрей Тарасенко и \"двете страни подали много жалби\". \"А тревожни сигнали има\" В неделя предстои втори тур в република Хакасия, Хабаровски край и Владимирска област; ако там се повтори същата ситуация, резултатите ще бъдат отменени, цитира всекидневникът председателката на комисията Ела Памфилова. \"А тревожни сигнали има!\" - добавила тя. Намесата на ЦИК повишава риска за втория тур в останалите региони - заинтересованите сили виждат, че един нежелан губернатор може да се махне, ако изборите бъдат развалени. Това е прецедент, коментира политологът Виталий Иванов. \"Отмяната на изборите не е изгоден сценарий, а единственият, спасяващ донякъде авторитета на властта\", смята той. Кремъл отстрани всички кандидати, които можеха да станат алтернатива на сегашните губернатори, затова неизвестни опозиционери успяха да влязат във властта на вълната на протестни нагласи. Те не изглеждат силни, но зад тях стоят партиите им, които ще трябва да осигурят бъдещата им дейност, посочва аналитикът Николай Петров. Партията на властта \"Единна Русия\" приветства решението на ЦИК за Приморски край, но нейният кандидат - местният вр. и.д. губернатор, се е объркал, прави противоречиви изявления и не се знае дали ще продължи борбата си за поста. Междувременно комунистическата партия ще настоява за ново преброяване на гласовете с оглед разкритите фалшификации, пише \"Комерсант\", цитиран от Би Би Си. Сигнали от Москва Ново преброяване наистина би донесло победа на кандидата комунист, смята правозащитникът Аркадий Любарев. Но след като окончателното решение е прерогатив на местната избирателна комисия, \"отговорността за резултата също пада върху тях\", добавя той. Политтехнолози са фалшифицирали изборите в Приморски край, за да спечели Кремъл, пише онлайн изданието \"Бел\". Според негови източници сценарият с отмяна на вота е бил измислен още по време на преброяването, когато се е разбрало, че кандидатът на \"Единна Русия\" губи втория тур. Тази стратегия е наложила и организирането на фалшификации. При всяко положение такива масови фалшификации като в Приморски край щяха да са невъзможни без разрешителен сигнал от Москва, твърди политологът Александър Кинев. Руската ЦИК препоръча на регионите, където ще има втори тур, да не докарват нещата до трети, отбелязва \"Независимая газета\".", "date": "2018.09.20", "title": "Русия анулира губернаторските избори в Приморския край след скандала с преброяването"}
{"url": "https://www.dnevnik.bg/evropa/2018/09/20/3314298_imigraciiata_e_osobeno_vajna_za_ikonomicheskiia_rastej/", "text": "Ограничаването на имиграцията ще навреди на икономическия растеж, твърди ново проучване на Citigroup и Oxford Martin School, цитирано от \"Файненшъл таймс\". Според него две трети от растежа на САЩ от 2011 г. са пряко следствие от миграцията. Във Великобритания, ако имиграцията бе замразена през 1990 г., така че броят на мигрантите да остане постоянен, икономиката щеше да е с поне 9% по-малка, отколкото е в момента. Това се равнява на реална загуба в брутния вътрешен продукт от над 175 милиарда паунда за 15 години. В Германия, ако имиграцията бе замразена по подобен начин, нетната икономическа загуба щеше да бъде 6%, или 155 милиарда евро. Във Великобритания възможността имигранти да започнат свой собствен бизнес е два пъти по-голяма от тази британци да го направят. Повече от половината американски стартъпи, оценявани на над 1 милиард долара, са основани от имигранти. Освен това в САЩ имигранти да основат компания, да създадат защитена с патент иновация или да спечелят Нобелова награда е два до три пъти по-вероятно, отколкото да го направят родени в САЩ хора. Имигрантите обикновено получават образованието си другаде и напускат страната преди пенсиониране, което означава, че размерът на плащаните от тях данъци е значително по-голям от този на получаваните социални помощи. Има обаче растящо разделение между позитивния икономически ефект и засилващото се негативно отношение към имиграцията. Причината е, че ползите не са равномерно разпределени. Миграцията тласна напред най-продуктивните региони, задълбочавайки регионалните неравенства. Според проучването отношението към миграцията често е откъснато от реалния й ефект. Страни с едни от най-ниските проценти на родени в чужбина хора като Полша и Унгария (и в двете под 2%) са най-силните противници на имиграцията, въпреки че и в двете държави раждаемостта е ниска, населението застарява и се увеличава недостигът на трудовия пазар. В същото време градове като Лондон и Мелбърн, където над една трета от населението е съставено от чужденци, са много по-гостоприемни в сравнение с малки населени места, в които мигрантите представляват по-нисък дял от населението. Някои политици използват растящия брой на мигрантите или изолирани случаи на престъпления, за да трупат подкрепа. Макар тези притеснения да трябва да бъдат изслушани и да се намери решение за тях, намаляването на имиграцията не е отговорът, казва един от авторите на доклада, според когото засилването на контрола единствено ще забави растежа, ще засили неравенствата, ще подкопае социалното сцепление и ще доведе до порочен кръг на допълнителен контрол.", "date": "2018.09.20", "title": "Имиграцията е особено важна за икономическия растеж, твърди проучване"}
{"url": "https://www.dnevnik.bg/citat_na_deniia/2018/09/20/3314316_citat_na_denia_v_spora_za_migraciiata_ne_govorim_za/", "text": "Ние не сме на пазара. Не говорим за килими, а за хора.\" Това заяви люксембургският премиер Ксавие Бетел пред репортери във  втория ден от срещата на европейските лидери в Залцбург , предаде ДПА, цитирана от БТА. Лидерите от ЕС обсъдиха възможността за финансов принос от страните членки, които отказват да приемат кандидати за убежище от главните държави на пристигане на мигранти в Южна Европа. \"Ако започнем (да говорим) колко струват мигрантите, това е срам за всички ни\", каза той. Италианският министър-председател Джузепе Конте също заяви, че не разглежда икономическите форми на солидарност като начин за решаване на миграционния въпрос. Според него икономическите приноси са само \"остатъчна възможност\". \"От значение е това, че има широко участие в механизма за преразпределение\", заяви той. Италия е част от страните в ЕС, които са против имиграцията, но нейното правителство иска преразпределение на кандидатите за убежище, а други твърдолинейни правителства като това на Австрия и други страни от Централна Европа са против механизъм за разселване на мигранти. Австрийският канцлер Себастиан Курц каза, че миграционният въпрос може да бъде решен само чрез съсредоточаване върху защитата на сухоземните и морските граници на ЕС. Той приветства  подкрепата на европейските лидери  за план за задълбочаване на сътрудничеството с Египет в момент, когато се полагат усилия за създаване на центрове в Северна Африка за спасени в Средиземно море мигранти. \"Това е огромна възможност, която би трябвало да използваме\", заяви Курц. \"Египет е готов да задълбочи диалога си с нас\", каза Курц и приветства това като \"нов важен етап\" в борбата с имиграцията в Европа, предаде \"Франс прес\". Той поясни, че освен с Египет европейските лидери са се съгласили да започнат преговори и с други северноафрикански страни, за да се борят с миграционния поток оттам към Европа. Страна - основателка на Арабската лига, Египет играе роля на модел в борбата с незаконното потегляне на мигранти към Европа, подчерта днес Курц. \"Египет е единствената страна от Северна Африка, която успя от 2016 г. да попречи на мигрантите да тръгнат от нейните брегове по море за Европа\", отбеляза той и приветства ефикасността на Кайро.", "date": "2018.09.20", "title": "Цитат на деня: В спора за мигрантите не говорим за килими, а за хора"}
{"url": "https://www.dnevnik.bg/sport/2018/09/20/3314321_konstantinov_tri_pobedi_shte_sa_nad_ochakvaniiata_na/", "text": "Селекционерът Пламен Константинов заяви, че националният отбор има нужда опитните волейболисти да поемат повече отговорност във важните моменти на предстоящите мачове. България започва участието си във втората фаза на световното  с мач срещу Иран в петък в 20.40 часа в София . \"Ако направим три победи, ще е над очакванията на всички, но не е невъзможно. Това им казах на момчетата - че им липсва малко вяра. Те в тази формация не са играли на големи първенства и може би им липсва вяра един към друг в някои по-тежки моменти. Казах им, че не можеш да спечелиш мач само срещу отбор, срещу който не вярваш, че можеш да спечелиш. Това е и най-сигурният начин да загубиш\", каза Константинов. \"Трябва да сме по-категорични в завършващата фаза на геймовете и в ключовите моменти да се поема да не казвам риск, но повече отговорност от опитните играчи\", посочи той. Според селекционера първостепенно значение ще има психологическото състояние на отбора, защото физически тези, на които ще разчита, ще издържат. Константинов смята, че колективът е на ниво. По думите му двубоят с Иран е основополагащ за втората фаза, където съперници са още САЩ и Канада. \"Хубаво би било да видим как ще започнем. Ако спечелим мача утре, ние няма какво да губим срещу американците. Естествено, те са най-добрият отбор в потока. Но ако започнем с победа, всичко може да се случи.\" До момента на световното селекционерът не е доволен единствено от  двубоя с Иран във Варна (1:3) . \"Знаехме, че този мач е ключов за класирането, че това е прекият ни конкурент, и може би това ни натежа. Направихме много грешки, повечето от които в първите два гейма. Цялата година нямаме такъв мач с 11 грешки в атака. И това натежа. Въпреки това и там имахме възможност да се върнем в мача в четвъртия гейм, но изпуснахме една-две важни ситуации\", каза Константинов. От състезателите единствено центърът Теодор Тодоров не е в добро състояние, тъй като е получил спазъм в мача с Пуерто Рико.", "date": "2018.09.20", "title": "Константинов: Три победи ще са над очакванията на всички, но са възможни"}
{"url": "https://www.dnevnik.bg/bulgaria/2018/09/20/3314367_za_letniia_sezon_sa_ustanoveni_nad_6_hil_narusheniia_v/", "text": "За активния летен сезон юни - август инспекторите от Изпълнителна агенция \"Главна инспекция по труда\" (ГИТ) са установили 6654 нарушения в морските ни курорти, съобщават от институцията. Направените проверки са 1600, като при много от тях са констатирани много на брой нарушения. За 624 от тях са съставени актове за установяване на административни нарушения. Запазва се тенденцията за най-голям брой нарушения, свързани с работното време (1070 броя) и заплащането на труда (750 броя). Случаите на допускане на лица до работа без сключени писмени трудови договори са 164. В 25 случая е установена работа на непълнолетни лица без разрешение от Инспекцията по труда, а нарушенията, свързани с работа на чужденци без разрешен достъп до пазара на труда, са 45. От агенцията информират, че вече е овладян проблемът с полагането на труд без трудови договори, но сезонните обекти остават най-рискови в това направление. Контролните органи са извършили проверки в 1543 предприятия с 37 564 работещи в тях. \"Резултатите от контролната дейност през годините показват, че в тях най-честите нарушения са свързани със законосъобразното наемане на работа, включително на непълнолетни лица и чужденци, работното време и заплащането на труда и основни изисквания по осигуряване на здравословни и безопасни условия на труд\", пише още в писмото. От изискванията, свързани с безопасността на труда, най-често се нарушават разпоредбите, регламентиращи задължителните и периодични инструктажи. Нарушенията от този вид са 617 бр. Следват нарушенията, касаещи обезопасеността на електрооборудването – 213 бр. Удар от електрически ток е една от най-честите причини за злополуки с фатален изход заедно с падането от височина. \"Освен от попадане под напрежение временните ел. инсталации, каквито често се изграждат в обекти със сезонен характер, крият допълнителна опасност и от падане след спъване в кабелите, които не се обезопасяват\", съобщават от ГИТ.", "date": "2018.09.20", "title": "За летния сезон са установени над 6 хил. трудови нарушения в морските курорти"}
{"url": "https://www.dnevnik.bg/sviat/2018/09/20/3314291_turciia_riazko_poniji_prognozata_za_ikonomicheski_rust/", "text": "Турция очаква ръст от едва 2.8% на брутния си вътрешен продукт за тази година и 2.3 на сто за следващата и е готова да съкрати разходи в размер на 10 млрд. долара догодина. Това съобщи финансовият министър Берат Албайрак, докато представяше средносрочната икономическа програма на страната, цитиран от \"Хюриет дейли нюз\" и \"Файненшъл таймс\". Албайрак каза, че мярката е сред възможните решения, с които  Турция да излезе от кризата, в която попадна , след като рязкото обезценяване на лирата от началото на годината достигна пик през август. Нов рекорд  Националната валута за кратко падна до стойност над 7.1 за долар, но после възвърна част от стойността си. Преди обявяването на програмата тази сутрин тя се търгуваше за 6.2 за долар в Истанбул, а инфлацията достигна рекордни равнища. Миналата седмица централната банка  взе друго ключово решение за овладяване  на курса, след като  въпреки съпротивата  на президента Реджеп Тайип Ердоган вдигна основния лихвен процент. Той дълго време даваше на турската икономика възможност за експанзия чрез достъп до евтини кредити. Албайрак, който е зет на Ердоган, каза пред журналисти, че очаква инфлация от 20.8% на годишна база през 2018 г., 15.9 на сто за 2019 г., 9.8% за 2020 г. и 6% за 2021. Само преди месец  близо 18% инфлация беше рекор д за близо 15 години. Трите стълба Прогнозата за ръста тази година бе 5.5% (а в началото на лятото бе и по-висока), същият ръст се очакваше и през 2019 г. За да бъде постигната, ще се работи за намаляване на бюджетния дефицит (прогнозата е 1.9% тази година и 1.9% догодина). Решенията по думите на Албайрак са подредени в \"три стълба - баланс, дисциплина и промяна\". Отвъд балансирането на икономиката (по-умерената прогноза за ръст, която е първият стълб) вторият включва мерки за икономии. Албайрак обеща, че ще бъдат свити публични разходи именно при ключови инфраструктурни проекти, които Турция бе обещала. \"Някои от проектите, които още не са на търг, ще бъдат прекратени. Мегаинфраструктурни проекти ще бъдат осъществени с международно финансиране\", каза министърът в Истанбул. Вместо тях ще се инвестира повече в сектори като енергетиката и фармацевтичната индустрия. За изпълнение на третия стълб, \"промяната\", е създадена специална агенция - Бюро за трансформация на публичните финанси и промяна - в която да има представители на няколко министерства и \"не само да се изпълняват мерки за икономии, а да се търсят нови мерки за увеличаване на приходите\". Ще се работи и за създаване на 2 млн. нови работни места до 2021 г. Въпросителни Източници на \"Ройтерс\" същевременно обясняват, че сред управляващите има дебат за това докъде трябва да стигнат реформите. Това показва колко е деликатен балансът между настояването на Ердоган за икономическа експанзия на базата на кредити и очакванията на инвеститорите за по-голяма фискална дисциплина. И за агенцията, и за \"Файненшъл таймс\" финансови консултанти и анализатори обясняват, че за мнозина програмата на Албайрак вероятно е разочарование. Например тя не включва очакваната идея за \"лоша банка\", която да поеме част от просрочените заеми (а такива се очакват в следващите 12 месеца). Освен това Албайрак, според когото т.нар. \"Нова икономическа програма\" трябва да доведе до \"нова история за успеха\" на Турция, намекна, че проблемите пред турската икономика са свързани с редица събития от последните 5 години, \"предизвикали\" страната. \"През май 2013 г. Турция беше в най-силната си икономическа позиция по всички индикатори. Тогава се изправихме пред вътрешни и външни предизвикателства, от протестите в парка \"Гези\" до опита за преврат през 2016 г.\"", "date": "2018.09.20", "title": "Турция рязко понижи прогнозата за икономически ръст и обеща икономии за 10 млрд. долара"}
{"url": "https://www.dnevnik.bg/evropa/2018/09/20/3314362_frenski_sud_reshi_marin_lyo_pen_da_bude_podlojena_na/", "text": "Лидерът на френската крайна десница Марин льо Пен изрази днес недоволството си от съдебно решение да й бъде направена психиатрична експертиза за това, че през декември 2015 г. е разпространила в \"Туитър\" снимки, показващи сцени на насилие, извършено от терористичната организация \"Ислямска държава\", предаде \"Франс прес\". \"Мислех си, че имам право на всичко, но не е така! За това, че разкритикувах ужасите на ДАЕШ (\"Ислямска държава\") в \"Туитър\", \"правосъдието\" постанови да ме подложат на психиатрична експертиза! Докъде ще стигнат?!\", написа Льо Пен в \"Туитър\". Според решението на съда целта на психиатричната експертиза е да бъде установено дали Льо Пен е в състояние \"да разбира казаното и да отговаря на въпроси\" и дали \"нарушението, предмет на процеса, е свързано с обстоятелства от настоящето или миналото\" на Льо Пен. Марин Льо Пен публикува в \"Туитър\" на 16 декември 2015 г. снимки, показващи извършени актове на насилие от \"Ислямска държава\" в отговор на направено от журналиста Жан-Жак Бурден сравнение между ИД и Националния фронт (преименуван на Национален сбор) на Льо Пен. Снимките показваха смазан с танк сирийски войник, изгорен жив йордански пилот и убития американски журналист Джеймс Фоли с отрязана глава, поставена на гърба. В публикацията си със снимките Льо Пен написа тогава: \"Ето това е ДАЕШ!\" Снимките, публикувани месец след атентатите в Париж, при които загинаха 130 души, предизвикаха обществено възмущение, а прокуратурата на Нантер започна разследване за \"разпространението на съдържащи насилие изображения\", припомня \"Франс прес\". /БТА", "date": "2018.09.20", "title": "Френски съд реши Марин льо Пен да бъде подложена на психиатрична експертиза"}
{"url": "https://www.dnevnik.bg/evropa/obrazovanie/2018/09/20/3314386_zaedno_v_chas_otnovo_tursi_uchiteli/", "text": "Фондация \"Заедно в час\" започва набирането на участници в програмата си за професионално и лидерско развитие, които ще започнат работа като учители от септември 2019 г, съобщават от организацията. Кандидатстването е до 20 ноември на сайта на \"Заедно в час\". Кампанията ще обхване 11 региона на страната - Велико Търново, Враца, Ловеч, Монтана, Пазарджик, Плевен, Пловдив, Разград, София град, София област и Стара Загора. Преди това успешните кандидати ще преминат интензивно обучение и подготовка за преподаване на ученици. Участниците стават учители за период от две години в български училища, в които учениците показват по-ниски резултати от средните за страната. Няма изискване кандидатите да имат педагогическа правоспособност и предишен преподавателски опит, но се изисква завършена минимум бакалавърска степен до септември 2019 г. \"Заедно в час\" работи за това всяко дете в България да получи достъп до качествено образование. Програмата включва интензивни обучения, теоретична и практическа подготовка, подкрепа от опитен професионалист в образованието, стажове, работа по проекти и достъп до голяма общност от партньори и съмишленици на организацията. Участниците в програмата се обучават по международния модел \"Преподавай като лидер\", насочен към работа с ученици с нисък социално-икономически статус, както и за прилагане на държавните образователни стандарти и изисквания. По време на двете години преподаване те получават месечен финансов стимул като допълнение към заплатата от училище.", "date": "2018.09.20", "title": "\"Заедно в час\" отново търси учители"}
{"url": "https://www.dnevnik.bg/ot_vas/novini_ot_vas/2018/09/20/3313918_praznik_na_pojarnikaria_v_kiev/", "text": "През отминалия петък празнуваха пожарникарите в България. Същото се случи и в Киев. Там празненствата бяха три дни.  След края на работната седмица основният булевард \"Хрешчатик\" винаги става пешеходна зона до понеделник сутрин. Организират се концерти, панаири, шоупрограми. Този уикенд беше денят на пожарникаря, мечтана професия за всички момчета до 5 години. Всеки се опитваше да запечата себе си на фона на странните автомобили.", "date": "2018.09.20", "title": "Празник на пожарникаря в Киев"}
{"url": "https://www.dnevnik.bg/sport/2018/09/20/3314405_wada_vuzstanovi_pravata_na_ruskata_antidopingova/", "text": "Правата на Руската антидопингова агенция (РУСАДА) бяха възстановени след три години без лиценз. Решението беше взето днес на заседание на изпълнителния комитет на Световната антидопингова агенция (WADA) в Сейшелите. \"По-голямата част от изпълкома на WADA реши да възстанови РУСАДА. Това решение е свързано с конкретен график, по който на WADA трябва да бъде предоставен достъп до данните и пробите на бившата лаборатория в Москва, и с ясен ангажимент от страна на изпълкома, че ако този график не бъде спазен, правата на РУСАДА отново ще бъдат спрени\", обявиха от Световната антидопингова агенция. Решението беше очаквано, след като през уикенда комисията на WADА, която следи за спазването на етичния кодекс,  препоръча правата на РУСАДА да бъдат възстановени.  Девет от членовете на изпълкома са гласували за връщането на лиценза, а двама са били против. Правата на РУСАДА бяха спрени през ноември 2015 г., когато страната беше изключена от международната лека атлетика по обвинения в държавно контролирана система за употреба, разпространение и прикриване на допинг. Световната антидопингова агенция няколко пъти отказа да възстанови лиценза на РУСАДА,  включително и през май тази година , като причината беше отказът на Русия да изпълни две от задължителните условия. WADA искаше от Русия да признае всички заключения  в доклада на комисията \"Макларън\", който доведе до наказанията и забраната за участие в летните олимпийски игри в Рио де Жанейро, както и от доклада на комисията \"Шмид\", който разследваше допинг схема по време на Сочи 2014 и доведе до изключването на страната от зимните олимпийски игри в Пьонгчанг. Другото условие беше да бъде даден достъп на служителите на WADA до допинг пробите и електронната база данни на Московската антидопингова лаборатория. Според RT Световната антидопингова агенция е решила да възстанови лиценза на РУСАДА, след като руските спортни власти са се съгласили да изпълнят последните две условия. \"Руската федерация напълно приема решението на изпълнителния комитет на МОК от 5 декември 2017 г., което беше взето въз основа на заключенията в доклада на комисията \"Шмид\", се казва в писмо, изпратено от руското спортно министерство до WADA. Световната антидопингова агенция стана обект на огромни критики след препоръката през уикенда, тъй като реши да възстанови правата на РУСАДА, преди Русия да е изпълнила едно от основните изисквания - да признае обвиненията в държавно участие на високо ниво в мащабната допинг схема. \"Решението на WАДА представлява най-голямото предателство срещу чистите спортисти в олимпийската история. САЩ само си пилеят парите, като продължават да финансират WADA, която очевидно е безсилна да се справи с държавно спонсорирания допинг в Русия\", заяви Джим Уолдън, адвокат на главния информатор за руския допинг Григорий Родченков. Според Уолдън \"единственият начин да се спре приливът на руската корупция\" е конгресът да приеме т.нар. антидопингов закон \"Родченков\", който ще предостави на Министерството на правосъдието \"необходимите инструменти, за да постави хората, свързани с тази допинг измама, зад решетките, където им е мястото\". Срещу решението на WADA се обявиха още Международната федерация по лека атлетика (IAAF), Американската антидопингова агенция (USADA), Международната асоциация на националните антидопингови организации (iNADO), вицепрезидентът на изпълнителния комитет на WADA Линда Хелеланд и др.", "date": "2018.09.20", "title": "WADA възстанови правата на Руската антидопингова агенция"}
{"url": "https://www.dnevnik.bg/bulgaria/2018/09/20/3314426_nelegalnoto_proizvodstvo_na_cigari_ne_e_prestuplenie/", "text": "Прокуратурата предлага законодателни промени, с които да се криминализира нелегалното производството на цигари, както и приготовлението към производство. Освен това държавното обвинение иска в закона думата \"продажба\" да се замени с \"разпространение под всякаква форма\", както и да се въведе регистрационен или лицензионен режим на търговията и рециклирането на машини за производство на цигари. Това се разбра от думите на главния прокурор Сотир Цацаров при изслушването му в парламентарната комисия за контрол над приходните агенции, контрабандата и сивата икономика. Повод за него станаха последните две акции на прокуратурата срещу нелегалното производство на цигари в Карнобат, Горна Оряховица, Тутракан и Дупница. Цацаров каза на депутатите, че в момента Освен това разказа, че при една от акциите е задържан шофьор на бус с незаконни цигари, който обаче обяснил, че няма връзка с производството и продажбата им, а тъкмо бил откраднал буса и разследващите го заловили. Именно затова Цацаров поиска в закона думата \"продажба\" да бъде заменена с \"разпространение под всякаква форма\". На журналистически въпрос дали чак сега прокуратурата е открила, че това са ненаказуеми деяния, Цацаров отговори, че това е воля на депутатите. Увери, че самият той познава закона и е правил предложения за промяна и преди. Те обаче са останали нечути. По думите на главния прокурор която успешно конкурира считания до скоро за най-печеливш бизнес с наркотици. Като причина посочи именно липсата на предвидени в закона санкции. От изложението му пред депутатите се разбра, че българските нелегални цигаропроизводители \"изнасят\" уменията и техниката си и в чужбина. По информация на европейските служби в другите страни-членки на съюза са откривани машини от български произход, български работници и специалисти. Вчера премиерът Бойко Борисов, цитирайки информация на шефа на Главна дирекция \"Борба с организираната престъпност\" (ГДБОП) Ивайло Спиридонов, заяви, че от 2016 г. досега българските разследващи в сътрудничество с европейските си колеги, са разбили 16 нелегални фабрики за производство на цигари в ЕС. Повече вижте  тук . На депутатски въпрос дали последните две акции на прокуратурата срещу нелегалното производство на цигари са резултат от сигнал на чужди служби, Цацаров започна отговора си с това, че българските разследващи имат много добро взаимодействие с колегите си от чужбина и непрекъснато си подават информация. Но със сигурност не можело да се каже, че акциите са само заради подадена отвън информация. Едната операция била изцяло дейност на МВР, ДАНС и прокуратурата като главният прокурор не уточни за коя точно говори. Като изводи от работата на прокуратурата срещу нелегалното производство на цигари, Цацаров посочи, че в страната има Даде пример с акцията в Карнобат, където в нелегалната фабрика за цигари били открити два дизелови генератори, които гарантирали непрекъсната работа. Така не можело и да се установи през енергийните дружества, че там се работи денонощно, което би събудило подозрения. Там имало кухня, фитнес и всичко нужно, за да не излизат от помещението работниците. Освен това се е спяло на смени вътре, което ставало с тапи, за да не пречи на спящите работата. Зам.-главният прокурор и доскорошен шеф на спецобвинението Иван Гешев заяви, че при тези престъпления не трябва да се подценява корупционния риск, защото тази \"мащабна дейност не може да стане без логистика\", намеквайки за чадър над престъпната дейност. След това Цацаров обясни, че заводът за нелегални цигари в Дупница например бил лесно забележим и с просто око. Подчерта, че не иска да прехвърля отговорност, но прокуратурата разследвала, а не разкривала престъпления. Допълни, че не знае защо не е проверено дали някой не е покровителствал нелегалния завод в Дупница.", "date": "2018.09.20", "title": "Нелегалното производство на цигари не е престъпление, напомни Цацаров на депутатите (допълнена)"}
{"url": "https://www.dnevnik.bg/sport/2018/09/20/3314346_eliud_kipchoge_v_budeshte_1_miliard_dushi_shte_biagat/", "text": "Рекордьорът в маратона Елиуд Кипчоге вярва, че върховото му постижение ще бъде подобрено. Олимпийският шампион в дисциплината очаква също да се повиши популярността на бягането в световен мащаб. В неделя  Кипчоге спечели маратона в Берлин с най-добро време в историята . Кениецът измина дистанцията от 42.195 км за 2.01:39 часа, с което смъкна впечатляващите 1:18 минути от предишното върхово постижение на сънародника си Денис Кимето. \"Това, което постигнах в неделя, ще бъде подобрено в бъдеще. Очаквам около един милиард по света да бягат маратони и времето ми да бъде подобрено\", каза Кипчоге пред Би Би Си. Резултатът на 33-годишния кениец  в Берлин е забележителен. Свалените 78 секунди от предишното най-добро постижение е най-голямата поправка на рекорда за повече от половин век, откакто през 1967 г. австралиецът Дерек Клейтън смъкна 2:37 мин. \"Това е голямо подобрение, което доказва на хората, че ако работиш усилено, можеш да постигнеш повече. Когато бягам, мисля за времето, с което ще финиширам, дистанцията и в главата ми най-често изскача това, което съм правил на тренировка. Да бягаш бързо е забавно и в края на състезанието изпитваш наслада\", каза още Кипчоге.", "date": "2018.09.20", "title": "Елиуд Кипчоге: В бъдеще 1 милиард души ще бягат маратони и рекордът ми ще падне"}
{"url": "https://www.dnevnik.bg/evropa/2018/09/20/3313672_kakvo_pishe_v_dokumenta_zaradi_koito_evrodeputatite/", "text": "Правителството на България не е заело официална позиция по решението на Европейския парламент да започне процедура по чл. 7 от Договора за Европейски съюз за замразяване правото на Унгария да има глас в Съвета на ЕС - безпрецедентно по строгостта си наказание, което никога досега не е било прилагано спрямо страна член. Политически обаче лидерите на водещите български партии - \"патриотите\", са най-категорични в това - и президентът Румен Радев заеха страната на премиера Виктор Орбан. Чуха се оценки като \"това е път към разделение на Европа към различни групи от държави и няма да доведе до единна и силна Европа\" (Корнелия Нинова), \"изключването и запушването на устата не са европейски принципи, а работят против Европейския съюз\" (Румен Радев), \"не съм съгласен Европейският съюз да става Съветски съюз, когато някоя страна иска да реши вътрешните си проблеми\" и \"аргументите (за тази репресия) са същите, каквито и през 1956 г. бяха използвани от СССР [срещу антикомунистическото въстание в Унгария]\" (Красимир Каракачанов). Никой от тях не цитира на базата на какви заключения за положението в Унгария (обобщени в  доклада  на група, ръководена от евродепутата Юдит Саргентини) е взето  решението от мнозинството депутати в Европейския парламент . Няма и дума за това какво се казва в чл. 2 от Договора за Европейския съюз - текст, включен в мотивите. В името на това да се води информиран дебат по въпрос, който може да доведе до решения със заемане на страна от правителството и парламента,    В доклада за Европарламента се казва, че \"съществува очевиден риск от тежко нарушение от страна на Унгария на ценностите, на които се основава съюзът\". Ето какво пише по този повод в основния правно обвързващ документ - Договора за ЕС: 2. Съюзът предоставя на своите граждани пространство на свобода, сигурност и правосъдие без вътрешни граници, в което е гарантирано свободното движение на хора в съчетание с подходящи мерки по отношение на контрола на външните граници, убежището, имиграцията, както и предотвратяването и борбата с престъпността. (...) Той се бори срещу социалното изключване и дискриминациите и насърчава социалната справедливост и закрила, равенството между жените и мъжете, солидарността между поколенията и защитата на правата на детето. Приблизително същото е повторено в по-кратък вид в : \"Съюзът се основава на принципите на свободата, демокрацията, зачитането на правата на човека и основните свободи и на принципа на правовата държава, които са общи принципи за държавите членки.\" По презумпция се изисква  . Самото допускане на страна, кандидат до членство, става, след като тя е вече е постигнала спазването на тези принципи. Унгария, както и останалите държави, доброволно се е присъединила към ЕС и правителството на Виктор Орбан носи отговорност и за действията на всички предшествали го кабинети в страната. Европарламентът отбелязва, че \"унгарските органи винаги са били готови за обсъждане на законността на всяка конкретна мярка,  \". Резолюцията на Европарламента от 12 септември припомня, че  , но и взима предвид - без обвързваща правна сила - външни становища: \"Източници на информация, които следва да се имат предвид при мониторинга на спазването и насърчаването на общите ценности, като например докладите на международни организации, доклади на неправителствени организации и решенията на регионални и международни съдилища. Широк кръг от участници на национално, европейско и международно равнище нееднократно са изразявали своята дълбока загриженост от положението във връзка с демокрацията, принципите на правовата държава и основните права в Унгария, включително институциите и органите на съюза, Съвета на Европа, Организацията за сигурност и сътрудничество в Европа (ОССЕ), Организацията на обединените нации (ООН), както и многобройни организации на гражданското общество\". Резолюцията уточнява  за случващото се при управлението на Виктор Орбан през последните години: 1. Функционирането на конституционната и избирателната система;", "date": "2018.09.20", "title": "Какво пише в документа, заради който евродепутатите санкционираха Унгария"}
{"url": "https://www.dnevnik.bg/politika/2018/09/20/3314438_ahmed_dogan_se_sreshtna_s_poslanika_na_sasht_erik_rubin/", "text": "Почетният председател на ДПС д-р Ахмед Доган и председателят на ДПС Мустафа Карадайъ вчера проведоха среща с посланика на САЩ Ерик Рубин в централата на Движението за права и свободи. Лаконично съобщения за това беше публикувано на сайта на движението. Бяха обсъдени актуални политически въпроси, както и развитието на двустранните отношения, съобщиха от партията. Участниците в срещата са \"изразили задоволство от възможността да обменят мнения и позиции по отделни теми, както и убеждението, че такива срещи са необходими и полезни\". Взаимното уважение и диалогът способстват за развитие на демократичните процеси и трябва да бъдат поощрявани, написаха от ДПС. Депутатите от ДПС нямаха информация по чия покана се е осъществила срещата, но предположиха, че инициативата е на посланик Рубин. От посолството на САЩ казаха, че няма какво да добавят и срещата на посланик Ерик Рубин е била рутинна. Последното публично появяване на Ахмед Доган беше преди повече от година, когато гласува безмълвно на изборите за парламент на 26 март в столичното 36-о училище. След това \"поради големия медиен интерес\" от ДПС публикуваха речите на Доган пред актива на ДПС  преди коледните празници  и  рождения му ден . Въпреки, че не е видим в политиката Ахмед Доган проява завидна активност в бизнес начинанията си. Той е  регистрирал общо дружество с Румен Гайтански , наричан Вълка заради името на друга негова компания - \"Волф\", която в продължение на дълги години извозва сметта в София по договори с общината.  С договори от 7 август синът и дъщерята на Папазов са  продали на почетния лидер  на ДПС Ахмед Доган общо 70% от семейната транспортна компания \"Сигда\", през която беше придобита ТЕЦ \"Варна\", съобщава  \"Капитал\" . Неработещата от три години ТЕЦ \"Варна\", която от година е собственост на семейството на близкия до ДПС бивш транспортен министър Данаил Папазов. Папазов купи централата от ЧЕЗ и я върна към живот благодарение на  подаръци от държавата  и без реално да произвежда ток. Това стана чрез така наречения студен резерв - мощности, които не работят, но получават пари от държавния Електроенергиен системен оператор (ЕСО), за да стоят в готовност и при необходимост да бъдат активирани. Ахмед Доган е извън политиката и може да купува каквото поиска, коментира лидерът на движението Мустафа Карадайъ.", "date": "2018.09.20", "title": "Ахмед Доган се срещна с посланика на САЩ Ерик Рубин"}
{"url": "https://www.dnevnik.bg/razvlechenie/2018/09/20/3314419_bezuslovna_viarnost_na_djeims_komi_se_prevrushta_v/", "text": "Книгата \"Безусловна вярност\" на бившия шеф на ФБР Джеймс Коми ще бъде направена на минисериал. Според специализирания сайт за кино и телевизия Deadline в момента текат финалните преговори със CBS TV Studios. Сценарист на продукцията ще бъде номинираният за \"Оскар\" Били Рей, а продуценти ще са режисьорите и сценаристи Алекс Кърцман и Шейн Салерно. От Macmillan - американското издателство на \"Безусловна вярност\", и CBS TV Studios отказват да коментират новия проект и да разкрият повече подробности около платформата, която ще излъчва минисериала. Мемориалната книга на Джеймс Коми излезе на 17 април в САЩ. Само за седмица тя се превърна в бестселър, като отчете продажби на над 600 хил. копия и оглави класацията на \"Ню Йорк таймс\" за нехудожествена литература. В България книгата излезе през юли под марката на издателство Locus, а преводът на български е на Тодор Кенов.", "date": "2018.09.20", "title": "\"Безусловна вярност\" на Джеймс Коми се превръща в минисериал"}
{"url": "https://www.dnevnik.bg/sport/2018/09/20/3314289_irlandiia_vliza_v_kandidaturata_na_velikobritaniia_za/", "text": "Ирландия ще се присъедини към подготвяната обща кандидатура на Великобритания за домакинство на световното първенство по футбол през 2030 г. Това обявиха от местната федерация след проведените \"положителни преговори между всички страни\". В началото на август Футболната асоциация на Англия съобщи, че започва работа по  подготовката на кандидатура за домакинство на форума през 2030 г.  Впоследствие се премина към вариант за обща кандидатура с Уелс, Шотландия и Северна Ирландия, като правителството на Великобритания обяви подкрепата си.  За последно Англия беше домакин на световно първенство през 1966 г. Страната участва без успех в избора за домакин на шампионатите през 2006 и 2018 г. Последният голям футболен форум в Англия беше през 1996 г., когато се проведе европейското първенство. Освен подготвяната обща кандидатура на Ирландия, Англия, Уелс, Шотландия и Северна Ирландия желание да домакинстват мондиала през 2030 г. имат Парагвай, Аржентина и Уругвай. Южноамериканските държави се надяват да организират световното, за да отпразнуват 100-годишнината от първото световно първенство в Уругвай през 1930 г. Мароко, Испания и Португалия  също искат да домакинстват форума.", "date": "2018.09.20", "title": "Ирландия влиза в кандидатурата на Великобритания за световното по футбол през 2030 г."}
{"url": "https://www.dnevnik.bg/bulgaria/2018/09/20/3314540_antikorupcionnata_komisiia_e_otnela_imushtestvo_za_nad/", "text": "Комисията за противодействие на корупцията и отнемане на незаконно придобито имущество /КПКОНПИ/ от началото на годината е отнела имущество за 10 млн. 740 хил. лв., като е спечелила в съда 19 дела. Заведените искове за обезпечения през този период са за 262 млн. лв. Сравнението с 2017 обаче не е в полза на текущата година: за същия период на миналата година - от януари до август, отнетото имущество през съда е за 19 млн. лв. Данните за тази година изнесе председателят на КПКОНПИ Пламен Георгиев пред парламентарната Комисия за борба с корупцията, конфликт на интереси и парламентарна етика, където беше изслушан за пръв път от създаването на новата КПКОНПИ. Антикорупционната комисия КПКОНПИ е мега-орган, който бе създаден през март, като обедини комисията за конфликт на интереси, БОРКОР и звена от Сметната палата и ДАНС. В размера на отнетото за тази година незаконно придобито имущество най-големият дял е от банкови сметки - около 8 млн. лв., останалото е от недвижими имоти - апартаменти, терени, златни вещи. Новото в работата на КПКОНПИ е, че по силата на промените в закона вече се проверяват за незаконно придобито имущество и неподалите декларации за конфликт на интереси, а не само тези с повдигнати обвинения в образуваните от прокуратурата досъдебни производства. А с разширяването на кръга от задължени да подават декларации длъжностни лица се е увеличил и броят на неподадените декларации, в резултат на което се увеличават и проверките, които комисията е длъжна да извърши. 148 са лицата без подадени декларации, които подлежат на проверка. От началото на годината досега КПКОНПИ е излязла с 46 решения във връзка с конфликт на интереси, в 18 от тях е установен конфликт, в 28 не, 7 случая са за образуване на наказателно производство. Постановленията на Специализираната прокуратура за образувани досъдебни производства, които се проверяват от КПКОНПИ за съответствие на доходи и имущество, са 250. А сигналите от граждани за същия период са 450 и са в процес на проверка.", "date": "2018.09.20", "title": "Антикорупционната комисия е отнела имущество за над 10 млн. лв. от началото на годината"}
{"url": "https://www.dnevnik.bg/sport/2018/09/20/3314424_chlenuvashtite_v_germanskiia_futbol_dostignaha/", "text": "Германският футболен съюз (DFB) отчете ръст на членовете си в страната за седма поредна година. В последните 12 месеца регистрираните към DFB са се увеличили с 46 хиляди, като общият брой на членуващите достигна 7.09 милиона души. От Германският футболен съюз, който е националната асоциация с най-много членове в света, с най-голям принос към ръста са по-големия брой активни ветерани и развитието на женския футбол в страната. В момента има 5966 женски отбора, което е с 147 повече спрямо година по-рано. Общият брой на регистрираните отбори обаче намалява с 1.5%. Броят на клубовете в страната е 154 887, като за година в тях са се регистрирали 45 хиляди футболисти с чуждестранен произход. \"Част от увеличението, както в предишните години, идва от членството във фенклубовете\", допълват от DFB. Германският съюз очаква обявяването на домакина на европейското първенство през 2024 г. Изборът ще бъде направен на 27 септември, като Германия и Турция са единствените страни с кандидати.", "date": "2018.09.20", "title": "Членуващите в германския футбол достигнаха рекордните 7 млн. души"}
{"url": "https://www.dnevnik.bg/sport/2018/09/20/3314483_blagotvoritelnata_kampaniia_v_londonskiia_maraton/", "text": "За дванадесета поредна година маратонът в Лондон постави рекорд за най-много събрани пари от еднодневна кампания. Тази година от събитието са събрани 63.7 милиона паунда (84.21 млн. долара) за благотворителност, обявиха организаторите. Сумата е с 2.2 милиона паунда повече от предишното издание. Откакто компанията Virgin Money стана спонсор на маратона през 2010 г., за благотворителност са събрани над 500 милиона паунда. \"Поздравяваме всеки бегач, който допринесе за този невероятен световен рекорд от 63.7 милиона паунда, което е наистина невероятна сума от еднодневно събитие. Непрекъснато работим върху разрастването на събитието и неговото положително въздействие към обществото\", каза директорът на Лондонския маратон Хю Брашър. Маратонът в Лондон е едно от най-големите световни събития в бягането. Освен рекордната сума за благотворителност, тази година бяха подобрени още няколко върхови постижения. В надпреварата участваха 400 хиляди състезатели, от които 40 273 души завършиха пълната дистанция от 42.195 км.", "date": "2018.09.20", "title": "Благотворителната кампания в Лондонския маратон събра рекордните 84 млн. долара"}
{"url": "https://www.dnevnik.bg/zdrave/2018/09/20/3314568_shefut_na_zdravnata_kasa_monopolut_ne_e_pravilniiat/", "text": "Националната здравноосигурителна каса (НЗОК) в този си вид има огромни проблеми и моделът на монопол не е най-правилният избор, каза в интервю за Би Ти Ви управителят на касата Дечо Дечев. По думите му има два варианта за демонополизация – с влизане на равностойни нови играчи и запазване на 8-процентовия размер на вноската, или с допълнително задължително плащане, което да отива към частни фондове (а останалите пари да са за НЗОК). \"Има огромно несъответствие между заложените ангажименти за дейностите, които трябва да се заплащат и сумите, с които трябва да се заплатят дейностите\", отбеляза Дечев и уточни, че допълнителният пазар за услугите е приблизително равен на четирите милиарда лева, които се събират от здравните вноски. По думите му при пълна демонополизация има вероятност този ресурс да се управлява по-добре, но трябва да се вземат предвид и рисковете. \"На първо място, частните фондове, за разлика от НЗОК, имат право на печалба, което може да намали наличните пари за здраве. Съществува реален риск от това хората, които в момента финансират системата, но не ползват нейните услуги, да отидат в други фондове и болните хора да останат на гърба на държавата – тогава ще се окаже, че не само няма да получаваме това, което е в момента, но и ситуацията ще стане много по-лоша за болните, които се нуждаят от скъпоструващо лечение\", предупреди шефът на касата. Ефективността на лекарствата не се определя от цената Дечев коментира и друго свое предложение – пациентът да се лекува не с избрания от лекаря медикамент, а с друг от групата му, който има по-добро съотношение между цена и качество. \"Дълбоко неправилно е, че ефективността на едно лекарство се определя от неговата цена. Ефективността на дадено лекарство се доказва и аз твърдя, че трябва да се избира най-ефикасното лекарство. Всеки лев, който плащаме отгоре, трябва да бъде доказан с по-добър ефект\", обясни той. По думите му така при 50% по-висока цена трябва да се очакват и доказана от независими проучвания 50% по-висока ефективност. Няма контрол върху касата Управителят на НЗОК каза още, че големите дългове на касата към сходни структури в чужбина са факт и продължават да се трупат. Затова и били подготвени промени, които да позволят при кандидатстването на пациент за лечение в чужбина, и български лечебни заведения да дават оферти. \"Касата има нужда от коренна промяна в областта на контрола\", заяви Дечев. Според него вече има една \"организирана група\", чиято единствена цел е да точи касата. \"Организираната група включва някои фармацевтични компании, платени от тях пациентски организации и група от водещи медици в България\", обяви Дечев.", "date": "2018.09.20", "title": "Шефът на здравната каса: Монополът не е правилният избор, но демонополизацията е рискова"}
{"url": "https://www.dnevnik.bg/bulgaria/2018/09/20/3314570_sudut_pusna_pod_domashen_arest_dvama_ot_obvinenite_v/", "text": "Специализираният съд пусна под домашен арест шефа на Регионалната дирекция по горите в София и директора на Държавно горско стопанство - Своге, съобщи БНТ. Те са обвинени в участие в  организирана престъпна група за незаконна сеч  и търговия с дървесина.", "date": "2018.09.20", "title": "Съдът пусна под домашен арест двама от обвинените в незаконна сеч"}
{"url": "https://www.dnevnik.bg/bulgaria/2018/09/20/3314323_nikolai_marinkov_ot_asansyornata_asociaciia_v_es_ot_50/", "text": "- Причината е липсата на кабинна врата в асансьора - нещо много опасно, което е причина за най-честите инциденти със смъртен изход или загуба на крайници в България. Детето е пътувало в асансьора с велосипеда си, вдигнат върху едната гума. Колелото се е плъзнало към вратата, заклинило е, а асансьорът е продължил да върви. Преди време друго двегодишно дете загуби два пръста поради същата причина - пътуващият не е изолиран от едната стена на асансьорната шахта. - Да, това са най-масовите асансьори в България. В Европейския съюз такъв тип асансьори са монтирани през 50-те и 60-те години на 20 в., но след поредица аварии с професионални домоуправители, които, качвайки кофата за боклук от мазето на партера в деня за събиране на сметта са претърпявали подобни инциденти, тази практика е изоставена и всички асансьори са преоборудвани с допълнителна кабинна врата. - Да, това е пропуск в законодателството, въпреки че инциденти със загинали хора или отрязани крайници са се случвали безброй пъти в България и многократно сме сигнализирали и Държавната агенция за метрологичен надзор, и Министерството на икономиката за това. От 13 г. казваме, че липсата на кабинна врата е най-голямата опасност и с най-тежък край за хората. В ЕС са разработени 75 условия за сигурност на старите асансьори, които те трябва да притежават, за да бъдат безопасни. В България поне 80 хил. асансьора са за спиране, защото не отговарят на нормативната уредба. - Комуникаторът за връзка със службата за техническа помощ, който беше въведен и в България е едно от тези устройства. Преди време мъж почина от инфаркт в спрял между етажите асансьор, защото не е носил телефон в себе си, вероятно се е изплашил и не е имало как да потърси помощ. Беше останал в асансьора около час, а може би щеше да е жив, ако имаше връзка. Друго изискване е поставянето на щит под кабината. - Метално устройство, което предпазва от падане в шахтата. Знаете, че при спрял асансьор между етажите масово - въпреки че е строго забранено, хората отварят вратата отвътре - то не е много сложно, и скачат на етажа. Вратата обаче е с автомат и може да ви удари и да ви блъсне към шахтата. Именно тук е ролята на предпазния щит. Устройството струва 40-50 лв. и няма никакъв проблем да се постави. Изискването е в нормативната уредба от 2014 г., но преходният период изтича чак през 2023 г., а дотогава 100 хил. асансьора са необезопасени. - Да, разбира се, възможно е. Друг вариант е ограничител с фотоклетка, така че асансьорът да не тръгне, ако стоите прекалено близо до вратата. Все пак най-безопасно е шахтната врата да е плъзгаща се и да се отваря и затваря автоматично само ако асансьорът е на етажа. Що се отнася до цената, то човешкият живот няма цена. - Нужна е национална програма за модернизация на асансьорите: в рамките на една година да се обследват и да се установи за всеки един кои от европейските изисквания липсват. Ако асансьорът е грохнал, подмяната му с нов ще излезе по-евтино, останалите да се модернизират в разумен срок. Това трябваше отдавна да е направено, но няма последователност в държавната политика. - Трудно е да се сметне на око, но със сигурност ще са нужни стотици милиони левове. Подмяната на опасния асансьор е задължение на собствениците. Така, както хората се грижат за спирачките на автомобила си, трябва да се грижат и за асансьора. От друга страна държавата би могла да подпомогне социално слабите домакинства. Програмата за саниране беше едно от решенията, но за съжаление въпреки първоначалното обещание, не се направи нищо. Не само че хората са незащитени, но и контролът върху сервизното обслужване е занижен и се допуска да работят десетки хиляди асансьори - ковчези. - Труден въпрос. Аз самият се качвам на асансьор в България единствено от любопитство - ако е нов, да видя как работи, ако е стар - да видя състоянието му. Бих всячески избягвал да се возя в тях.", "date": "2018.09.20", "title": "Николай Маринков от асансьорната асоциация: В ЕС от 50 г. асансьори като нашите не се използват"}
{"url": "https://www.dnevnik.bg/sport/2018/09/20/3314572_chelsi_produljava_bez_greshka_pri_sari_sled_pobeda_v/", "text": "Перфектният старт на \"Челси\" под ръководството на новия мениджър Маурицио Сари продължи с три точки в първия кръг от груповата фаза на Лига Европа. Сините спечелиха с 1:0 при гостуването си на ПАОК в Солун и записаха шеста победа от шестия си мач от началото на сезона. Уилиан отбеляза единствения гол още в седмата минута. \"Челси\" доминираше от началото до края на мача, като пропусна да запише много по-убедителна победа. Лондонският тим имаше над 20 опита за отбелязване на гол, но Алваро Мората и Педро Родригес пропуснаха по няколко страхотни положения. ПАОК не създаде нито една чиста ситуация пред вратата на Кепа Арисабалага. Домакините отправиха само два удара, като първият точен дойде пет минути преди края на редовното време. Амр Варда получи пространство вляво от вратата и опита фалцов удар с десния крак, но изобщо не затрудни вратаря на \"Челси\". Мачът завърши с тежък сблъсък между Педро и вратаря на ПАОК Александрос Паскалакис. Испанецът се откъсваше сам зад защитата, беше избутан в гръбана границата на наказателното поле и падна, след което получи много силен удар с колена от хвърлилия се да улови топката Паскалакис. Първоначалните информации са, че Педро е извадил рамото си. В другия мач от група L шампионът на Беларус БАТЕ (Борисов) победи унгарския първенец МОЛ (Види) с 2:0 като гост. Носителят на рекордните пет трофея в Лига Европа \"Севиля\" също започна с победа. Испанският тим разгроми белгийския \"Стандарт\" (Лиеж) с 5:1 у дома. Финалистът от миналия сезон \"Марсилия\" стартира европейското си участие с домакинска загуба от носителя на Купата на Германия \"Айнтрахт\" (Франкфурт) с 1:2. Шотландският \"Рейнджърс\" постигна неочаквано равенство 2:2 при гостуването си на \"Виляреал\" в своя първи мач в групова фаза на европейски клубен турнир от 2010 г.", "date": "2018.09.20", "title": "\"Челси\" продължава без грешка при Сари след победа в Солун"}
{"url": "https://www.dnevnik.bg/biznes/2018/09/20/3314547_ot_1_oktomvri_fond_zemedelie_priema_dokumenti_za/", "text": "От 1 октомври до 16 ноември 2018 г. земеделските стопани могат да кандидатстват за кредит за семена и торове за производство на пшеница, реколта 2019. Това реши управителният съвет на държавен фонд \"Земеделие\" (ДФЗ), съобщиха от там. Документи за кандидатстване се приемат в отдел \"Прилагане на схеми и мерки за подпомагане\" на областните дирекции на институцията по адресна регистрация. За кредит могат да кандидатстват физически и юридически лица, еднолични търговци както и кооперации, регистрирани като земеделски стопани. Те трябва да са изрядни платци към бюджета, да нямат просрочени задължения към ДФЗ, да не са свързани лица с търговеца на минерални торове и семена, да не са в процедура по несъстоятелност или в обявена такава, както и да не са в производство по ликвидация. Всеки стопанин, който отговаря на изискванията, може да получи 80 лв./ха за закупуване на минерален тор и 40 лв./ха за закупуване на семена. Максималният размер на кредита е 200 000 лв. Заемът се предоставя при 3% годишна лихва и трябва да се погаси до 1 октомври 2019 г. Крайната дата за изплащане на парите е 21 декември 2018 г. Кредитните задължения се обезпечават чрез ипотека върху недвижимо имущество, особен залог върху машини и съоръжения, складови записи за вложено зърно на съхранение в публичните складове, залог на парична сума или банкова гаранция. Общата сума на обезпеченията следва да осигури покритие на кредита в размер на 135%.", "date": "2018.09.20", "title": "Oт 1 октомври фонд \"Земеделие\" приема документи за кредит за семена и торове"}
{"url": "https://www.dnevnik.bg/ot_vas/novini_ot_vas/2018/09/20/3313967_selo_paramun/", "text": "Малко планинско селце, разположено на няколко километра встрани от пътя Брезник - Трън. Според Иречек името е гръцко и в превод означава \"стража\". Селцето е разположено зад скалист масив, наречен от местните Парамунска чука. На разклона за селото има малкото ресторантче (ханче), известно с екологично чистите си продукти, и привлича много туристи пътуващи за Ждрелото на р. Ерма.", "date": "2018.09.20", "title": "Село Парамун"}
{"url": "https://www.dnevnik.bg/photos/2018/09/20/3314173_fotogaleriia_svetovnite_snimki_na_denia_-_20_septemvri/", "text": "Момент от Седмицата на модата в Милано, Италия.", "date": "2018.09.20", "title": "Фотогалерия: Световните снимки на деня - 20 септември 2018 г"}
{"url": "https://www.dnevnik.bg/sport/2018/09/20/3314581_grigor_dimitrov_shte_otkri_kupa_leivur_s_mach_sreshtu/", "text": "Шампионът от финалите на АТП Григор Димитров ще играе в първия мач от второто издание на купа \"Лейвър\". Българският тенисист ще срещне американеца Франсис Тиафо в опит да даде успешен старт на отбора на Европа, който ще защитава титлата си срещу сборния отбор на останалия свят. Голямото шоу на първия ден ще е мачът на двойки, в който носителите на общо 34 титли от Големия шлем Роджър Федерер и Новак Джокович ще си партнират срещу Кевин Андерсън и Джак Сок. Мачът между Димитров и Тиафo започва в 21.00 часа българско време и ще бъде предаван пряко по \"БНТ 3\". 27-годишният българин и 20-годишният американец ще се срещнат за втори път. Първият им двубой беше през август в осминафиналите на мастърса в Канада, когато световният №7 спечели драматична победа със 7:6 (1), 3:6, 7:6 (4). Димитров за пръв път ще участва в купа \"Лейвър\", а Тиафо беше част от отбора на света и при дебютното издание на надпреварата. Той участваше в откриващия мач и миналата година, като записа загуба в два тайбрека от Марин Чилич. Освен Димитров в отбора на Европа ще има още трима играчи от топ 10 - №2 Роджър Федерер, №3 Новак Джокович и №5 Александър Зверев. Другите трима в състава са Давид Гофен, Кайл Едмънд и Жереми Шарди. В отбора на света освен Тиафо са сънародниците му Джон Иснър, Джак Сок и Франсис Тиафо, австралиецът Ник Кириос, аржентинецът Диего Шварцман, южноафриканецът Кевин Андерсън и чилиецът Николас Хари. Купа \"Лейвър\" се провежда във формат с 12 мача - девет поединично и три на двойки. В първия ден всяка победа носи по една точка, във втория ден - по две точки, а в последния - по три. В трите дни се играят по четири мача, които са във формат два от три сета. Ако има равенство след първите два сета, победителят се определя с шампионски тайбрек до десет точки. 21.00 ч. Григор Димитров - Франсис Тиафо 23.00 ч. Кайл Едмънд - Джак Сок 01.00 ч. Давид Гофен - Диего Шварцман 03.00 ч. Федерер/Джокович - Андерсън/Сок", "date": "2018.09.20", "title": "Григор Димитров ще открие купа \"Лейвър\" с мач срещу Тиафо"}
{"url": "https://www.dnevnik.bg/citat_na_deniia/2018/09/20/3314598_citat_na_denia_shte_vuvedem_antikorupcionno_obuchenie/", "text": "Това каза председателят на Комисията за противодействие на корупцията и отнемане на незаконно придобито имущество (КПКОНПИ) Пламен Георгиев пред парламентарната Комисия за борба с корупцията, конфликт на интереси и парламентарна етика,  където беше изслушан  за пръв път от създаването на новата комисия. Съвместно с просветното министерство се работело вече и по идея за антикорупционно обучение, което да бъде въведено след VIII клас в българските училища. \"Проведохме среща с министъра на образованието по тази идея, а за 10 октомври е организирана кръгла маса на високо ниво, където ще поканим лектори и от България, и от чужбина с опит в антикорупционно образование\", съобщи Пламен Георгиев. Предстояло изготвяне на учебни помагала.", "date": "2018.09.20", "title": "Цитат на деня: Ще въведем антикорупционно обучение в детските градини - с песнички, игри"}
{"url": "https://www.dnevnik.bg/photos/snimka_na_denia/2018/09/20/3314557_snimka_na_denia/", "text": "Фондация GLAS и младежка ЛГБТИ организация \"Действие\" организираха днес възпоменание и запалване на свещи на мястото в Борисовата градина, където през 2008 г. Михаил Стоянов беше пребит до смърт заради предполагаемата си хомосексуалност.", "date": "2018.09.20", "title": "Снимка на деня: Свещи в памет на убития по хомофобски подбуди"}
