{"url": "https://www.dnevnik.bg/bulgaria/2019/04/29/3426626_chast_ot_fasadata_na_sgrada_v_centura_na_sofiia_se/", "text": "Част от фасадата на сграда в центъра на София се е откъснала и паднала на тротоара, съобщава \"Фокус\". Инцидентът е станал тази сутрин на пресечката на улиците \"Граф Игнатиев\" и \"6-и септември\". Екипите на дирекция \"Обществен ред и сигурност\" към Столичната община са обезопасили мястото и са дали предписания за отстраняване на проблема към собствениците, като те ще бъдат проверени от Столичния инспекторат и от Направление \"Архитектура и градоустройство\". При инцидента няма пострадали хора, както и нанесени материални щети върху паркираните в близост автомобили.", "date": "2019.04.29", "title": "Част от фасадата на сграда в центъра на София се срути"}
{"url": "https://www.dnevnik.bg/sport/2019/04/29/3426627_fotogaleriia_emocii_i_zabelejitelnosti_v_maratona_na/", "text": "Кениецът Елиуд Кипчоге спечели за четвърти рекорден път маратона в Лондон. Олимпийският шампион преодоля класическото трасе за 2:02.37 часа. Хиляди участници се пуснаха по улиците на Лондон.", "date": "2019.04.29", "title": "Фотогалерия: Емоции и забележителности в маратона на Лондон"}
{"url": "https://www.dnevnik.bg/sviat/2019/04/29/3426638_nad_300_sa_pochinali_sled_preumora_pri_prebroiavaneto/", "text": "Единадесет дни след като Индонезия произведе най-големите еднодневни избори в света, над 300 души от изборната администрация са починали, повечето от свързани с преумора заболявания, причинени от дълги часове ръчно преброяване на милионите подадени бюлетини. Това съобщи днес представител на властите, предаде БТА, цитирайки ДПА. На 17 април за пръв път в страната с 260 милиона население имаше избори едновременно за президент, за национален двукамарен парламент и за регионални законодателни органи, за да бъдат намалени разходите. Гласуването като цяло протече мирно при 81 процента избирателна активност на 193 милиона избиратели. Всеки от тях трябваше да предаде до пет бюлетини в над 800 000 избирателни секции. Произвеждането на избори в държава, която се простира на повече от 5 хиляди километра от запад на изток, изисква полагането на неимоверни усилия и се оказа фатално за много служебни лица, които участват в процеса на ръчно преброяване на подадените бюлетини, коментират агенциите. До този момент 287 членове на избирателни комисии и 18 полицаи, отговарящи за реда по време на изборите, починаха, повечето от претоварване, докато 2096 души се разболяха, каза Ариеф Прийо Сусанто - говорител на централната избирателна комисия. Министерството на здравеопазването изпрати на 23 април циркулярно писмо, в което настоя лечебните заведения да осигуряват най-добрата медицинска помощ на заболелите служители, а министерството на финансите работи за компенсиране на семействата на починалите, добави говорителят. Централната избирателна комисия беше остро критикувана заради нарастващите смъртни случаи. Преброяването на гласовете приключва на 22 май, когато ще бъдат обявени резултатите, допълва \"Ройтерс\".", "date": "2019.04.29", "title": "Над 300 души са починали след преумора при преброяването на бюлетините на изборите в Индонезия"}
{"url": "https://www.dnevnik.bg/bulgaria/2019/04/29/3425568_uchenicite_koito_reshiha_da_dariat_ljubov_i_hrana_na/", "text": "Цветя или малко лакомство? Стар и в същото време сякаш позабравен съвет от детството, като \"добротата краси човека\". Усмивки. Някоя прегръдка. И силно чувство, че носиш любов, че ти отвръщат с нея, че има смисъл и полза. С това са си тръгнали младите момичета от Националната природо-математическа гимназия в София от малките селца в Монтанско. И заради това смятат да продължат да се връщат. Вяра Иванова и Ваклина Стоянова учат в Националната природо-математическа гимназия в София, тази година ще завършат 11 клас. По примера на свои съученици и приятели от друго столично училище решиха да съберат хранителни  продукти и да ги занесат на самотно живеещи хора из малките села на Монтана . Обяснявайки, че всъщност разчитат не толкова да подпомогнат възрастните хора с някакви вещи и продукти, а да ги стоплят с присъствие, с усмивка, с това, че някой мисли за тях. Затова и кръщават инициативата \"Дари храна, дари любов\". Вяра и Ваклина разказват, че макар те да са носили неща към селцата и възрастните хора, всъщност са си тръгнали с много повече. Казват, че са научили много неща за живота. В съзнанието им са останали думите на дядо Рангел от с. Черни връх - \"да не крадем, да не лъжем и да не бъдем зли, защото добротата краси човека\". Децата ще запомнят и емоцията от срещите - всяка различна и много силна. Припомнят си, че са плакали, усетили са самотата. Но и любовта, която са получавали от самотните хора, често под формата на цветя или малко лакомство. \"Липсата на хора в селата определено се усещаше\", казват двете момичета. И за това те говорили с възрастните, научавайки техните лични истории - кой е изгубил близките си, на кого децата живеят в градовете или са заминали за чужбина. Тези разкази карат Ваклина, Вяра и нейните съученици да се замислят дали да заминат да учат в чужбина. \"Нашата цел е да помогнем на възрастните, но посланието, което искаме да предадем на нашите връстници и всички хора е, че е нужно съвсем малко, за да разпространим любов\", казват двете момичета. Затова и всъщност подемат инициативата. Много бързо към идеята на Вяра и Ваклина се присъединяват техни съученици, които им помагат с разпространяването ѝ. Получават подкрепа от родители и директора на гимназията Ивайло Ушагелов, които осигуряват транспорта до селата, избрани от учениците - Черни връх, Ботево и Игнатово, намиращи се в област Монтана, община Вълчидръм. \"Избрахме този район, защото там има много селца, които са по-обезлюдени. Има много други райони в България, където можем да помогнем, но все пак трябва да започнем от някъде\", обясняват момичетата. След като събират продуктите от дарители, поемат с голямо вълнение към крайната цел - да дарят любов, както те самите казват. Посрещат ги топло във всяко село. Кметовете им съдействат, за да могат да стигнат по-лесно до нуждаещите се. Вече два пъти те успява да зарадват възрастните самотни хора от селата в Северозападна България преди великденските празници. Надяват се инициативата им да се превърне в регулярна и да продължи в бъдеще, защото, както казва дядо Рангел от село Черни връх - \"добротата краси човека\".", "date": "2019.04.29", "title": "Учениците, които решиха да дарят любов и храна на самотни хора в Северна България"}
{"url": "https://www.dnevnik.bg/bulgaria/2019/04/29/3426639_sedem_dushi_sa_zadurjani_sled_razpraviia_s_romi_v/", "text": "Седем души са задържаните след инцидент в Куклен заради нападение в частен имот в неделя вечерта. До него се стигна заради забележка за силна музика, отправена към компания от видимо пияни роми. Раздразнени, те нахлули в имота на семейство от Пловдив, съобщи БНР. Подаден е сигнал на тел. 112, а пристигналият екип на полицията е бил нападнат от агресивните пияни мъже. С камъни те са счупили предното и задното стъкло на полицейския автомобил. По случая е образувано досъдебно производство. Очаква се днес прокуратурата да реши колко от задържаните ще останат в ареста за 72 часа и какви обвинения да им бъдат повдигнати. Полицейското присъствие в града и днес остава засилено. \"Вчера бях на мястото. На тази улица живеят както роми, така и българи, и турци. Винаги сме живели в разбирателство, искаме да остане така. Най-вероятно всичко е било заради алкохола\", каза кметът Мария Белчева. По думите й нощта е преминала спокойно.", "date": "2019.04.29", "title": "Седем души са задържани след нападение над полицаи в Куклен"}
{"url": "https://www.dnevnik.bg/skorost/2019/04/29/3426648_dvijenieto_po_magistrala_trakiia_e_intenzivno/", "text": "В последния от четирите почивни дни по Великден движението по магистрала \"Тракия\" е интензивно, съобщиха от пътната полиция. Като основна причина за трафика е посочено, че автомобилите масово се движат в активната лента. От полицията уточняват, че в ремонтните участъци по автомагистралата, където движението е двупосочно, аварийната лента в посока София е лента за движение и водачите на моторни превозни средства могат да я ползват. Тези места са обозначени и със съответните знаци за това. Полицейски екипи регулират и движението в района на тунел \"Ечемишка\" на магистрала \"Хемус\", като постъпателно преди тунела се пускат и спират моторните превозни средства.", "date": "2019.04.29", "title": "Движението по магистрала \"Тракия\" е интензивно, полицията регулира трафика"}
{"url": "https://www.dnevnik.bg/bulgaria/2019/04/29/3426652_sdrujenie_boec_vnese_signal_v_izbornata_komisiia/", "text": "Гражданско сдружение \"БОЕЦ\" внесе сигнал до Централната избирателна комисия (ЦИК), в който алармира, че кандидатурата на Делян Пеевски като евродепутат от ДПС трябва да бъде заличена, ако се докажат съмненията, че той не отговаря на изискванията на Изборния кодекс. Според член 351 от кодекса кандидат за евродепутат може да е човек, който е живял последните шест месеца в България или страна в Европейския съюз, а според жалбата нямало данни, че Пеевски живее в България. Сдружението регистрира, че Пеевски не живее на посочения адрес в хотел \"Берлин\" в София. От централата на ДПС също посочили, че не знаят къде живее Пеевски, посочват от \"БОЕЦ\". В жалбата се цитира и интервю на Бойко Борисов пред Би Ти Ви от 2016 г., в което обявява: \"Пеевски си отиде, Пеевски напуска страната\". Делян Пеевски бе кандидат за евродепутат на изборите през 2014 г. - година след неуспешния опит да оглави ДАНС, който предизвика масови и дълги протести. Тогава той се самоопредели като един успял човек на 33 г. След това бе избран, но се отказа да бъде представител в Европейския парламент (ЕП). Имаше информации, че Алиансът на либералите и демократите в Европа, към който ДПС принадлежи, е реагирала срещу кандидатурата му. И в момента Пеевски е депутат от ДПС, но не ходи на работа в Народното събрание. Вносител е на два закона - за банковата несъстоятелност и за медиите. След разрива с банкера Цветан Василев и фалита на КТБ той постепенно разкри собствеността си в няколко медии - \"Монитор\", \"Телеграф\", \"Политика\", \"Меридиан мач\", \"Борба\". Миналата есен обяви, че ще прехвърли медийния си бизнес на фондация, но ще помага материално. В последния доклад на \"Репортери без граници\" Пеевски е определен като \"най-яркото въплъщение\" на \"съюзяването между медии, политици и олигарси в България\". От \"БОЕЦ\" ще поискат информация от парламента, Министерството на външите работи, Гранична полиция и НСО за Пеевски.", "date": "2019.04.29", "title": "Сдружение оспори правото на Пеевски да се кандидатира за евродепутат"}
{"url": "https://www.dnevnik.bg/ot_vas/novini_ot_vas/2019/04/29/3426580_kushta_ot_prikazkite/", "text": "Къщата с кулата\" - така е известна, съчетала много стилове, имаща неповторим вид.", "date": "2019.04.29", "title": "Къща от приказките"}
{"url": "https://www.dnevnik.bg/sport/2019/04/29/3426654_guardiola_siti_shte_vodi_pred_livurpul_predi/", "text": "Мениджърът на \"Манчестър сити\" Пеп Гуардиола е уверен, че тимът му ще влезе в последния кръг във Висшата лига с аванс пред \"Ливърпул\". Двата отбора водят яростна битка за златните медали, като в момента \"гражданите\" са с една точка пред мърсисайдци – 92 срещу 91. До края на сезона има два кръга, в които \"Сити\" среща \"Лестър\" и \"Брайтън\", а хората на Юрген Клоп се изправят срещу \"Нюкасъл\" и \"Уулвърхемптън\". През уикенда \"гражданите\"  победиха \"Бърнли\" като гост с 1:0 , след като топката премина голлинията с по-малко от 3 сантиметра. Според Гуардиола обаче \"Сити\" не е имал късмет да вкара повече голове. \"Има и такива мачове, но мисля, че заслужавахме да получим дузпа. Въпреки това трите точки са по-важни. Убеден съм, че ще победим следващия понеделник, трябва да го направим, за да сме пред \"Ливърпул\" в последния кръг\", каза Гуардиола. Според него това ще има психологически ефект върху отбора му, вместо да се налага за пореден път да догонва мърсисайдци. Каталунският специалист призова и за спокойствие до следващия понеделник. Сезонът ще влезе в историята, след като за пръв път отбор, който има 90 или повече точки, няма да стане шампион.", "date": "2019.04.29", "title": "Гуардиола: \"Сити\" ще води пред \"Ливърпул\" преди последния кръг"}
{"url": "https://www.dnevnik.bg/photos/2019/04/29/3426660_snimka_na_denia_chudotvornata_ikona_na_deva_mariia/", "text": "Православни християни носят иконата на Дева Мария по време на процесия по случай Великден близо до Бачковския манастир. Снимка: Стоян Ненов", "date": "2019.04.29", "title": "Снимка на деня: Чудотворната икона на Дева Мария"}
{"url": "https://www.dnevnik.bg/sport/2019/04/29/3426662_levski_uvolni_trenyora_georgi_dermendjiev/", "text": "Георги Дерменджиев вече не е треньор на \"Левски\", след като днес преди обяд е бил освободен от поста, съобщиха от клуба. Изпълнителният директор на клуба Павел Колев е освободил треньора. Треньорът беше назначен преди три месеца, след като пое сините на 21 януари. Под негово ръководство \"Левски\" изигра 11 мача, в които записа пет победи, три равенства и три загуби с голова разлика 14:11.  Треньорът , който спечели три титли с \"Лудогорец\" и вкара два пъти отбора в Шампионската лига, дойде с големи надежди на \"Герена\". \"В плановете на ръководството влизаше дългосрочно сътрудничество с наставника. Причината обаче, поради която това няма как да се случи, е незадоволителното представянето на отбора в последно време. Загубата и представянето в последния шампионатен мач на стадион \"Виваком Арена Георги Аспарухов\" срещу \"Берое\" наложиха спешните мерки, за да може тимът да бъде стабилизиран в оставащите срещи от плейофите в Първа професионална лига\", гласи съобщение на официалния сайт. \"Дневник\" потърси Дерменджиев, който не отговаря на мобилния си телефон. Човек от екипа на треньора обаче потвърди, че той е бил осовобен по-рано през деня. Помощниците на Дерменджиев остават на работа. До края на сезона тимът ще бъде воден от Георги Тодоров, който досега работеше в детско-юношеската школа на сините. Официално договорът му влезе в сила от 14 февруари, като той беше анонсиран за две години и половина. Още при пристигането на Дерменджиев имаше неяснота в клуба, след като треньорът се присъедини по средата на зимната подготовка, докато начело на \"Левски\" беше Славиша Стоянович. Под ръководството на специалиста \"Левски\" не записа нито една победа на своя стадион \"Георги Аспрухов\". Сините взеха само едно дерби през 2019 г. – това срещу ЦСКА в редовния сезон на 24 февруари след автогол на бранител на съперника. В последния кръг \"Левски\"  загуби от \"Берое\" на \"Герена\" с 1:2 след обрат . По време на престоя на Дерменджиев в \"Левски\" няколко пъти се появяваше информация за назначаване на Петър Хубчев за треньор. Включително и в деня на последната европейска квалификация на националния отбор с Косово. От клуба отрекоха, но Хубчев и досега не е коментирал. В последните седмици Дерменджиев няколко пъти обясни, че \"Левски\" скоро ще се върне на победния път и обеща, че сините ще се борят отново за шампионската титла. След поражението от \"Берое\" обаче той оправда слабата игра с \"психологически стрес на \"Герена\". Това е трета треньорска смяна в \"Левски\" от началото на сезона. Италианецът Делио Роси започна състезателната година, но беше сменен след отпадането от Лига Европа от \"Вадуц\". Временно тимът беше воден за няколко мача от Тодор Симов, преди през август начело да застане Славиша Стоянович. През зимата словенецът беше пред напускане, но започна подготовката за втория полусезон. В средата на януари обаче \"Левски\" се раздели с него. Дерменджиев беше назначен след промяната на собствеността и  влизането на Васил Божков в \"Левски\" .", "date": "2019.04.29", "title": "\"Левски\" уволни треньора Георги Дерменджиев"}
{"url": "https://www.dnevnik.bg/ot_vas/novini_ot_vas/2019/04/29/3426619_ruskite_kazaci_v_bulgariia/", "text": "Наближава се още един \"Безсмъртен полк\". На снимки казаците. От миналата година казаците са станали военни.", "date": "2019.04.29", "title": "Руските казаци в България"}
{"url": "https://www.dnevnik.bg/sport/2019/04/29/3426658_dominaciiata_na_mercedes_vuv_formula_1_e_skuchna/", "text": "Четирикратният световен шампион Себастиан Фетел, изглежда, е изгубил вяра, че може да триумфира с титлата през 2019 г., само  четири кръга след началото на сезона . В първите четири състезания съперниците от \"Мерцедес\" взеха четири двойни победи и записаха най-успешния старт в историята на Формула 1. Валтер Ботас спечели състезанията в Австралия и Азербайджан през уикенда, а световният шампион Люис Хамилтън беше на най-високото стъпало в Бахрейн и  Китай . Според Фетел, който дотук има две трети места, едно четвърто и едно пето, доминацията на \"Сребърните стрели\" е скучна. \"Скучно е, отегчаващо, не е ли така? Много скучно не само в тези четири състезания, но от четири години или дори повече\", каза Фетел след надпреварата по улиците на Баку. \"Мерцедес\" доминира от началото на турбохибридната ера във Формула 1, в която спечели пет пъти поред титлите при пилотите и конструкторите. \"Трябва да работим още по-здраво, за да успеем да се доближим до тях. Нужно е обаче да признаем, че те са феноменално бързо и добри. В повечето пъти колата им е перфектно балансирана. Аз обаче съм уверен в нашите сили, знам че отборът може да се подобри\", добави германецът. Четирикратният световен шампион описа ситуацията във \"Ферари\" като кубчето Рубик, което трябва да се подреди правилно. Според него Скудерията може да обърна развоя на сезона, но не трябва да допуска повече грешки. Следващият старт за сезона е на 12 май на пистата \"Каталуня\" край Барселона.", "date": "2019.04.29", "title": "Доминацията на \"Мерцедес\" във Формула 1 е скучна, смята Фетел"}
{"url": "https://www.dnevnik.bg/sviat/2019/04/29/3426693_putin_ochakva_da_se_dogovori_sus_zelenski_za/", "text": "Руският президент Владимир Путин заяви, че очаква да успее да се споразумее с новоизбрания си украински колега Володимир Зеленски за гражданството на руснаци и украинци. Той изрази задоволството си от думите на Зеленски, който обяви, че е  готов да издава украински паспорти за всички руснаци , съобщава БТА. \"Това показва, че навярно ще се договорим, защото имаме много общи неща. Много пъти съм казвал, че украинците и руснаците са братски народи. Ако имаме общо гражданство, от това само ще спечелят и руснаците, и украинците. Ще бъдем по-силни и по-успешни\", каза Путин, който вече опрости процедурата за издаване на руски паспорти за украинци в Донбас, а в събота каза, че Москва обмисля да разшири тази мярка до всички украинци. \"Ако те издават гражданство на руснаците в Украйна, а ние - на украинците в Русия, много бързо ще достигнем общ знаменател. Ще имаме общо гражданство\", каза Путин.", "date": "2019.04.29", "title": "Путин очаква да се договори със Зеленски за паспортите на украинци и руснаци"}
{"url": "https://www.dnevnik.bg/skorost/2019/04/29/3424649_bulgarin_suzdade_nai-burziia_i_skup_model_na_maklarun/", "text": "На автосалона в Женева преди малко повече от месец британският производител на суперавтомобили \"Макларън\" (McLaren) представи най-бързия си, ексклузивен и скъп автомобил. \"Спийдтейл\" (Speedtail) ще може да достига 430 км/ч, ще се произведе само в 106 бройки, а цената на всеки от тях тръгва от 2 млн. евро преди данъците и таксите. Оказва се, че в създаването на този хипер спортен автомобил има сериозна българска връзка - единият от двамата основни дизайнери на екстериора е роден в София. Това е навършилият 32 години през март Александър (Алекс) Алексиев, който при поредната си визита в България се срещна с група български автомобилни журналисти. От \"Обеля\" през Флорида и Калифорния Роден в столичния квартал \"Обеля\", Алексиев се премества с родителите си в Сарасота, Флорида, когато е на девет. От малък обича да рисува, предимно автомобили, но едва когато е в 11 клас, осъзнава, че може с това да си изкарва хляба. Решението изкристализира докато гледа шоуто на американски автомобилен дизайнер Чип Фуз Overhaulin (\"Основен ремонт\"). В един момент решава да види какво е учил и Фуз и така научава, че той завършил едно от най-престижните училища за дизайн Art Center College of Design в Пасадена, Калифорния. Алексиев кандидатства в колежа, но има известни притеснения, тъй като не е пълен отличник. Оказва се обаче, че там се влиза с рисуване, и българинът е приет. Още като дете харесва колите на \"Макларън\" и на стената в стаята му почетно място заема плакат на модела F1 от 1993 година. Мислейки за бъдещата си реализация в света на автомобилния дизайн, Алекс Алексиев си е набелязъл три компании, достигането до които оценява с различни нива на трудност. Като най-малко вероятна вижда реализацията си в \"Макларън\". Позиция в \"Ламборгини\", която също му е любима марка, що се отнася до дизайна на техните автомобили, е второ по трудност на изпълнимост желание. Като най-реалистично обаче вижда намирането на работа в накой от дизайнерските екипи на \"Фолксваген\" или \"Ауди\". Съдбоносната среща Съдбата обаче има други планове за Алексиев. Малко след дипломирането си през 2012 година българинът се запознава на изложба с дизайн директора на \"Макларън\" Франк Стефансон. Той е сред легендите в сферата на автомобилния дизайн, като преди \"Макларън\" работи за \"Форд\", \"БМВ Груп\", \"Фиат\", \"Ферари\", \"Мазерати\", а под негово ръководство са създадени модели като възроденото МИНИ хечбек, първото БМВ Х5, \"Мазерати МС12\", \"Ферари F430\" и други. Стефансон и Алексиев стават по-близки покрай това, че приятелката на американеца е българка и той често посещава България. \"Винаги носех в джоба си USB с мои проекти. Веднъж общ приятел подхвърли на Франк \"Защо не го вземеш при теб\" и той поиска да му изпратя мои рисунки. Дадох му флашката и ме взеха за 6-месечен пробен период\", обяснява Алексиев. От самолета директно на чертожната маса През юни 2013 година Алекс пристига в Англия, а кариерата му в отдела за дизайн на \"Макларън\" тръгва с летящ старт, като буквално от летището е прикрепен към екипа, който работи по новия тогава модел 720. Алексиев е отговорен за оформлението на интериора на колата. За 720 се твърди, че това е моделът, с който автомобилите на \"Макларън\" отново имат душа. Към този момент дизайнерският отдел на \"Макларън\" се състои едва от 5-6 души, а след приключването на проекта 720 Алексиев започва да работи за \"Макларън спешъл оперейшън\" (McLaren Special Operations) - звеното за специални проекти на британския производител на автомобили. Това е и мястото, където се изпълняват всички прищевки на купувачите на коли \"Макларън\". Проектът \"Спийдтейл\" Така се стига до проекта \"Спийдтейл\", по който се работи от януари 2014 година. Моделът е нещо като приемник на \"Макларън\" F1. Външният дизайн на колата е предизвикателство, тъй като освен да изглежда добре, трябва да е бърза и аеродинамична. За момента точни измервания няма, но със сигурност това ще е моделът на \"Макларън\" с най-ниско въздушно съпротивление. За целта се използват идеи от света на Формула 1 като неподвижния капак на предните джанти, познат от болидите на \"Макларън\" от 2007 година, и подвижните елерони на задния спойлер. Сериозно предизвикателство е и намаляването на теглото и така се стига до идеята осветлението за салона да е интегрирано в самото челно стъкло, в което има и вградена система за потъмняване. Освен това двете пасажерски седалки, които се намират отляво и отдясно на седящия в средата на колата шофьор, са част от изработената от карбон каросерия. Като голямо постижение на екипа, работещ по \"Спийдтейл\", Алексиев посочва това, че за пасажерите има много повече място, отколкото в \"Макларън\" F1. За целта двете седалки отстрани са леко завъртени навън, което осигурява пространство в областта на раменете и коленете. Как се раждат идеите Говорейки за работата си, Алексиев посочва като плюс това, че екипът е малък и презентациите на нови проекти се правят пред всички. \"Помагаме си доста\", обобщава той. Попитан откъде идват идеите за новите модели, Алексиев посочва, че най-често всичко тръгва от клиентите. Най-сериозните сред тях периодично имат срещи с ръководството на \"Макларън\", като често споделят каква кола биха си купили. Така се набелязват най-общо чертите на бъдещия модел и тогава на ход са дизайнерите. Така се ражда и \"Спийдтейл\", който ще е първият автомобил на компания с хибридно задвижване, като бензиновия двигател и електромоторите ще дават обща мощност от 1050 конски сили. Какво ще е ускорението до 100 км/ч предстои да разберем, но от място до 300 км/ч колата ще се изстрелва за под 13 секунди. Първоначално идеята е да се направят само 6 автомобила, но поради огромният интерес бройката нараства, за да стигне 106 - колкото са общо произведените всички версии на \"Макларън\" F1. \"Това ще е финалната бройка, въпреки че вече 220 клиенти чакат на опашка\", казва Алексиев. Българин е сред купувачите на ексклузивния \"Макларън\" Той посочва, че при избора на тези, които ще са сред щастливците, се взима предвид кой ще е достатъчно добър посланик на марката. Важните клиенти, притежаващи по няколко автомобила \"Макларън\", също са с предимство, казва Алексиев. Той допълва, че един от клиентите вероятно ще е българин, но не влиза в повече подробности. А иначе първите доставки на серийната версия на \"Спийдтейл\" ще започнат през следващата година. Нямаше как да не попитаме Алекс Алексиев за това как започва работата по един проект в днешните дигитални времена. \"Първите рисунки винаги са с молив и на хартия\", изненадва ни той със своя отговор. След това се минава към създаването на дигитални модели на бъдещата кола и модели от глина. Попитахме Алекс Алексиев и какво го вдъхновява, като създава определен модел. Отговорът не ни изненада - други автомобили, архитектура и самолети, особено военните, изработени по технологията \"Стелт\". Поинтересувахме се дали Алексиев е получавал предложения за работа от други компании. Отвърна, че да, но те не представляват интерес за него. \"А ако дойде оферта от китайска компания, която ти каже, че сам можеш да определиш заплатата си\", продължихме да настояваме. \"Не се виждам да рисувам някой SUV модел. За момента парите не са определящи\", отвърна Алекс. София през очите на дизайнера Естествно бяхме любопитни как изглеждат София и България през очите на човек, които я посещава три-четири пъти годишно. \"Промяната е огромна. Особено бях впечатлен при първото ми идване през 2002 година, след пауза от шест години\", казва Алекс. За София посочва, че му су вижда чиста и подредена, макар това да важи само за определени райони. Провокиран от този отговор, го попитах: \"В \"Обеля\" ходил ли си скоро?\" Отговорът беше \"Да\" и след кратко замисляне дойде и допълнението \"Метрото е нещо хубаво\".", "date": "2019.04.29", "title": "Българин създаде най-бързия и скъп модел на \"Макларън\""}
{"url": "https://www.dnevnik.bg/analizi/2019/04/29/3426529_bulgariia_-_stranata_na_kushtite_za_gosti/", "text": "Око за око, зъб за зъб, гейт за гейт. Иначе го наричат кампания за европейските избори. Едните вадят тераса със сауна, другите - апартамент, едните къща за гости - другите - три къщи за гости. А главният прокурор Сотир Цацаров разпореди разследване на всички проекти по мярка 311 от Програмата за развитие на селските райони (ПРСР) 2007-2013 г., финансирана от европейски средства, с предмет \"изграждане (модернизиране) на туристически обекти - жилищни сгради (къщи) за гости\". Повод станаха медийни разкрития за такива постройки, вдигнати с европейски пари, но ползвани като частни имоти, а не като малък и семеен бизнес. В едната публикация е замесено името на Александър Манолев, подал оставка като заместник-министър на икономиката, а в другата - фамилията на съпруга на Елена Йончева, която е водач на листата на БСП за евровота. За свързваната с Манолев \"къща за гости\" край Сандански, към която е прокаран и водопровод с минерална вода, са усвоени 380 000 лева от европейските средства. За трите къщи край село Велика, община Царево, на 3 км от плажа край Лозенец, които се свързват със семейството на Йончева, парите са приблизително същите. Очевидно фирмите бенефициери са ползвали максималното разрешено финансиране, което е до 70% от стойността на проекта, но не повече от левовата равностойност на 200 000 евро от ПРСР. Ескалацията на \"Апартаментгейт\" в нова афера ще затормози прокуратурата, тъй като къщите за гости, които ще се проверяват, са около 700. Но за някои от тях, в това число и \"Парк Велика\", 5-годишният срок за мониторинг е изтекъл, а вече бе обявено, че през 2015 г. проектът е бил проверяван. Дали не би следвало обвинението да потърси помощ от Европейската служба за борба с измамите (ОЛАФ), тъй като няма капацитет за разследване на злоупотреби с европейски фондове? А и освен къщите и получателите на средствата редно е да бъдат проверени и длъжностни лица от фонда - и дали тяхното (и на семействата им) имущество отговаря на доходите на държавни служители. Новите случаи, които изскачат - отново за къща за гости, отново със средства от ПРСР, този път на син на депутат от БСП, засилват подозренията какво е ставало в Държавен фонд \"Земеделие\" (ДФЗ), чийто най-дългогодишен шеф по време на първите две правителства на Бойко Борисов бе настоящият земеделски министър Румен Порожанов. Програмата за развитие на селските райони е най-големият фонд с европейски пари за България - за първия програмен период средствата за усвояване бяха 3.2 милиарда евро. Тя не попада в обхвата на системата за наблюдение на оперативните програми, което означава, че Държавен фонд \"Земеделие\" е пълноправен властелин. \"Най-апетитните\" позиции в нея бяха 311 \"Разнообразяване към неземеделски дейности\" и 312 \"Подкрепа за създаване и развитие на микропредприятия\", по които бяха финансирани туристически дейности, свързани с изграждане или преустройство на къщи за гости и за възобновяемите енергийни източници (ВЕИ). Най-много проекти бяха подадени тъкмо по тях. Именно заради лоши практики в новата програма за 2014-2020 г., по която са предвидени 2.3 милиарда евро, населени места и курортни селища, където е развит масовият туризъм, вече няма да бъдат подпомагани за туристически дейности. А вместо предвиденото по 311 и 312 се дава приоритет на общини от Северозападен и в Северен централен район. Важно е какво ще установи прокуратурата при проверките: има ли приходи от туристическа дейност, има ли наети лица, има ли регистри за пренощувалите, дали няма продадени \"къщи за гости\" още по време на 5-годишния срок, в който е трябвало да функционират след приключване на проекта, и т.н. Не трябва обаче да се забравя нещо важно - разкриването на твърде големи злоупотреби при тези проверки би означавало, че следва да бъде ревизирана и цялата дейност на ДФЗ по време на управлението на Бойко Борисов, тъй като средствата за къщите за гости и в двата случая са изплатени през 2010 г. и през 2015 г., т.е. в първия и втория му кабинет. През 2015 г., когато са били изплатени европарите за имението, свързвано с Манолев, директор на ДФЗ е бил Румен Порожанов. Дали заради това, дали заради партийна или земляческа лоялност, но преди дни той заяви, че Александър Манолев не фигурирал като бенефициер по проекта и че всички такива проекти били строго и съвестно проверявани. До момента установените от Брюксел нередности при усвояване на парите от ПРСР бяха свързани с двойното финансиране на ВЕИ проектите по селската програма и поради това през 2015 г. не бяха признати разходи за 28 милиона евро. Причината е, че фотоволтаиците хем са изградени с пари от ЕС, хем получават преференциални цени за произвежданата от тях електроенергия. Отговорността за тези злоупотреби се разми - и за ДФЗ, и за Комисията за енергийно и водно регулиране. Така както не се разбра и за кои проекти по ПРСР земеделският министър от първия кабинет \"Борисов\" е оказвал натиск върху бившата шефка на ДФ \"Земеделие\" Калина Илиева. Когато този скандал стана медийно достояние през 2010 г., изведнъж избухна друг - за фалшивата диплома на Илиева от Германия. И така всичко потъна, а самата тя остана увековечена в нарицателното \"калинки\" за всички кадри с партийни протекции и без достатъчно експертни познания. Но поредните разкрития са прицелени не в корупцията при разходването на европейските средства, какъвто е общественият интерес, а срещу политическия \"противник\". Така че не бива да възлагаме особени надежди на прокурорските проверки. За съжаление европейска прокуратура още няма. Резултатът от поредните скандали е налице: омерзение, \"всички са маскари\" и отдръпване на все по-големи групи избиратели от политиката и политическото. Така облагодетелстваните от ниската избирателна активност на предстоящите евроизбори ще бъдат тъкмо онези, които водят калните боеве. И които после ще почиват в къщите си за \"гости\".", "date": "2019.04.29", "title": "България - страната на \"къщите за гости\""}
{"url": "https://www.dnevnik.bg/photos/2019/04/29/3424150_fotogaleriia_kandidatite_za_evrodeputati_ot_gerb/", "text": "Европейските избори са на 26 май. \"Дневник\" представя кандидатите на партиите, които ще бъдат представени в Европейския парламент. Според досегашните прогнози на социолозите ГЕРБ ще бъдат първа или втора политическа сила и ще имат поне 5 евродепутати.", "date": "2019.04.29", "title": "Фотогалерия: Кандидатите за евродепутати от ГЕРБ"}
{"url": "https://www.dnevnik.bg/sviat/2019/04/29/3426522_merkel_i_makron_shte_opitat_da_vurnat_surbiia_i_kosovo/", "text": "Берлинският процес за интеграция на Западните Балкани и Западна Европа си навлече критики през годините заради смесените си резултати. Днес нов формат - иницииран от германския канцлер Ангела Меркел и френския президент Еманюел Макрон - трябва да опита да поправи грешките поне що се отнася до две държави. Диалогът между Сърбия и Косово се очаква да е основна тема, заедно с китайското влияние върху Европа и Западните Балкани. След като миналата година сръбският президент Александър Вучич опита да събере подкрепа за  спорна инициатива за край на конфликта , идеята (включваща промяна на границата) бе изоставена заради съпротива на европейски сили, както и в двете столици. Решението на Прищина да въведе 100-процентни мита върху сръбски стоки през ноември не улесни диалога. За Белград премахването на митата е задължително за продължаването му. Срещата ще се състои в момент, когато Европейският съюз се готви за смяна на парламента и ръководството си. Съюзът си навлече критики през годините заради нееднозначните резултати в опита да се постигне споразумение между Белград и Прищина, което вероятно няма как да се случи и до края на мандата на сегашната еврокомисия тази година. Затова, съобщава балканската телевизия N1, върховният представител на ЕС за външната политика Федерика Могерини вероятно ще присъства само като представител на председателя на еврокомисията Жан-Клод Юнкер, но няма да има роля в разговорите. На същия фон западни медии пишат, че президентът Александър Вучич набира подкрепа за нов опит за споразумение с Косово, сръбският в. \"Вечерне новости\" писа, че може да бъде постигнато разбирателство до октомври. На срещата ще има представители на всички западнобалкански страни (двете членки на ЕС и Словения и Хърватия), но само от страна на Сърбия и Косово ще присъстват държавни и правителствени ръководители.", "date": "2019.04.29", "title": "Меркел и Макрон ще опитат да върнат Сърбия и Косово на масата за преговори"}
{"url": "https://www.dnevnik.bg/politika/2019/04/29/3422366_katolicite_v_ochakvane_na_papa_francisk_nad_200_deca/", "text": "Повече от 200 деца се подготвят да приемат първо причастие по време на службата на папа Франциск на 6 май в Раковски. Те ще получат хляб и вино - тялото и кръвта на Иисус Христос. Това разказа за \"Дневник\" епископ Христо Пройков, апостолически екзарх и председател на Епископската конференция на Католическата църква в България. \"В Православната църква децата се кръщават и заедно с кръщението получават и едно друго тайнство - миропомазание, т.е. даването на силата на Светия дух. В Католическата църква малките деца се кръщават, а на възраст 10-12 г. се извършва тържествено миропомазанието. Имаме и тържествено отбелязване на първото причастие: децата на 6-7 г. започват да се подготвят, за да приемат за първи път Иисус Христос\", разказа още Пройков. Папата в България  Папа Франциск ще посети България на 5 и 6 май - събитие, което по думите на епископ Пройков е очаквано с много радост не само от католическата общност, но и за хората от други общности в България. \"В рамките на 20 г. за втори път ще има посещение на папа в България. А за 1300 г. история това са единствени събития\", разказа още той. Освен официални срещи в София на 5 май той като поклонник ще посети и храм-паметника \"Св. Александър Невски\", където ще се помоли частно пред иконата на светите братя Кирил и Методий. Не е предвидена специална служба в програмата. По-късно папата ще отслужи литургия на площад \"Княз Александър I\", за която са записани 7 500 души. Кулминацията на посещението е събитие за мир на площад \"Независимост\", на което ще присъстват представители на различните вероизповедания. От католическата общност са подготвили икона за подарък на папата. Католическата общност  Католическото вероизповедание не получава субсидия от държавата, тъй като общността е по-малка от 1% от населението на страната, или под 70 хил. души. \"Нямаме претенции да сме повече, но се чувстваме дискриминирани, че сме останали без финансиране. Но когато кандидатстваме с проект за ремонт на храм, ни отпускат целеви средства\", каза епископ Христо Пройков. Общността представлява католици от два обряда - латински обряд, който е римокатолическият, и славянски обряд, който е традиционният в България. Самата Католическа църква у нас пък има три епархии - две от латинския обряд и една от славянския. Тя е управлявана от епископска конференция, която е обща от двата обряда. В цяла България има католици, но концентрацията е в Пловдив и Пловдивско. Има трима епископи - по един в Пловдив, Русе и София, както и около 60 свещеника, 120 монаси и монахини. Манастири на Майка Тереза има в София, Пловдив, Варна, където се грижат за изоставени хора. В София има и манастир с монахини кармелитки - влезли веднъж, те завинаги остават в манастира, за да живеят в молитва и размисъл.", "date": "2019.04.29", "title": "Католиците в очакване на папа Франциск: над 200 деца се подготвят за първо причастие"}
{"url": "https://www.dnevnik.bg/evropa/2019/04/29/3423295_kriza_v_rumunskite_bolnici_vdiganeto_na_zaplatite_ne/", "text": "Габриела Думитру трябваше да се пенсионира преди години. Вместо това тя работи повече от всякога. 65-годишната жена е едната половина от екипа от двама лекари в неонатологията в Слобозия, град, намиращ се на около два часа път от румънската столица Букурещ, разказва \"Гардиън\". Думитру изкарва три или четири 24-часови смени на седмица, по време на които, когато може, дремва за около час. Нейният колега е на 75 и официално се е пенсионирал преди 15 години. Те вършат работа като за четирима или петима лекари, израждайки приблизително 1200 бебета на година и грижейки се за родените с проблеми. Неонатологията в Слобозия е пример за по-голямата криза в Румъния, където през последното десетилетие хиляди лекари и медицински сестри напуснаха заради по-високи заплати в Западна Европа. А те са само малка част от огромния поток хора, напускащи Централна и Източна Европа, където правителствата опитват да се справят с последиците от загубата на много от най-талантливите си млади хора. Според скорошно проучване над 50% от румънците са притеснени за ефекта от емиграцията върху страната. Това е най-високият процент сред включените в изследването страни. Около 3.4 милиона румънци са напуснали в десетилетието след присъединяването към ЕС, показа проучване на румънски бизнес лидери. По данни на здравното министерство 43 хил. лекари са заминали за същия период. В същото време анализ на базираната в САЩ неправителствена организация Population Reference Bureau сочи, че румънското население ще намалее с 22% до 2050 г. - най-резкият спад в световен план, заради комбинацията от емиграция, висока смъртност и ниска раждаемост. Прогнозата за България също е тревожна. В окръг Яломинца, на който Слобозия е столица, 44% от всички позиции за лекари са свободни според най-скорошната статистика на здравното министерство. В страната свободните места са 26%, което значи, че Думитру разказва, че през ноември в неонатологията на Слобозия е трябвало да дойде нов лекар, след като болницата финансирала престоя в болницата в Букурещ за обучение за работата. Кандидатът обаче просто изчезнала, след като завършила обучението си, което не се случвало за пръв път. Държавният секретар по извънредните ситуации, д-р Раед Арафат, коментира, че първата мигрантска вълна е била преди присъединяването на страната към ЕС през 2007 г., като много медицински сестри заминавали за Италия. \"Тогава загубихме целия си контингент от медицински сестри в град Търгу Муреш в рамките на две години, след това обучихме нови и веднага загубихме половината от тях.\" Нещата наистина се влошиха по време на икономическата криза година след присъединяването към ЕС. \"Изгубихме лекари, които мислехме, че никога няма да напуснат, най-висококвалифицираните\", казва Арафат. По думите му страната страда особено много от липса на анестезиолози и лекари в спешната помощ. Еврочленството създаде огромни възможности за талантливи млади румънци да пътуват, учат и работят в Западна Европа. В опит да спре изтичането на медицински специалисти правителството удвои заплатите в сектора през последната година, но опитите да бъдат задържани талантливите хора са особено трудни в провинцията, където икономическият потенциал е ограничен. страната. \"Три милиона румънци са заминали за чужбина, като много от тях са с ниска квалификация, и без това щеше да има много висока безработица в провинцията\", коментира Кристиян Гинеа, вицепрезидент на съюза \"Да спасим Румъния\". \"Истинската трагедия е, че системата не се променя достатъчно, за да ги привлече отново\", допълва той. Неговата партия планира да води кампания за европейските избори с лозунга \"Ще върнем децата ви\". Правителството се надява, че увеличените заплати в здравния сектор ще бъдат ключови в борбата срещу изтичането на професионалисти, но засега резултатите не са обещаващи. По-рано тази година министърът на образованието Екатерина Андронеску каза, че 10 хил. лекари са напуснали Румъния през 2017 и 2018 г. Кълин Попеску-Търичану, председател на румънския сенат, се надява, че Брекзит ще даде стимул на румънските лекари и сестри, работещи във Великобритания, да се върнат у дома. \"По-голямата част от хората, напуснали страната, го направиха по икономически причини\", казва той, посочвайки, че правителството прие драстично увеличение на заплатите, за да спре това движение, но резултатите засега не са впечатляващи. Според Арафат страната може да бъде сигурна, че хората вече няма да напускат за пари, но системата е пълна с ненужна бюрокрация и дори докторите да искат да се върнат, може да трябва да чакат с месеци заради документацията. В Слабозия Думитру признава, че условията за работа в болницата са се подобрили значително в сравнение с наследената от комунизма ужасна ситуация през 90-те години. Тя приветства и увеличението на заплатите. Но смята, че парите не са всичко: \"Сега имаме цялото необходимо оборудване и заплатите се вдигнаха. Но не става въпрос само за пари, трябва да променим абсолютно всичко, включително и манталитета в обществото.\"", "date": "2019.04.29", "title": "Криза в румънските болници: вдигането на заплатите не успява да спре емиграцията"}
{"url": "https://www.dnevnik.bg/photos/2019/04/30/3423452_fotogaleriia_jivotut_na_imperator_akihito/", "text": "Император Акихито, който е първият абдикирал японски император за близо две столетия, посвети живота си на народите, засегнати от страната му по време на Втората световна война, и на японците, възстановяващи се след природни бедствия. На снимката: императорът и императрица Мичико през 2015 г.", "date": "2019.04.29", "title": "Фотогалерия: Животът на император Акихито"}
{"url": "https://www.dnevnik.bg/video/2019/04/29/3422381_kak_se_pravi_tartar_video/", "text": "Кристиан Грасо е готвачът, който не иска да досажда с паста и пица в добре наситения с тях софийски пейзаж. Италианецът,  с когото ви запознахме вече,  показва в това видео как се прави трюфел тартар. Изглежда лесно, със сигурност е бързо. Остава въпросът да харесвате сурови продукти и да имате откъде да си ги осигурите пресни. Най-важната от тях е прясно говеждо - по 75 гр от бонфиле и от контрафиле. Накълцват се с добре наточен нож. Поръсва се с 10-15 мл зехтин и 1 кафена лъжичка лимонов сок, добавят се сол и черен пипер на вкус. Следва паста от трюфел. Кристиано я получава от свой приятел, който я приготвя за него в Сан Джеминяно, но ако тук в специализираните магазини не може да бъде открита, неин заместител е пресният трюфел, независимо дали е бял или черен. Допълнителен вкус носят капките от сос, приготвен от лимон, зехтин и добавен съвсем малко табаско, който да придаде аромат. Добавя се малко сирене пекорино и всичко се смесва. Поставя се в ринга, за да се оформи, и върху него се поставя само жълтъкът от едно яйце. Отново се поръсва леко със сол и черен пипер, добавят се няколко парченца предварително приготвени домати конфи и люспи от пекориното. Добър апетит!", "date": "2019.04.29", "title": "Kак се прави тартар (видео)"}
{"url": "https://www.dnevnik.bg/na_put/2019/04/29/3425720_letiashti_delvi_nad_glavite_-_velikden_na_ostrov_korfu/", "text": "Най-големият християнски празник - Възкресение Христово, се чества в цяла Гърция с особена тържественост. Има едно място в страната обаче, където празненствата се отличават с особена пищност и уникалност - на остров Корфу. В пределите му, особено в столицата Керкира (или известна още като град Корфу), може да бъде усетено голямо влияние на разнообразни култури и традиции, смесица между гръцки и италиански стил на живот, френска и британска архитектура. Заради специфичното си местоположение - близост до Албания на изток и Италия на запад, островът е изключително мултикултурен - с общо население от около 100 хил. души, почти една трета са чужденци. Но има едно нещо, което е много автентично и специфично за Корфу, привличащо всяка година хиляди туристи от цял свят, а именно - традициите при отбелязването на Великден. Мероприятията започват още сутринта на Велика събота, когато центърът на столицата се изпълва с множество, веселие и шум. Началото се дава с празнична процесия, ръководена от трите главни филхармонии на острова, който има традиции в това отношение. По време на така нареченото първо възкресение се провеждат литургия и шествие в чест на св. Спиридон - покровителят на острова, за когото се вярва, че е спасил жителите му от глад през 1553 година. Докато преминава през града, процесията се разширява и постепенно към нея се присъединяват над 20 филхармонии. Завършва малко преди 11 часа, когато всички се подготвят за кулминацията на празника в съботния ден -  . Балконите, от които ще политат делви, са украсени по специален начин - с покривки в червено и златно, а големината на глинените съдове съответства на богатството на всяко домакинство. След като стотиците, струпали се на площада, се приберат плътно до стените за безопасност, от балконите едновременно политат делви, които шумно се разбиват в земята на фона на възторжени възгласи на публиката.  Хвърлянето на глинени делви, пълни с вода, символизира пречупване на лошото и надеждата за ново начало. Прието е, че запазването за спомен на парченце от счупена делва носи здраве, късмет и любов. Традицията е адаптирана от венецианския й вариант, в която на Нова година се изхвърлят стари вещи. Друга теория за произхода на обичая е, че символизира възпоминанието на радостта на Дева Мария и Мария Магдалена, които първи виждат празния гроб на възкръсналия Христос. Сред местните вярвания има и такива, свързвани с митологията - чрез разбиването на глинени стомни, пълни с вода и вдигането на шум, древните гърци имали за цел да събудят Персефона, богинята на пролетта, и да ускорят идването на новия сезон. Веселието продължава до ранния следобед, след което повечето хора се оттеглят за почивка. След 21 часа се провежда още едно има шествие, което предизвестява идването на благодатния огън. Точно в полунощ градът се озарява от пищна заря - отново уникален детайл при посрещането на празника на острова. Неделята на Великден продължава с празнична процесия на иконата на Възкресението из Керкира, последвана от празничен обяд – агнешко месо, вино, червени яйца и, разбира се – много музика и танци.", "date": "2019.04.29", "title": "Делви над главите - Великден на остров Корфу"}
{"url": "https://www.dnevnik.bg/sport/2019/04/29/3426567_istoriia_za_sportsmenstvo_ili_zashto_liids_pozvoli_na/", "text": "Марсело Биелса е считан за една от най-противоречивите личности във футбола. Преди време аржентинският треньор беше разследван за шпионаж на своите съперници, а от години носи прякора си Лудия. Въпреки това Биелса показа, че за него на първо място във футбола е спортсменството, доказвайки го в много важния мач на своя \"Лийдс\" срещу \"Астън Вила\". В двубой от 45-ия кръг на Чемпиъншип се решаваше възможността за влизане на отборите във Висшата лига. Срещата предложи много интрига и общо 40 удара към двете врати, а при победа \"Лийдс\" се връщаше в битката за директна промоция в Премиършип. Тимът на Биелса поведе в 72-ата минута чрез Матеуш Клих. Това се случи, докато играчите на \"Вила\" спряха да играят, защото Джонатан Коджия лежеше контузен на терена. След отбелязването на попадението гостите от Бирмингам протестираха, а за удар без топка Анвар ел Гази беше изгонен от рефера Стюърт Атуел. В крайна сметка след дълги спорове и шест минути прекъсване играта беше подновена, но Биелса нареди на играчите си да останат неподвижни и да пуснат гол в своята врата. Единствено централният бранител Понтус Янсон не го послуша и опита да противодейства на \"Лийдс\". Ахмед Алмохамади и Албърт Адома тръгнаха от центъра и последният вкара – 1:1 в 77-ата минута. \"Няма какво да коментирам за тази случка. Английският футбол е известен със своето спортсменство\", каза Биелса след срещата. Поведението на аржентинеца беше широко коментирано, като изтъкнати футболни специалисти го подкрепиха. Равенството на \"Еланд роуд\" обаче свърши работа на съперниците на \"Лийдс\". \"Норич\" вече си беше осигурил класиране във Висшата лига, а след победа това стори и \"Шефилд юнайтед\", който ще играе в елита след 12-годишно прекъсване.", "date": "2019.04.29", "title": "История за спортсменство, или защо \"Лийдс\" позволи на \"Астън Вила\" да вкара гол"}
{"url": "https://www.dnevnik.bg/sport/2019/04/29/3426586_cheshki_futbolist_e_zaginal_v_turciia_sled_katastrofa/", "text": "Футболистът на турския \"Аланияспор\" Йозеф Шурал е загинал в катастрофа след мач на тима си, обявиха от клуба. Инцидентът се е случил на връщане от гостуването на \"Кайзериспор\" в мач от 30-ия кръг на Суперлигата. Двубоят завърши 1:1, а след неговият край част от играчите на \"Аланияспор\" са наели минибус от фирма за ВИП превози, който да ги откара обратно до турския курорт. По-голямата част от отбора, както и треньорското ръководство са се прибрали с клубния автобус или с лични автомобили. На около 5 километра от Алания бусът е катастрофирал, а Шурал и шестима от неговите съотборници са били откарани в болница. Малко по-късно чешкият национал е починал от раните си. Според президента на клуба Хасан Чавушоглу шофьорът на минибуса е заспал зад волана. Вторият шофьор също е спял в момента на катастрофата. \"От информацията, която имаме от полицията, фирмата е имала двама шофьори, но и двамата са заспали\", каза Чавушоглу пред агенция \"Анадолу\". Той добави, че другите ранени в катастрофата са в стабилно състояние, но остават в болницата. Водачът на минибуса е задържан и в момента тече разследване. На 30 март Йозеф Шурал навърши 23 години. Нападателят беше част от \"Аланияспор\" от началото на годината, след като преди това игра за \"Спарта\" (Прага) в продължение на близо три години. В кариерата си Шурал изигра 20 мача за националния тим на Чехия.", "date": "2019.04.29", "title": "Чешки футболист е загинал в Турция след катастрофа с минибус"}
{"url": "https://www.dnevnik.bg/sport/2019/04/29/3426604_grigor_dimitrov_ostava_na_praga_na_top_50_v_svetovnata/", "text": "С рекордно ниско класиране от близо седем години насам започва седмицата за Григор Димитров. Българският тенисист вече е №49 в световната ранглиста на АТП. Димитров бележи спад от шест позиции след турнира в Барселона. Той напусна надпреварата още в третия кръг след допуснат  обрат срещу чилиеца Николас Хари  6:2, 4:6, 6:7 (2) и не успя да защити точките си от участието в четвъртфиналите през 2018 г. Димитров все пак запази мястото си в топ 50, което беше под заплаха преди началото на турнира. Българският тенисист започна годината под №21, но така и не успява да намери постоянство. Единствено на Australian Open Димитров записа три поредни победи, а балансът му през 2019 г. е девет успеха и пет загуби. Сезонът му беше белязан и от контузия в рамото, която го извади от корта за близо два месеца. До края на  сезона на червени кортове  Димитров ще участва в три турнира – двете \"Мастърс\" надпревари в Мадрид и Рим, както и на \"Ролан Гарос\". В турнирите от серия 1000 той има да защитава по 10 точки, а на \"Ролан Гарос\" – 90. Следващата надпревара в календара му е Мадрид, като турнирът започва на 5 май. В челото на световната ранглиста размествания не настъпиха, водач продължава да бъде Новак Джокович.", "date": "2019.04.29", "title": "Григор Димитров остава в дъното на топ 50 в световната ранглиста"}
{"url": "https://www.dnevnik.bg/bulgaria/2019/04/29/3426608_na_velikden_1800_dushi_sa_potursili_pomosht_v_pirogov/", "text": "Екипите на \"Пирогов\" отчитат тежки дежурства в дните около Великден. От 26 април до 10 ч. днес в Спешното отделение на университетската болница са потърсили помощ 1800 души, сред които хора от София и страната. От тях за лечение се налага да останат 260. Пациентите без здравни осигуровки, настанени за лечение в \"Пирогов\", са 15, съобщиха от болницата. Екипи са хоспитализирали и едни от най-сложните случаи от цяла България. Близо 80 души от различни части на страната получават високоспециализирана медицинска помощ през тези дни. Доста натоварено е било и дежурството в уникалното за България детско спешно отделение, съобщават от болницата. През него са преминали над 520 деца, на 50 от тях се е наложило да останат за лечение в \"Пирогов\". В реанимационните структури се борят за живота на 60 пациенти. Натоварени са били хирургичните, травматологичните, неврохирургичните спешни кабинети и клиники. В тях са постъпили сложни медицински случаи от София и страната. През спешния неврологичен кабиент са преминали 75, от които са оставени 11 пациенти с инсулт. През кабинета по кардиология и вътрешни болести са преминали 233, а са оставени за лечение 52 пациенти. Двама мъже на 45 и 71 години са хоспитализирани след прекомерна употреба на алкохол. Няма деца и младежи, които да са посрещнали Великден в \"Пирогов\" поради същата причина.", "date": "2019.04.29", "title": "На Великден 1800 души са потърсили помощ в \"Пирогов\""}
{"url": "https://www.dnevnik.bg/detski_dnevnik/2019/04/29/3423528_znaete_li_che_malkiiat_nikol_e_suzdaden_otnachalo_kato/", "text": "Палавият умник Николà пак е тук, по-забавен и дяволит от всякога. Знаете ли, че \"Малкият Николà\" е създаден отначало като цветен комикс? \"Малкият Николà. Първоначалният комикс\" (превод: Венелин Пройков) включва неиздаваните панели, писани от Рьоне Госини и рисувани от Жан-Жак Семпе още през 1955 година. В този албум ще откриете първоначалните стъпки на малкия Николà, създаден от двамата автори. Лудориите на прочутия ученик и неговото обкръжение са съвсем истински, а патилата му могат да сполетят всеки малчуган, сигурно затова илюстрациите и разказчетата се харесват от толкова много деца по цял свят. Рьоне Госини (1926-1977) е автор с искрящ талант, \"баща\" на Астерикс и Николà, създател на цяла плеяда забележителни герои, спечелили сърцата на момичета и момчета от всички краища на света. Оригиналните илюстрации на поредицата за Николà са дело на друг знаменит творец – портретиста Жан-Жак Семпе. Книжките са четивни и красиво оформени, а историите са пригодени за психиката на децата, навършили 6 години.", "date": "2019.04.29", "title": "Знаете ли, че \"Малкият Николà\" е създаден отначало като цветен комикс"}
{"url": "https://www.dnevnik.bg/sport/2019/04/29/3426588_van_daik_beshe_izbran_za_igrach_na_sezona_vuv_visshata/", "text": "Централният защитник на \"Ливърпул\" Върджил ван Дайк беше избран за Играч на сезона във Висшата лига. Холандецът спечели анкетата, провеждана от Асоциацията на професионалните футболисти (PFA), в която гласуват всички играчи в Премиършип. За втора поредна година футболист на \"Ливърпул\" печели този приз, след като през миналия сезон той отиде у Мохамед Салах. Общо за трети път в последните шест сезона мърсисайдци излъчват носителя на наградата, като през 2013-14 това беше Луис Суарес. За осми път играч на \"Ливърпул\" печели, като единствено \"Манчестър юнайтед\" е с повече призове в класацията (11). Централният защитник е сред най-постоянните играчи на \"Ливърпул\". Той взе участие във всички мачове на тима във Висшата лига дотук, в които мърсисайдци запазиха 19 сухи мрежи. 27-годишният бранител премина в тима преди 18 месеца, когато беше купен за 75 милиона паунда от \"Саутхемптън\". \"Трудно е да опиша какво чувствам в момента. Мисля, че това е най-ценната награда, защото тя идва след гласуване на тези, срещу които играеш всяка седмица. Горд съм и много благодарен за този приз\", каза Ван Дайк. Той беше сред  номинираните  заедно със съотборника си Садио Мане, Еден Азар от \"Челси\" и трима представители на \"Манчестър сити\" – Серхио Агуеро, Рахим Стърлинг и Бернардо Силва. В крайна сметка Ван Дайк победи Стърлинг. За Стърлинг остана наградата за млад играч на сезона. За втора поредна година тя е в \"Сити\", след като през миналия сезон я спечели Лерой Сане. Ван Дайк е едва четвъртият холандец с наградата след Денис Бергкамп (1997-98), Рууд ван Нистелрой (2001-02) и Робин ван Перси (2011-12). Защитник не беше избиран за Играч на сезона от Джон Тери през 2004-05. Единственият друг бранител, печелил приза, е Пол Макграт (1992-93). Няколко дни по-рано Ван Дайк беше избран и в  отбора на сезона . В него \"Ливърпул\" има четирима представители, а \"Сити\" шестима.", "date": "2019.04.29", "title": "Ван Дайк беше избран за Играч на сезона във Висшата лига"}
{"url": "https://www.dnevnik.bg/bulgaria/2019/04/29/3426609_deset_bulgari_postradaha_pri_katastrofa_v_rumuniia/", "text": "Десетима българи са пострадали при катастрофа в Румъния, съобщиха от пресцентъра на Министерството на външните работи (МВнР). Инцидентът е станал вчера по обед в близост до град Тимишоара. По първоначални данни микробус с 10 български граждани е се е ударил в румънски автомобил. Катастрофата е била голяма, но няма тежко ранени. На 8 души е оказана помощ на място. Двама са откарани в болница, но без опасност за живота или сериозни контузии. Полицията е започнала разследване. Българското посолството в Румъния следи случая. Почетният ни консул Георги Наков е изпратил и преводач на мястото.", "date": "2019.04.29", "title": "Десетима българи пострадаха при катастрофа в Румъния"}
{"url": "https://www.dnevnik.bg/sviat/2019/04/29/3426565_surbiia_bi_bila_po-bogata_chlenka_na_es_ot_bulgariia/", "text": "Сърбия не би била най-бедната държава в Европейския съюз, тъй като има по-добри показатели от България. Това заяви президентът Александър Вучич в интервю за в.  \"Франкфуртер алгемайне цайтунг\" . За Белград Европейският съюз остава \"най-важната цел\", макар той да не е особено популярен в страната, каза Вучич. \"Впрочем не бихме били най-бедната страна - членка на ЕС. Имаме по-високи средни заплати и пенсии, отколкото в България, и привличаме значително повече инвестиции. Икономическата прогноза за Сърбия е отлична и оценките на Международния валутен фонд и Световната банка потвърждават това.\" В Сърбия и България средната брутна заплата, сравнена в евро, е почти сходна в последните месеци, като по последни данни сръбската е над 610 евро, българската - над 600. След приспадане на данъците - 10% в България и 15% в Сърбия - обаче нетната сума е малко по-голяма в България. Проучване на Регионалния съвет за сътрудничество в Сараево сочи, че едва 29% от сърбите очакват нещо добро от ЕС в икономически план, а над 60 на сто са отрицателно или безразлично настроени. Защо тогава Белград иска да е част от съюза и защо съюзът ще го иска, пита интервюиращият Михаел Мартенс. \"Това е единствената рационална политика, която можем да предложим на народа си. Това казвам във Вашингтон, както и в Москва.\" Вучич коментира европейската политика и липсата на \"големи проблеми\" със съюза, както и други теми, в дълъг разговор, откъси от който са публикувани във вестника ден преди  среща в Берлин  с косовското ръководство, други представители на Западните Балкани и лидерите на Франция и Германия. \"Голям сръбски лидер\" Президентът също така изразява \"уважението\" си към американския колега Доналд Тръмп заради желанието му \"да разреши толкова тежка тема\" като проблемите в Косово, макар въпросът с признаването му да не е толкова прост, колкото по думите на някои представители на САЩ - най-малкото защото всеки президент, признал Косово, може да отиде на съд заради нарушения на конституцията. \"Искаме компромис\", продължава Вучич и обвинява лидерите на Косово, че не са изпълнили единственото условие, поставено им на преговорите в Брюксел през 2013 г. - да създадат структура, която дава повече права на сърбите в Косово, наречена Асоциация на сръбските общини. Той повтаря, че ако Прищина премахме 100-процентните мита, наложени на стоки от Сърбия, това би дало възможност диалогът да продължи. Попитан защо таблоиди или телевизии, чиито издатели или редактори са му близки приятели, използват реч на омразата срещу албанците, той обяснява, че не е главен редактор и няма намерение да стане, но всеки ден се опитва да овладява очакванията на сръбския народ за справяне с косовската криза и сам става жертва на обидни квалификации - например \"предател\". Нещо повече - Вучич твърди, че с речта си пред косовски сърби в Митровица през септември миналата година той е \"нападнал най-силно\" политиката на Слободан Милошевич, макар малко по-рано да опитва да обясни, че с думите \"голям сръбски лидер\" (които не отрича, че е произнесъл тогава) не е имал предвид величието му. Президентът опитва да обясни, че думата \"велики\" не бива да се превежда като great, а като big на английски. \"Може би президентът иска да каже \"силен\" или \"дебел\" лидер,\" но контекстът не потвърждава това, обяснява авторът.", "date": "2019.04.29", "title": "Сърбия би била по-богата членка на ЕС от България, обяви Вучич"}
{"url": "https://www.dnevnik.bg/kultura/2019/04/29/3426607_otkus_ot_ubiistvoto_na_prislujnicata_na_p_d_djeims/", "text": "Кой стои зад \"Убийството на прислужницата\" – класиката на П. Д. Джеймс излиза за пръв път на български Гениално заплетена мистерия в духа на добрите криминални романи! Средновековно имение в Есекс, следобеден чай, конфитюр и сладки клюки. Нищо не може да попречи на тази британска идилия. Нищо освен непредвидено събитие като \"Убийството на прислужницата\"! Дебютният роман на П. Д. Джеймс – носител на Ордена на Британската империя за постижения в литературата и наградена с Диамантен кинжал от Асоциацията на писателите криминалисти – е първият от легендарната поредица за разследванията на интелигентния, но саркастичен инспектор Адам Далглиш от Скотланд Ярд. Самоуверена и красива, младата прислужница Сали Джъп бързо научава, че домогванията до \"Горния етаж\" не са за хора като нея. След една фатална вечеря в имението момичето е удушено в леглото си, а вратата е здраво залостена отвътре. Хладнокръвният и брилянтен инспектор Далглиш и неговият асистент Мартин се нагърбват с нелеката задача да разкрият убиеца, но се оказва, че всички имат достатъчно добри мотиви, за да сложат край на живота на Сали. Междувременно някой започва свое собствено разследване но няма ли това да осуети разрешаването на случая? Ще успее ли инспектор Адам Далглиш да открие истината сред тайните и лъжите, оплели едно семейство от английската аристокрация? \"Убийството на прислужницата\" поднася гениално заплетена мистерия в духа на Агата Кристи, Луиз Пени и Лий Чайлд. Адаптирана за телевизионния екран през 1985 г., тази заплетена история променя облика на британската литературна сцена, изстрелвайки П. Д. Джеймс на върха на майсторите на съспенса. превод Ваня Томова Първа глава 1 Точно три месеца преди убийството в Мартингейл мисис Макси покани гости на вечеря. Години по-късно, когато процесът вече беше един почти забравен скандал и заглавията във вестниците, с които бяха застлани кухненските шкафове, пожълтяваха, Елинор Макси си спомни, че точно тази пролетна вечер беше поставила началото на трагедията. Спомените є, избирателни и изопачени, приписваха на една съвсем обикновена вечеря атмосфера на лоши предчувствия и неловкост. В тях онази вечеря се беше превърнала в ритуално събиране под един покрив на жертва и заподозрени в предварително замислено убийство. Всъщност не всички заподозрени бяха там. Филикс Хърн например не беше в Мартингейл онзи уикенд. Но въпреки това в нейните спомени той също седеше на масата на мисис Макси и с развеселен, язвителен поглед наблюдаваше встъпителните закачки на участниците. По онова време, разбира се, компанията беше обикновена и доста скучна. Трима от гостите – доктор Епс, викарият и мис Лидъл, директорка на приюта за момичета \"Сейнт Мери\", се бяха хранили заедно твърде често, за да очакват нещо ново или стимулиращо от компанията си. Катерин Бауърс беше необичайно мълчалива, а Стивън Макси и сестра му Дебора Риско очевидно прикриваха трудно раздразнението си, че първият свободен уикенд на Стивън от болницата от месец насам трябваше да съвпадне с някакво гостуване за вечеря. Мисис Макси току-що бе наела една от неомъжените майки на мис Лидъл като домашна прислужница и момичето за първи път сервираше. Но чувството за напрежение по време на вечерята едва ли бе породено от появяването от време на време на Сали Джъп, която оставяше ястията пред мисис Макси и преместваше чиниите сръчно и бързо, което мис Лидъл самодоволно отбелязваше с одобрение. Възможно е поне един от гостите да е бил напълно щастлив. Бърнард Хинкс, викарият на Чадфлийт, беше ерген и всичко различно от питателната, но безвкусна храна, приготвяна от сестра му, поела домакинството – самата тя никога не се изкушаваше да вечеря извън жилището на свещеника, – беше такова облекчение, че той забравяше за любезностите на светските разговори. Беше кротък мъж с благо лице, който изглеждаше по-възрастен от своите петдесет и четири години, с репутацията на човек несигурен и боязлив освен по въпросите на своето верую. Теологията беше неговият голям, почти единствен интелектуален интерес и енориашите невинаги разбираха проповедите му, но бяха щастливи да приемат това като доказателство за ерудицията на техния викарий. В селото обаче беше прието, че човек може да получи и съвет, и помощ от викария, но ако понякога съветът не беше много ясен, на помощта можеше да се разчита. За доктор Чарлс Епс вечерята означаваше първокласна храна, две чаровни жени, с които да разговаря, и успокояваща почивка от досадата на професията в провинцията. Той беше вдовец, живял в Чадфлийт трийсет години и опознал повечето от пациентите си достатъчно добре, за да предвиди с точност дали ще живеят, или умрат. Беше убеден, че никой лекар не може да повлияе на съдбата, разбираше колко мъдрост има в това да знаеш кога да умреш, причинявайки най-малко неудобства на другите и страдание на себе си и че много постижения в медицината само удължават живота с няколко мъчителни месеца за прослава на лекаря на пациента. Така че не беше толкова глупав и имаше по-голям опит, отколкото Стивън Макси допускаше, затова малко от пациентите му се озоваваха пред неизбежното, преди да им е дошло времето. Беше присъствал на раждането на двете деца на мисис Макси, беше лекар и приятел на съпруга є, доколкото замаяният мозък на Саймън Макси все още можеше да познава или цени приятелството. Сега седеше на масата на Макси и поглъщаше пилешко суфле с вид на човек, който е заслужил вечерята си и няма намерение да се поддава на настроението на други хора. – Значи си приела Сали Джъп и бебето є, Елинор? – Доктор Епс никога не се смущаваше да съобщава очевидни неща. – И двамата хубави и млади. Много е приятно да имаш отново бебе в къщата. – Да се надяваме, че и Марта мисли като теб – отговори сдържано мисис Макси. – Разбира се, че отчаяно се нуждае от помощ, но е много неотстъпчива. Може и да понася промяната по-зле, отколкото є личи. – Ще я превъзмогне. Моралните скрупули бързо отстъп-ват, когато става въпрос за още две ръце на кухненския умивалник. – С един размах на пухкавата си ръка доктор Епс отхвърли моралните съображения на Марта Бултитафт. – Както и да е, скоро ще прави всичко, каквото това бебе поиска. Джими е привлекателно дете, който и да е баща му. В този момент мис Лидъл реши, че трябва да се чуе гласът на човека с опит в това отношение. – Аз мисля, докторе, че не бива да говорим толкова несериозно за проблемите на тези деца. Естествено, трябва да проявяваме християнска благотворителност – тук мис Лидъл кимна към викария, сякаш потвърждаваше присъст-вието на друг експерт и се извиняваше, че е нахлула в неговата територия, – но не мога да се отърва от чувството, че обществото като цяло се държи твърде благосклонно с тези момичета. Моралните стандарти на страната ще продължат да падат, ако тези деца получават повече грижи и внимание, отколкото онези, които са законородени. И това вече става! Има много бедни, почтени майки, но те не получават и половината от суетнята и вниманието, които се изсипват върху някои от тези момичета. Тя обиколи с поглед масата и с пламнало лице започна отново енергично да се храни. Е, какво от това, ако всички изглеждаха изненадани? Това трябваше да се каже. Тук беше мястото да го каже. Погледна викария сякаш да осигури подкрепата му, но мистър Хинкс, след първоначалния озадачен поглед, сега се беше съсредоточил във вечерята си. Мис Лидъл, сепнала се, че няма съюзник, си помисли раздразнено, че милият викарий доста лакомо се е нахвърлил да яде. Изведнъж чу, че Стивън Макси говори. – Тези деца, разбира се, по нищо не се различават от другите, освен че им дължим повече. Не смятам, че и майките им са по-различни. В края на краищата колко хора спазват моралния закон, погазен от тези момичета, заради което ги презираме? – Много, доктор Макси, уверявам ви. – Мис Лидъл, заради естеството на работата си, не беше свикнала млад човек да є се противопоставя. Стивън Макси може и да беше млад преуспяващ лекар, но не и специалист по момичета с престъпно поведение. – Ужасяващо би било, ако поведението, за което трябва да слушам в работата си, е наистина характерно за съвременната младеж. – Е, като представител на съвременната младеж, от мене да знаете, че често си позволяваме да презираме онези, за които е известно, че това им се е случило. Момичето, което е при нас, ми изглежда напълно нормално и почтено. – Тя се държи тихо и изискано. Има добро образование. Гимназиално. Никога не би ми минало през ума да я препоръчам на майка ви, ако не превъзхождаше момичетата в Сейнт Мери. Всъщност тя е сирак, отгледана е от една леля. Надявам се обаче, че това няма да разколебае вашето състрадание. Задачата на Сали е да работи много и да се възползва по най-добрия начин от тази възможност. Миналото си е отишло и най-добре ще е да го забравим. – Сигурно е трудно да бъде забравено, когато имаш такъв жив спомен за него – каза Дебора Риско. Доктор Епс, подразнен от един разговор, който водеше до лошо настроение или още по-неприятно – до лошо храносмилане, побърза да се намеси. За жалост, резултатът беше продължение на разногласията. – Тя е добра майка и хубаво момиче. Може би ще срещне човек, за когото ще се омъжи. И това ще бъде най-хубавото. Не мога да кажа, че този сюжет неомъжена-майка-с-дете ми харесва. Двамата изпадат в прекомерна зависимост един от друг и понякога рухват психологически. Понякога си мисля – знам, че е ужасно еретично, мис Лидъл, – че най-добре би било тези бебета да се осиновяват от добри родители, щом се родят. – Детето е отговорност на майката – заяви мис Лидъл. – Неин дълг е да го пази и да се грижи за него. – В продължение на шестнайсет години и без помощ от бащата? – Естествено, винаги когато е възможно, получаваме от съда решение за бащинство. Но за съжаление, Сали е неумолима и не ни казва името на бащата, така че не можем да є помогнем. – Тези дни с няколко шилинга много далеч не можеш да стигнеш. – Стивън Макси изглеждаше решен до болка да поддържа темата на разговора. – А Сали, предполагам, че дори държавна помощ за деца не получава. – Това е християнска страна, милият ми брат, и за грехове се наказва със смърт, а не се дават по осем шилинга от парите на данъкоплатците. Дебора беше измърморила под носа си, но мис Лидъл я беше чула и си помисли, че намерението є е било да бъде чута. Мисис Макси очевидно почувства, че е дошъл моментът да се намеси. Най-малко двама от нейните гости смятаха, че трябваше да го направи по-рано. Не беше в стила на мисис Макси да остави нещо да излезе извън контрол. – Тъй като искам да повикам Сали, може би ще бъде по-добре да сменим темата. Ужасно съм досадна, но трябва пак да попитам за църковния празник. Знам как ви изглежда – като че ли съм ви поканила тук под фалшив претекст, но наистина трябва да помислим за възможни дати. По тази тема всичките є гости можеха спокойно да проявят своята словоохотливост. Докато Сали дойде, разговорът беше станал толкова безинтересен, миролюбив и спокоен, за какъвто можеше да мечтае дори Катерин Бауърс. Мис Лидъл наблюдаваше Сали Джъп, докато тя обикаляше около масата. Сякаш разговорът по време на вечерята я беше подтикнал да се вгледа в момичето за първи път. Сали беше много слаба. Гъстата червеникаво-златиста коса, събрана под шапчицата є, изглеждаше много тежък товар за нежната є шия. Ръцете є бяха като на дете – дълги, с остри лакти, които изпъваха зачервената є кожа. Широката є уста сега не се смееше, зелените є очи бяха сериозно съсредоточени във възложената є задача. Мис Лидъл внезапно почувства тръпка на обич. Сали наистина се справяше много добре, наистина! Тя вдигна очи да улови погледа на момичето, да му се усмихне одобрително и окуражително. Внезапно очите им се срещнаха. Цели две секунди те се гледаха. След това мис Лидъл се изчерви и сведе очи. Сигурно беше сгрешила! Сали никога не би се осмелила да я гледа така. Объркана и ужасена, тя се опита да анализира изключителното въздействие на този мимолетен контакт. Още преди чертите на лицето є да застинат в маска, изразяваща похвала за момичето, тя прочете в очите му не характерната слугинска преданост на Сали Джъп от приюта Сейнт Мери, а забавно презрение, намек за конспирация и неодобрение, което беше толкова силно, че направо плашеше. После зелените очи отново се сведоха надолу и мистериозната Сали стана пак смирената, унилата Сали на мис Лидъл, любимото и най-облагодетелствано момиче с престъпно поведение. Но моментът остана. На мис Лидъл є призля от страх. Тя беше препоръчала Сали, без да се двоуми. На пръв поглед всичко беше наред. Момичето беше превъзходно. Всъщност твърде висока категория за работата в Мартингейл. Решението беше взето. Късно беше да се съмнява сега дали е било правилно. Най-лошото, което можеше да се случи, беше позорно връщане на Сали в \"Сейнт Мери\". За първи път мис Лидъл си даде сметка, че въвеждането на нейната любимка в Мартингейл може да предизвика усложнения. Но нали никой не очакваше от нея да предвиди тежестта на тези усложнения, нито че ще свършат с насилствена смърт. Катерин Бауърс, която щеше да остане в Мартингейл за уикенда, беше говорила малко по време на вечерята. Тъй като по природа беше честна, тя се почувства ужасена, че симпатизира на мис Лидъл. Разбира се, че от страна на Стивън беше много великодушно и смело да говори толкова разпалено в защита на Сали и други като нея, но се подразни, както ставаше, когато приятелките є, които не бяха медицински сестри, говореха за благородството на нейната професия. Хубаво беше да имаш романтични представи, но това беше малка компенсация за онези, които работят сред подлоги и престъпници. Затова тя се изкушаваше да каже нещо, но присъствието на Дебора на масата срещу нея я караше да замълчи. Вечерята като всички неуспешно преминали събития изглеждаше три пъти по-дълга от една обикновена вечеря. Катерин си помисли, че едно семейство никога не се застоява толкова дълго да си изпие кафето, а мъжете никога не се бавят толкова много. Но накрая всичко свърши. Мис Лидъл се бе върнала в \"Сейнт Мери\", намеквайки, че ще бъде по-спокойна, ако не оставя мис Полак дълго време да се грижи сама за всичко. Мистър Хинкс измърмори нещо за последен прочит на утрешната проповед и се изпари като неясен призрак в пролетния въздух. Семейство Макси и доктор Епс седяха щастливо в гостната, наслаждаваха се на огъня с дърва и разговаряха за музика. Катерин не би избрала тази тема за разговор. Дори телевизията беше за предпочитане, но единственият телевизор в Мартингейл беше в гостната на Марта. Ако се наложеше да се говори още, Катерин се надяваше, че разговорът ще бъде сведен до медицина. Може би доктор Епс щеше да каже най-спокойно: \"Вие, разбира се, сте медицинска сестра, мис Бауърс, колко хубаво е за Стивън, че тук има някой, който споделя неговите интереси\". Тогава тримата ще се разприказват, а Дебора ще трябва да седи в гробно мълчание и ще разбере, че на мъжете им омръзват хубавите безполезни жени, колкото и добре да са облечени, че Стивън има нужда от някой, който разбира работата му, някой, който може да говори с приятелите му смислено и професионално. Това беше една приятна мечта и като повечето мечти нямаше нищо общо с действителността. Катерин седеше, протегнала ръце към огъня с припламващите дърва и се опита да се държи непринудено, докато другите говореха за един композитор, който необяснимо защо се казваше Питър Уорлок . Тя никога не го беше чувала, освен в някакъв неясен исторически смисъл. Дебора, естествено, заяви, че не го разбира, но както обикновено, успя да представи невежеството си като нещо забавно. Усилията є да включи Катерин в разговора, разпитвайки за мисис Бауърс, беше доказателство за Катерин, че това е снизходителност, а не любезност. Изпита облекчение, когато новата прислужница дойде да предаде съобщение на доктор Епс. Една от пациентките му в отдалечена ферма беше започнала да ражда. Докторът се надигна неохотно от стола си, отърси се като мокро куче и поднесе извиненията си. Катерин опита за последен път. – Интересен случай ли има, докторе? – попита бодро тя. – Слава богу, не, мис Бауърс. – Доктор Епс се оглеждаше разсеяно наоколо, търсейки чантата си. – Вече има три деца. Симпатична жена е, а и предпочита аз да съм там. Господ знае защо! Би могла да се справи и сама, без окото є да мигне. Е, довиждане, Елинор, и благодаря за прекрасната вечеря. Смятах да се кача при Саймън, преди да тръгна, но ще дойда утре, ако може. Ще ти трябва нова рецепта за сънотворното, предполагам. Ще я донеса. – Той кимна добродушно на компанията и потегли с мисис Макси през коридора. След малко чуха как колата му изрева надолу по алеята. Той беше сърцат шофьор и харесваше малки бързи коли, от които се измъкваше трудно и в които изглеждаше като развилняла се стара зла мечка. – Ами, това е – каза Дебора, когато моторът на колата заглъхна. – Сега, какво ще кажете да отидем долу в конюшнята да видим Бокок и конете? Стига Катерин да иска да се разходи. На Катерин много є се ходеше на разходка, но не с Дебора. Наистина, мислеше си тя, просто е невероятно как Дебора не може или не желае да види, че тя и Стивън искат да бъдат сами двамата. Но щом Стивън не показва ясно това, тя едва ли може нещо да направи. Колкото по-скоро той се ожени далеч от всичките си роднини жени, толкова по-добре за него. Кръвта му ще изпият, мислеше Катерин, която бе срещала този женски тип в своите разходки из модерната художествена литература. Дебора, неподозираща тези вампирски намерения, щастливо ги изведе през отворения прозорец на моравата. Конюшнята, която някога беше конюшня на Макси, а сега – собственост на мистър Самюъл Бокок, беше само на около двеста метра от къщата и другата страна на моравата. Старият Бокок беше там, лъскаше хамут на светлината на ветроупорен фенер и свирукаше през зъби. Той беше дребен загорял мъж с лице като на джудже, с присвито око и широка уста, а удоволствието, което изпита, като видя Стивън, беше очевидно. Всички отидоха да видят трите коня, с които Бокок се опитваше да започне малкия си бизнес. \"Колко нелепо беше – помисли си Катерин, – когато Дебора вдигна такава врява, че си търкат муцуните в лицата им с такава гальовна нежност, сякаш са хора. Разстроен майчински инстинкт\", помисли си тя ядосано. \"Няма да е зле да изразходва част от тази енергия за детското отделение. Не че ще бъде много полезна.\" Искаше да се върнат в къщата. Конюшнята беше безупречно чиста, но силната миризма на коне, които са препускали, не можеше да се прикрие и по някаква причина Катерин се подразни от това. В един момент жилестата загоряла ръка на Стивън се оказа много близо до нейната върху шията на животното. Поривът да докосне тази ръка, да я погали, дори да я вдигне до устните си стана за миг толкова силен, че трябваше да затвори очи. И тогава, в мрака, изникнаха други запомнени картини, неприлично приятни, на същата тази ръка, полуобвила гърдата є, още по-загоряла на фона на бялата є кожа, движеща се бавно и нежно, предвестник на щастието. Тя залитна, излизайки навън в пролетния полумрак, и чу зад себе си бавната, колеблива реч на Бокок и резките гласове на двамата Макси, които отговаряха заедно. В този момент тя разбра, че отново е настъпил един от онези опустошителни моменти на паника, които я завладяваха периодично, откакто бе обикнала Стивън. Те идваха непредизвестени и всичкият є здрав разум и воля бяха безпомощни пред тях. Това бяха моменти, когато всичко изглеждаше нереално и тя можеше почти физически да почувства как надеждите є потъват. Цялата є мъка и несигурност се съсредоточаваха в Дебора. Дебора беше врагът. Дебора, която е била омъжена, която е имала поне шанса да бъде щастлива. Дебора, която беше красива, егоистична и ненужна. Като слушаше гласовете зад себе си в нарастващата тъмнина, на Катерин є призля от омраза. Докато се върнаха в Мартингейл, тя се беше съвзела и черната пелена пред очите є се бе вдигнала. Беше се възстановила до нормалното си състояние на доверие и сигурност. Легна си рано и поддала се на настроението си в момента, почти повярва, че той може да дойде при нея. Каза си, че това би било невъзможно в къщата на баща му, проява на безразсъдство от негова страна, нетърпима злоупотреба с гостоприемството от нейна страна. Но чакаше в тъмнината. Скоро чу стъпки по стълбите – неговите и на Дебора. Братът и сестрата се смееха тихичко. Дори не се спряха пред нейната врата.", "date": "2019.04.29", "title": "Откъс от \"Убийството на прислужницата\" на П. Д. Джеймс"}
{"url": "https://www.dnevnik.bg/bulgaria/2019/04/29/3426692_durjavata_iska_psihologicheski_i_fizicheski_testove_za/", "text": "Държавната агенция по пътна безопасност настоява да се въведат психологически и физически тестове на шофьорите над 60 години. Причината е в зачестилите катастрофи, предизвикани от водачи в пенсионна възраст. Според председателя на агенция Малина Крумова, като станат на 60 години, шофьорите не трябва да имат безсрочни книжки, а да подлежат на по-честа проверка, съобщи БНТ. Над 120 са катастрофите през последните две години в Русе с участието на хора над 60 години. Над 100 са ранените, четирима са загиналите. Само през изминалата седмица 95-годишен мъж почина на пешеходна пътека, защото беше блъснат от автомобил, управляван от 71-годишен шофьор. От \"Пътна полиция\" отчитат и друга тревожна тенденция - все повече млади хора, употребили наркотици, сядат зад волана.", "date": "2019.04.29", "title": "Държавата иска психологически и физически тестове за шофьорите над 60 години"}
{"url": "https://www.dnevnik.bg/bulgaria/2019/04/29/3426699_bulgariia_e_dalech_ot_industrialno_proizvodstvo_na_gaz/", "text": "Независимо от оптимизма, който храним от проучванията в Черно море, сме далеч от индустриално производство на газ. Това каза председателят на Комисията за енергийно и водно регулиране (КЕВР) Иван Иванов на форум в София, съобщава БТА. По думите му съществен недостатък е, че потреблението на газ в България е сравнително ниско. Иванов отбеляза, че технологията на втечняване на природния газ и преноса му позволяват той да достига до всяка точка на земята. \"България тази година върви по стъпки, които трябва да доведат до либерализация на пазара\", каза още той. По думите му вече са изтекли петте години за временни мерки по отношение ликвидния пазар. Комисията вече работила по правилата за търговия и за дневната такса за дисбаланс. Очаква се тези мерки да бъдат приети в първите дни на май. Иванов добави, че намерението е България до края на 2020 г. да приведе в действие интеконектора, който води до Южния газов коридор.", "date": "2019.04.29", "title": "България е далеч от индустриално производство на газ, смята шефът на енергийната комисия"}
{"url": "https://www.dnevnik.bg/video/2019/05/05/3425499_video_papa_francisk_za_seksa_i_omrazata/", "text": "Папа Франциск ще посети България между 5 и 7 май и ще се срещне с представителите на държавните власти, с патриарх Неофит, с дипломатическия корпус и с гражданското общество, както и с представителите на религиозните вероизповедания, като по време на своята визита ще посети градовете София и Раковски. По този повод \"Дневник\" припомня няколко знакови цитата на духовника.", "date": "2019.04.29", "title": "Видео: Папа Франциск за секса и омразата"}
{"url": "https://www.dnevnik.bg/sviat/2019/04/29/3426729_surbiia_predlaga_po-dobri_usloviia_ot_bulgariia_za/", "text": "\"Сърбия се бори за Фолксваген\" - под това заглавие \"Франкфуртер Алгемайне Цайтунг\" (ФАЦ) публикува статия от балканския си кореспондент Михаел Мартенс, който е разговарял и със сръбския президент Александър Вучич. В Белград виждат няколко предимства на Сърбия в съревнованието с България за голямата инвестиция: държавата можела да предложи по-добри условия, в резултат от дуалната система страната разполагала с добре обучени кадри и с опит в производството на компоненти за автоиндустрията. В статията става дума обаче и за минусите на Сърбия: незадоволителното състояние на демокрацията и правовата държава, както и важното обстоятелство, че Сърбия не членува в ЕС. Ето някои от акцентите в публикацията: В началото на статията авторът отбелязва, че в ЕС сръбският президент Александър Вучич се натъква на все повече основателна критика заради състоянието на демокрацията и върховенството на закона в страната. Затова пък икономическите успехи на Сърбия са безспорни: солидни държавни финанси, спадащ дълг, намаляваща безработица. Сърбия е атрактивна дестинация за чуждестранните инвеститори и сега се надява на \"големия си удар\" - да привлече новия завод на Фолксваген, пише Михаел Мартенс, който е разговарял по темата със сръбския президент Вучич. Вучич изразява надеждата си, че инвестицията на германския концерн ще дойде тъкмо в Сърбия - \"въпреки сериозния политически натиск върху някои от участниците\", както се изразява сръбският президент. Авторът цитира ширещите се в Белград слухове, че в съревнованието за Фолксваген бившият германски канцлер Герхард Шродер (когото Вучич смята за свой приятел) лобира за Турция. Тези слухове Вучич коментира с думите: \"Това е негово право. Аз пък чувам, че други лобират за други дестинации. Ние обаче играем чисто. И открито защитаваме своите интереси\". Тук трябва да се припомни, че Герхард Шрьодер е не само бивш канцлер, но и бивш министър-председател на германската провинция Долна Саксония - \"родината\" на Фолксваген. Правителството на Долна Саксония контролира над 20% от акциите на концерна и по този начин винаги участва във взимането на важни решения. По-нататък в статията Мартенс пише, че - по думите на сръбския президент - Сърбия уважава конкурентите си за голямата инвестиция, сред които са Турция и България. \"Но каквото и да предложат те, ние можем да предложим повече. Готови сме да предложим двойно по-високи субсидии и облекчения в сравнение с България. Имаме добре квалифицирани кадри, директно на границата с ЕС. А преди три години въведохме и дуалната образователна система по германски образец\", казва Вучич. В статията са изброени и изгодите, които - според Вучич - може да предложи Сърбия: безплатен терен за строежа и извършване на всички инфраструктурни дейности - газ, ток, пътища, плюс денонощна готовност да се отговаря на всички запитвания от страна на Фолксваген. Същевременно, пише Мартенс, Сърбия има и един минус: не е член на ЕС. Авторът припомня, че преговорите за членство започнаха през 2014 година, но едва ли ще приключат скоро. На което сръбският президент отговаря: \"Ако бяхме в ЕС, вече отдавна да сме привлекли тази инвестиция, защото съм сигурен, че нашата оферта е по-добра от тази на България. Но без членство в ЕС борбата е тежка\". Авторът е разговарял и с Марко Чадеж, президент на Сръбската стопанска камара, който изтъква и друго предимство на страната: в Сърбия вече се произвеждат много части и компоненти за автомобилната индустрия. Чадеж добавя още, че Сърбия изпреварва България с единайсет места в класацията на Световната банка за бизнес-климата.", "date": "2019.04.29", "title": "Сърбия предлага по-добри условия от България за завода на \"Фолксваген\", смята Вучич"}
{"url": "https://www.dnevnik.bg/ot_vas/novini_ot_vas/2019/04/29/3426717_proletta_na_vitosha/", "text": "Витоша, надморска височина около 1600 м, пролетта сега започва.", "date": "2019.04.29", "title": "Пролетта на Витоша"}
{"url": "https://www.dnevnik.bg/politika/2019/04/29/3426728_borisov_zagovori_za_dotacii_ot_sasht_zaradi_po-skup/", "text": "Премиерът Бойко Борисов заговори за дотации от САЩ заради по-скъпия американски газ, който да се доставя в България. Идеята бе анонсирана след конференция за алтернативните източници на природен газ в София, на която разговарял с Том Пайл от Института за енергийни изследвания във Вашингтон, по думите на премиера - съветник на американския президент Доналд Тръмп. В края на м.г. в Гърция пристигна първия кораб с втечнен газ от САЩ. От думите на Борисов се разбра, че след изграждането на газовия хъб \"Балкан\" и \"газовите магистрали\" целта на диверсификацията била българската икономика и потребители да получават най-евтин газ. \"Сиреч, истинската диверсификация ще бъде от конкуренцията от цената на газа. Ако американците дават по-добра цена, а тука говорихме как можем през вноските от НАТО, през американските бази и учения в България да мислим по тези държавни дотации, които дава Америка, но сме много в начало на разговора\", каза министър-председателят. После спомена, че това е само идея, с която ще запознае президента (б. авт. - не уточни кой президент). Накрая допълни: \"Има 1 млрд. долара по тая тема в САЩ, би могло да говорим с американското правителство по-нататък\". След това Борисов обясни, че в хранилището в Чирен ще има свободен капацитет. По думите му, \"който даде по-евтин газ, ще вземем него\". Помолен за разяснения, Борисов каза: \"Ако разликата в цената е неизгодна за нашата икономика...Представете си го практически - вкарваме в страната по-скъпия американски газ, кой ще го вземе, ще купят по-евтиния руски. Ако те имат програма за дотиране, а те имат, да можем да имаме конкуренция\". След това обясни, че Тръмп е бизнесмен. После каза, че след като купуваме F-16, можем да поискаме нещо. Накрая допълни, че преговори със САЩ не са водени. Около 20 май ще бъде направена първата копка и ще започне строежът на интерконектора с Гърция, заяви още Борисов.", "date": "2019.04.29", "title": "Борисов заговори за дотации и доставка на американски газ в България"}
{"url": "https://www.dnevnik.bg/sport/2019/04/29/3426747_snimka_na_denia_kak_sobstvenikut_na_lokomotiv_plovdiv/", "text": "Собственикът на \"Локомотив\" (Пловдив) Христо Крушарски стана съдия за един мач, след като се появи с униформа на футболен рефер при гостуването на \"Славия\". Бизнесменът обяви, че е \"получил покана да свири мача\". \"Аз съм само в центъра, а Чавдар Цветков е много бърз и ще е на тъча. Няма умисъл, дайте да се веселим. Сега като видя горе Венци Стефанов, ще му покажа жълтия картон, а ако продължава така да ми говори - и червен\", каза Крушарски и обясни, че така се готви за  .", "date": "2019.04.29", "title": "Снимка на деня: Как собственикът на \"Локомотив\" (Пловдив) стана съдия за един мач"}
{"url": "https://www.dnevnik.bg/ot_vas/novini_ot_vas/2019/04/29/3426678_velikdenski_cvetia/", "text": "Изпъстрени поляни и градини с Великденчета(Veronica). Това е тревиста билка от сем. Живовлекови. Техният цъфтеж съвпада с Великденските празници, откъдето идва и името им.", "date": "2019.04.29", "title": "Великденски цветя"}
{"url": "https://www.dnevnik.bg/photos/2019/04/29/3426605_fotogaleriia_svetovnite_snimki_na_denia_-_28-29_april/", "text": "Момиче държи свещи по време на великденска молитва в църква в Етиопия.", "date": "2019.04.29", "title": "Фотогалерия: Световните снимки на деня - 28-29 април 2018 г."}
{"url": "https://www.dnevnik.bg/ot_vas/novini_ot_vas/2019/04/29/3426640_cuftejut_na_sakurata/", "text": "Празниците около Великден тази година са най-доброто време за наслаждаване на цъфтежа на японските вишни. А едно от най-добрите и достъпни места за мен са в градската градина на Баден-Баден. Времето беше благодатно. Паркът - също.", "date": "2019.04.29", "title": "Цъфтежът на сакурата"}
{"url": "https://www.dnevnik.bg/sport/2019/04/29/3426764_botev_prekurshi_ambiciite_na_cska_za_titla_s_pobeda_v/", "text": "Ботев\" (Пловдив) прекърши амбициите за титла на ЦСКА след успех с 2:0 в последния мач от 31-ия кръг в Първа лига. Пловдивчани се оказаха непреодолимо препятствие за състава на Любослав Пенев в трети пореден двубой. И двата гола паднаха в заключителните минути. Феребори Доре откри в 83-ата, а Тодор Неделев се разписа в третата минута на добавеното време. След като \"Ботев\" спря ЦСКА в полуфиналите в Купата на България, сега съставът от Пловдив отдалечава червените и от мечтите за титла.  Червените излязоха за задължителна победа  в Коматево, която да ги доближи на две точки от лидера \"Лудогорец\", но не постигнаха търсения резултат. Третият пореден сблъсък между двата отбора, беше белязан от много нерви и малко на брой голови положения. За разлика от двете срещи в Купата на България, които  завършиха 3:2  и  3:3 , този път зрелище нямаше. След загубата ЦСКА остава на пет точки от \"Лудогорец\", който  също загуби в кръга . До края на сезона остават пет кръга, в които предстои и директен сблъсък между двата състава на \"Българска армия\". Двубоят прекъсна серия от осем мача без загуба на ЦСКА. За последно тимът беше загубил в Първа лига на 24 февруари в дербито с \"Левски\". \"Ботев\" нямаше победа в седем шампионатни срещи (пет равенства и две загуби). След двубоя за Купата Любослав Пенев направи няколко промени, като най-значимата от тях беше на вратата, където Данте Стипица замени неубедителния Витаутас Черниаускас. \"Ботев\" беше без наказаните Антонио Вутов и Филип Филипов. В началните минути на терена преобладваше битката, а головите положения бяха малко. ЦСКА играеше изчаквателно, не успяваше да стигне до вратата на домакините, след като \"Ботев\" прие действията в своята половина. Единствените опасности за червените бяха след удари отдалеч. В 35-ата минута футболистите на Любослав Пенев имаха и претенции за дузпа, когато Евандро падна след изблъскване в гръб. През втората част домакините бяха далеч по-активни, като нямаха голям превес, но водеха играта по-далеч от своята врата. ЦСКА се беше отворил да търси гол и това оставяше празни пространства. В предни позиции обаче ЦСКА стигаше само до центрирания, които в един момент изглеждаха като акт на безсилие. Нервите също взеха връх, като съдията Ивайло Стоянов показа 12 жълти картона. Всичко отиваше към нулево равенство, при влизане в заключителните 10 минути. Тогава обаче \"Ботев\" се възползва и в 83-ата минута откри чрез Феребори Доре. Нападателят получи в наказателното поле, мина край Нуно Томаш и с диагонален шут реализира – 1:0. В минутите до края за играчите на Николай Киров остана време да стигнат и до втори гол. Вкара го Тодор Неделев в третата минута от продължението.", "date": "2019.04.29", "title": "\"Ботев\" прекърши амбициите на ЦСКА за титла с победа в края"}
{"url": "https://www.dnevnik.bg/sport/2019/04/29/3426772_pavel_kolev_naznachavaneto_na_dermendjiev_beshe_greshka/", "text": "Слабата игра на \"Левски\" и липсата на облик са причината за  уволнението на Георги Дерменджиев . Това каза изпълнителният директор на \"Левски\" Павел Колев след освобождаването на треньора. Специалистът остана на \"Герена\" по-мало от 100 дни, като беше уволнен в понеделник по обяд. \"Основната причина за раздялата е липсата на игрови облик и слабото представяне и загубата срещу \"Берое\". За съжаление от всички домакинства от началото на годината, не успяхме да спечелим нито едно, това е показателно също и е проблем. Ситуацията се промени от преди седмица, именно заради мача с \"Берое\", каза изпълнителният директор. Колев изтъкна като проблем за  Дерменджиев  \"бавното адаптиране в \"Левски\" и това, че не е вкарал повече млади играчи сред титулярите. \"Текучеството на треньорския пост се дължи на грешка. Може сега да отчетем, че назначаването на този треньор беше грешка. Когато има такава, по-добре да я признаеш навреме, за да не се затъва\", добави Колев. По думите на Колев \"Левски\" има избистрени кандидатури за нов треньор. Той отказа да коментира националния селекционер Петър Хубчев, а за Димитър Димитров каза, че \"винаги е опция, защото е сред най-добрите специалисти у нас\". Според Колев Станимир Стоилов е ориентиран към чужбина. \"Целта е да вдигнем отбора. Познавам Георги Тодоров добре. Той държи на дисциплината и намира лесно език с играчите. Познава голяма част от тях. Предполагам неговото присъствие ще посъбуди играчите\". Павел Колев обясни, че собственикът  Васил Божков , който се ангажира с издръжката и стабилизирането на сините посредством свои доверени хора, \"не се занимава с треньорски смени\". \"Осъдихме я с Управителния, Надзорния съвет и скаутското звено\". Вече бившият треньор Дерменджиев обяви, че приема решението и се разделя нормално с клуба. \"При треньорите е така, не се знае колко дълго ще са начело на даден тим. Престоят ми в \"Левски\" беше кратък. За периода, в който бях аз, казах и в началото, че няма да се оправдавам. Първо не съм задавал въпроси за причината за решението за раздялата. Приемам го стоически. Решено е от собствениците. Павел Колев на мен го сведе като информация. Оттам насетне аз не искам да разпитвам защо и как\", коментира Дерменджиев.", "date": "2019.04.29", "title": "Павел Колев: Назначаването на Дерменджиев беше грешка"}
