{"url": "http://www.dnevnik.bg/sport/2017/08/12/3023362_ludogorec_specheli_purviia_mach_sled_erata_dermendjiev/", "text": "\"Лудогорец\" победи с 3:1 \"Верея\" в мач от петия кръг на Първа лига. Шампионите се отърсиха от отсвобождаването на треньора  Георги Дерменджиев  и спечелиха още в първия си мач след напускането му. Клаудиу Кешеру даде аванс на разградчани с две попадения до 30-ата минута, но малко преди паузата \"Верея\" намали с точно изпълнение на Георги Андонов. Ветеранът се разписа във втори пореден мач, след като преди седмица вкара гол на \"Левски\". През втората част  Анисе  вкара много красив гол, дошъл след удар от въздуха и страхотна асистенция на Кешеру, оформяйки крайното 3:1. Временният треньор Петко Петков даде почивка само на Козмин Моци, като всички основни футболисти излязоха на терена. \"Доволен съм от показаното от отбора. Контролирахме мача през цялото време. Бяхме по-добри на терена и като владеене на топката, и като създадени положения пред противниковата врата. Вкарахме три гола и изпуснахме поне още 5-6 чисти положения. Поддържахме нашия стил на игра с висока преса, не давахме възможност да противника да поеме въздух на терена. Направихме доста хубави неща. Не искам да коментирам треньорската смяна. Тази победа и заслуга на нашия екип, тя е и на Георги Дерменджиев\", каза Петков. След няколко дни разградчани се изправят срещу литовския  \"Судува\"  в мач от плейофите на Лига Европа. Очаква се в понеделник да бъде представен новият треньор на тима Димитър Димитров – Херо. В ранния мач от съботната програма \"Етър\" взе първа победа за сезона, побеждавайки с 2:1 \"Пирин\". Виолетовите се завърнаха на стадион \"Ивайло\" и взеха първи успех на собствения си стадион от 2012 г. насам. Резултатът във Велико Търново откри Бадара в 16-ата минута, но Ничев изравни малко след началото на второто полувреме. \"Етър\" беше по-добрия отбор, но пропиля много изгодни положения. На няколко пъти капитанът Иван Стоянов излизаше на позиция, но не успя да се разпише. Опитният нападател се реваншира асистирайки за победното попадение на Иван Петков в 74-ата минута. След края на двубоя младият треньор на виолетовите  Станислав Генчев  изрази мнение, че тимът му е показал самочувствие и затова е победил. Съперникът му Милен Радуканов пък беше критичен. \"Срам ме е от играта ни през първото полувреме. \"Етър\" заслужено ни побед, след като си вкараха положенията. В отбор като нашия е трудно да промениш манталитета на играчите\", коментира Радуканов.", "date": "2017.08.12", "title": "\"Лудогорец\" спечели първия мач след ерата \"Дерменджиев\""}
{"url": "http://www.dnevnik.bg/sport/2017/08/12/3023268_real_predlaga_nov_dogovor_na_zidan_s_dvoino_po-goliama/", "text": "Зинедин Зидан е треньор на  \"Реал\" (Мадрид)  само от 20 месеца, но вече донесе шест трофея във витрината на клуба. Френският специалист спечели два пъти Шампионската лига, веднъж титлата на Испания, два пъти Суперкупата на Европа и един път световното клубно първенство. Всичко това накара шефовете на \"Реал\" да му предложат нов договор, с който да го задържат задълго на \"Сантяго Бернабеу\". Според авторитетното издание \"Ас\", Зидан вече е постигнал договорка за контракт до лятото на 2020 г. Новината идва само часове след като стана ясно, че един от основните играчи на тима  Иско Аларкон е подписал до 2021 г. \"Реал\" ще увеличи почти двойно заплатата на френския си треньор, който в момента получава 4.35 млн. евро. С новия си договор Зидан ще заработва по 8 млн. евро на сезон, но с всички бонуси, включени в контракта, увеличението ще е двойно на сегашното му възнаграждение. В 115-годишната история на клуба, Зидан се нарежда на четвърто място сред най-успешните треньори.", "date": "2017.08.12", "title": "\"Реал\" предлага нов договор на Зидан с двойно по-голяма заплата"}
{"url": "http://www.dnevnik.bg/sviat/2017/08/12/3023269_navodneniia_vzeha_nad_deset_jertvi_v_iran/", "text": "Внезапни наводнения след поройни дъждове причиниха смъртта на 11 души в Североизточен Иран, а двама са изчезнали безследно, съобщи БТА. \"До момента загиналите са 11 - осем в провинция Хорасан-е Разави, двама в Голестан и една в Хорасан-е Шемали\", заяви пред агенция ИСНА Мортеза Салими, ръководител на спасителните операции, предприети от Червения кръст. Двамата изчезнали са част от тричленно семейство, чиято кола е била отнесена от пороите в Голестан. Третият човек е загинал. Наводненията са обхванали общо пет провинции в Иран. Агенция \"Франс прес\" посочва, че някои села все още са откъснати от света.", "date": "2017.08.12", "title": "Наводнения взеха над десет жертви в Иран"}
{"url": "http://www.dnevnik.bg/sviat/2017/08/12/3023271_gerhard_shryoder_e_predlojen_za_chlen_na_direktorite/", "text": "Руското правителство предложи бившия германски канцлер Герхард Шрьодер, дългогодишен приятел на Владимир Путин, за член на директорския съвет на полудържавния петролен гигант \"Роснефт\", който е обект на западни санкции. Оглавявал социалдемократическото правителство на Германия от 1998 до 2005 г., Шрьодер отпразнува в компанията на Путин своя 70-годишен юбилей на тържество, уредено в един от дворците в Санкт Петербург в разгара на украинската криза. Той се обяви публично срещу антируските санкции, а сега ръководи съвета на акционерите в контролираното от \"Газпром\" дружество оператор на тръбопровода \"Северен поток\", пренасящ руски газ за Германия през Балтийско море, напомня АФП. Руският кабинет предложи в борда на \"Роснефт\" да влязат трима кандидати като представители на Руската федерация, включително енергийният министър Александър Новак. Другите двама са Андрей Белоусов, помощник на президента Путин, и шефът на \"Роснефт\" Игор Сечин. Още четирима са номинирани за независими директори - наред с Шрьодер това са Доналд Хъмфрийз, бивш ковчежник на \"ЕксонМобил\", управляващият директор на \"Норд стрийм\" Матиас Варниг и Олег Вюгин, професор от руското Висше училище за икономика. На 29 септември предстои извънредно събрание на акционерите на \"Роснефт\" в Санкт Петербург, където ще се обсъди изплащането на дивиденти за първото шестмесечие от 2017 г. и се очаква да бъде избран нов състав на борда на директорите, който в момента не включва енергийния министър Новак. Основен акционер на \"Роснефт\" е държавното дружество \"Роснефтегаз\" с дял от 50 на сто плюс една акция. Вторият най-голям акционер е \"Бритиш петролиъм\" с 19,75 на сто. Още 19,5 на сто от акциите са собственост на консорциум между рудодобивната компания \"Гленкор\" и Катарския инвестиционен фонд.", "date": "2017.08.12", "title": "Герхард Шрьодер е предложен за член на директорите на \"Роснефт\""}
{"url": "http://www.dnevnik.bg/citat_na_deniia/2017/08/12/3023273_citat_na_denia_cvetan_vasilev_otkazva_da_bude_suden_ot/", "text": "Това заявява съпругата на Цветан Василев Антоанета в публикация в блога на банкера. Антоанета Василева коментира  изказването на главния прокурор Сотир Цацаров вчера , че собственикът на фалиралата КТБ използва американския закон \"Магнитски\" за вдигане на пропаганден шум и \"той не е и никога няма да бъде Сергей Магнитски\". \"Според българската прокуратура, Василев използва закона \"Магнитски\" \"единствено и само за вдигане на шум\". Целта на закона \"Магнитски\" е да санкционира корумпирани държавни чиновници, които не зачитат човешките права. Това не е средство за пропаганда\", пише Василева. Тя пита българската прокуратура дали претендира за юрисдикция върху сръбските съдилища заради твърдения, че съдът в Белград нарочно бави екстрадирането на банкера. В  блога  тя напомня думите на президента на Венецианската комисия, че съветският модел на държавното обвинение трябва да се разруши.", "date": "2017.08.12", "title": "Цитат на деня: Цветан Василев отказва да бъде съден от българската мафия"}
{"url": "http://www.dnevnik.bg/politika/2017/08/12/3023275_ninova_prizova_borisov_da_vkljuchi_i_sebe_si_v_signala/", "text": "Лидерът на БСП Корнелия Нинова приветства желанието на премиера Бойко Борисов да подаде сигнал до прокуратурата за \"Цанков камък\". \"Но да не забравите да включите и себе си в него, защото проектът, който стартира при правителството на Сакскобурготски, приключва при Вашето първо правителство. Нещо повече: Вие прерязахте лентата на \"Цанков камък\" с думите: \"Днес се открива един грандиозен проект с най-модерната язовирна стена и съоръжения в Югоизточна Европа\"\", припомня Нинова в позиция, разпространена до медиите. Повод за думите ѝ стана изказването на Борисов във Варна, че  първият му сигнал до прокуратурата бил покрит  и споменаването на Нинова като един от виновниците за подписването на договора за съоръжението, като заместник-министър. В петък депутатът от ГЕРБ Александър Ненков съобщи, че  следващата седмица ще бъде подаден сигнал  до главния прокурор Сотир Цацаров за проекта \"Цанков камък\".  \"Ако веднага не подадете сигнал срещу прокурорите, които са сторили това (\"покриването\" на първия сигнал на Борисов - бел.ред.), значи просто си приказвате празни приказки\", написа Нинова. Тя коментира и думите на Борисов за изхарчените милиарди за АЕЦ \"Белене\" и депутат със свален имунитет от БСП, който не е изгонен от парламента. \"Г-н Борисов, кога ще изгоните от парламента депутата от ГЕРБ Делян Добрев, който е със свален имунитет и повдигнато обвинение, че е изхарчил неправомерно държавни пари за \"Белене\", след като проектът беше спрян?\", пита Нинова. Лидерът на БСП напомня на премиера, че управлява в последните осем години, без една, и го пита защо всички виновни не са в затвора.", "date": "2017.08.12", "title": "Нинова призова Борисов да включи и себе си в сигнала за \"Цанков камък\""}
{"url": "http://www.dnevnik.bg/morski/2017/08/12/3023277_tejki_zadrustvaniia_se_obrazuvaha_mejdu_burgas_i/", "text": "Колони от автомобили, дълги по 3 километра, са се образували и по двата пътя от Бургас към Слънчев бряг – пътя Поморие-Ахелой и обхода Каблешково-Трънково, съобщи агенция \"Фокус\" като се позова на информация от областната дирекция на МВР. Причината за задръстванията е натовареното движение. Агенцията отбеляза, че колоните от автомобили са и в двете посоки, а движението се извършва с не повече от 5 км/ч. От бургаската полиция уточняват, че често хората смятат, че проблемът идва от светофара на Ахелой, но решение там няма, защото няма как по друг начин пешеходците да преминат от единия до другия ъгъл. Главният проблем според тях е, че пътят е двулентов, а не четирилентов и заради това се получава ефектът на фунията. Полицията призовава пътуващите между Бургас и Слънчев бряг за търпение и спазване на правилата за пътна безопасност.", "date": "2017.08.12", "title": "Тежки задръствания се образуваха между Бургас и Слънчев бряг"}
{"url": "http://www.dnevnik.bg/sport/2017/08/12/3023279_nant_dava_25_mln_evro_za_half_na_ludogorec_tvurdiat/", "text": "Френския елитен \"Нант\" не се отказва от намеренията си да привлече халфа на  \"Лудогорец\"  Абел Анисе. Според радио \"Монте Карло спорт\" \"канарчетата\", водени от Клаудио Раниери са отправили оферта от 2.5 млн. евро за родения в Мадагаскар футболист. Треньорът на \"Нант\" смята Анисе за идеална опция да замени продедения в \"Олимпиакос\" Гийом Жиле. Както \"Дневник\" информира,  \"Лудогорец\" няма намерение да се разделя с халфа срещу по-малко от 5 млн. евро . Анисе е един от играчите на разградчани, които демонстрират постоянно високо ниво в последните месеци. Авторитетното издание \"Екип\" обаче твърди, че Анисе има желание да продължи кариерата си в елита на Франция. Той е продукт на школата на \"Оксер\". Футболистите на \"Лудогорец\" са актуални във Франция, след като преди няколко дни  Джонатан Кафу беше продаден на \"Бордо\" .", "date": "2017.08.12", "title": "\"Нант\" дава 2.5 млн. евро за халф на \"Лудогорец\", твърдят във Франция"}
{"url": "http://www.dnevnik.bg/sviat/2017/08/12/3023282_pone_chetirima_dushi_zaginaha_pri_buri_v_polsha/", "text": "Четирима души станаха жертви на ураганни бури с проливни дъждове и градушки, бушували тази нощ в различни райони на Полша, предаде БТА. Агенция Ройтерс съобщава за петима загинали. Сред жертвите има двама тийнейджъри, съобщи говорителят на полската противопожарна охрана Павел Фронтчак на пресконференция. Най-тежко било положението в местността Сушек, в летен лагер на харцери - полските скаути. Там са загинали двама юноши, затиснати от паднали дървета, а 20 души са пострадали. Спасителите успели да стигнат до лагера чак на сутринта, за да евакуират ранените. Силните ветрове са отвели покривите на различни сгради, счупени дървета са препречили ред пътища и са прекъснали далекопроводи. Половин милион жители на Полша все още нямат ток.", "date": "2017.08.12", "title": "Поне четирима души загинаха при бури в Полша"}
{"url": "http://www.dnevnik.bg/bulgaria/2017/08/12/3023284_vodata_v_purvomaiskoto_selo_briagovo_e_zabranena_za/", "text": "Констатирано е наднормено наличие на уран във водата в село Брягово, община Първомай, съобщиха от Регионалната здравна инспекция (РЗИ) в Пловдов, цитирани от \"Фокус\". Поради наличието на уран водата от водопроводната мрежа в населеното място е забранена за използване за питейни цели и за приготвяне на храна. Водата може да се използва за хигиенни цели. За предприемането на тези задължителни мерки е уведомен кметът на село Брягово. Резултатите от взетите проби са потвърдени от Националния център по радиобиология и радиационна защита. Все още водата в другите три села – Пъдарско, Драгойново и Караджалово, в която също бе открито наднормено съдържание на уран, не може да се използва за пиене и готвене. Жителите на всички четири засегнати села се снабдяват с вода с помощта на водоноски. Извършва се контрол и се проследява дали стойностите на уран се понижават или се задържат константни. За завишени нива на уран във водата на двете пловдивски села – Пъдарско и Драгойново бе съобщено в края на месец май, а за село Караджалово – в края на месец юни. Преди две седмици в  село в община Белица  също бе открит уран в питейната вода. В началото на май, водата в няколко квартала и села до Хасково също бе замърсена с уран, като  забраната за пиене  там беше вдигната в края на юни.", "date": "2017.08.12", "title": "Водата в първомайското село Брягово е забранена за пиене заради уран"}
{"url": "http://www.dnevnik.bg/sport/2017/08/12/3023287_uotford_shokira_livurpul_sus_sporen_gol_v_produljenieto/", "text": "Часове след зрелището между  \"Арсенал\" и \"Лестър\"  донесло седем гола, \"Уотфорд\" и \"Ливърпул\" продължиха тенденцията в първия кръг от новия сезон да падат много попадения. \"Стършелите\" измъкнаха точка след 3:3 у дома, изравнявайки в продължението. Срещата на \"Викъридж роуд\" премина през много обрати, като \"Уотфорд\" на два пъти повеждаше, а след почивката \"Ливърпул\" обърна в рамките само на две минути, преди да се стигне до гол на Бритос в 93-ата минута. Двубоят ще се запомни и със слабата игра на двата отбора в защита. Първите пет точни удара в срещата, доведоха до голове, което е нов рекорд за Висшата лига в цялата ѝ история. За сметка на това, в предни позиции и двата състава действаха впечатляващо, а атакуващото трио на \"Ливърпул\" показа обещаващи неща. \"Това беше много труден мач за нас, защото \"Уотфорд\" е много корав отбор. Мисля, че нямахме късмет, защото не заслужавахме този гол в края и то от засада. Може би вината е в нас, защото имахме много възможности да водим с повече от едно попадение. Има какво да подобрим в нашата игра, смятам че трябва да сме малко по-твърди\", каза Юрген Клоп след двубоя. Очаквано гостите започнаха с новото попълнение Мохамед Салах в титулярния състав. Египтянинът беше част от нападателното трио, заедно с Роберто Фирмино и Садио Мане. Червените бяха без  Филипе Коутиньо , който изненадващо подаде молба за трансфер, ден преди началото на сезона. Началото обаче не беше никак добро за гостите, които изоставаха в резултата след само девет минути игра. Хосе Холебас изпълни перфектно корнер, а Стефано Окака необезпокоявано засече топката в мрежата на Миньоле. Защитата на \"Ливърпул\" беше много лошо подредена и всички в червено проспаха движението на мощния нападател. В 29-ата минута тимът на Юрген Клоп успя да изравни след много красива атака. Садио Мане получи техничен пас от Емре Джан, отвори си пространство още с поемането на топката и я заби неспасяемо в далечни ъгъл на Еурелио Гомеш – 1:1. Радостта на червените обаче продължи точно 2.44 минути. Толкова отне на \"Уотфорд\" отново да излезе напред в резултата. Абдулай Дукуре се оказа най-съобразителен при разбъркване пред Симон Миньоле и нямаше никакъв проблем да преодолее за втори път вратаря на \"Ливърпул\". Преди почивката футболистите на Марко Силва изглеждаха отлично организирани и печелеха голяма част от единоборствата в средата на терена, което им позволи да имат предимство. През втората част на терена излезе съвсем различен \"Ливърпул\", който повиши много оборотите. Футболистите в червено започнаха да действат много по-агресивно и да бъдат по-близо до съперниците си, овладявайки средата на терена. Мърсисайдци напомниха, че са кралете на обратите, след като през миналия сезон спечелиха 18 точки от губеща позиция. На \"Викъридж роуд\" те отново успяха да обърнат в своя полза. В рамките на две минути, между 55-ата и 57-ата те излязоха напред в резултата. В центъра на събитията беше Салах, който първо спечели дузпа, реализирана от Фирмино, а след това сам реализира третия гол. Фирмино своеобразно върна жеста, като с две прекрасни докосвания елиминира Гомеш, прехвърляйки го, а на метър от голлинията Салах без проблем вкара топката в мрежата. Тъкмо когато всичко отиваше три точки за хората на Клоп, \"Уотфорд\" натисна в петминутното продължение, хвърляйки всички сили в атака. В 93-ата минута домакините получиха право да изпълнят корнер, който доведе до ново изравняване на резултата. При разбъркване Ричарлисон шутира, Миньоле не се намеси по най-добрия начин и Бритос чукна топката в опразнената мрежа. Повторенията обаче показаха, че централният защитник е в положение на засада при шута от малък на неговия съотборник. \"Винаги е важно да започнеш сезона положително и то срещу силен отбор като \"Ливърпул\". Те са много добри, тичат много, постоянно се борят. За нас това е голям успех\", каза след двубоя авторът на последния гол Мигел Бритос.", "date": "2017.08.12", "title": "\"Уотфорд\" шокира \"Ливърпул\" със спорен гол в продължението"}
{"url": "http://www.dnevnik.bg/sviat/2017/08/12/3023292_guam_pusna_listovki_kak_da_se_deistva_pri_napadenie_ot/", "text": "Службата за гражданска защита на остров Гуам, американска територия с ограничено самоуправление близо до Корейския полуостров, започна да разпространява листовки, които да помогнат на жителите да се подготвят за ракетно нападение от Северна Корея. В петък, часове след като президентът на САЩ Доналд Тръмп  заплаши Северна Корея с \"огън и ярост\" , тя отвърна, че до средата на август  ще има план за ракетна атака срещу Гуам . Ако бъде отправено предупреждение за нападение, жителите на американската територия Гуам трябва бързо да се скрият в бетонна постройка, за предпочитане под земята, и да останат там, докато не получат други инструкции, се казва в листовката. Ръководството, озаглавено \"Подготовка за надвиснала ракетна заплаха\",  включва съвети за събиране на комплект за спешни случаи, напътствия за оставане в бетонни или тухлени постройки и напомняния за запазване на спокойствие, пише БТА. \"Не гледайте блясъка или огненото кълбо - може да ви заслепи\", е друг от съветите. \"Легнете хоризонтално на земята и си покрийте главата\". Листовката включва и инструкции за отстраняване на радиоактивен материал: \"При възможност се изкъпете с много сапун и вода, за да помогнете за отстраняване на радиоактивното заразяване.\" Но не драскайте, нито търкайте кожата и \"не използвайте лосион за коса, защото той ще закрепи радиоактивния материал към косата ви\". Властите не са повишили нивото на заплаха за Гуам, въпреки че Северна Корея обяви планове за удар близо до острова в близките седмици, каза губернаторът на Гуам Еди Калво. По думите му много сгради в Гуам са построени така, че да устоят на силен тайфун, но нищо не може да защити от термоядрено нападение. Президентът на САЩ Доналд Тръмп разговаря с Калво по телефона и го увери, че Гуам е в безопасност. \"Ние сме с вас на 100 процента\", каза Тръмп, \"Вие сте в безопасност.\"  Листовките, изглежда, не предизвикват особена тревога, нито се отразяват върху всекидневния живот в Гуам, отбелязва агенцията. Повече за острова и защо Северна Корея заплашва именно него, четете  .", "date": "2017.08.12", "title": "Гуам пусна листовки как да се действа при нападение от Северна Корея"}
{"url": "http://www.dnevnik.bg/photos/2017/08/12/3020663_fotogaleriia_durvoto_na_jivota/", "text": "В малкото крайбрежно градче Отранто (с ударение на първото \"о\") в Саленто, Южна Италия, се намира катедрала с тъмно и мистериозно минало. Наричан още \"Катедралата на черепите\", този храм, построен от норманите през ХІ век, крие много тайни.", "date": "2017.08.12", "title": "Фотогалерия: Дървото на живота"}
{"url": "http://www.dnevnik.bg/bulgaria/2017/08/12/3023295_afganistanci_i_siriici_se_oplakaha_ot_poboi_i_grabej/", "text": "Трима афганистанци и 5-има сирийци, пресекли турско-българската граница, са заявили, че са били пребити и ограбени от български полицаи, съобщи БГНЕС. Бежанците са задържани в Къркларели. От дирекцията по сигурността в крайграничния град съобщиха, че тримата бегълци са открити при превантивна проверка на патрули на жандармерията в село до Къркларели (Лозенград) и вече се намират в центъра за временно настаняване и екстрадиция. При разпитите мъжете казали, че два дни по-рано са успели да проникнат на българска територия, но наши полицаи са ги открили, нанесли им побой, взели им мобилните телефони и парите, и въпреки контузиите им ги върнали в Турция. Мигрантите се укривали цял ден в гората, когато на тях се натъкнала турската жандармерия. По данни от местната полиция, снощи при опит да преминат в България са заловени още 12 души – 9 от Сирия, 2 от Пакистан и 1 от Афганистан. Сред тях 5 сирийци са докладвали, че са били открити от българските граничари и също са пребити и ограбени. Те са настанени за лечение в държавната болница в Пънархисар. През последните дни дирекцията по сигурността в Къркларели регистрира засилен натиск на мигранти по границата. Само днес до обед турската жандармерия е спряла общо 86 мигранти при опит да преминат нелегално границата и да се прехвърлят в България, както и трафикантите им. При проверка на микробус в района на Демиркьой са открити 20 мъже от Сирия и 3 от Пакистан. Шофьорът отказал да спре на стоп-палка и навлязъл в забранената военна зона, и заедно с пътника на предната седалка до него успял да избяга. Продължава издирването на двамата, заподозрени в трафик на бежанци. Афганистанец е бил проверен, докато вървял пеш по пътя и ще трябва да плати глоба от 2 507 лири заради липсата на лични документи. В други микробуси, проверени също в района на Демиркьой, са превозвани 32 сирийци, група от 27 мигранти, сред които 11 сирийци и 16 иракчани. Всеки от тях ще трябва да плати по 2 507 турски лири глоба. Те са отведени в центъра за временно настаняване и ще бъдат върнати обратно в страните, от които са пристигнали в Турция. Анадолската агенция съобщи, че бежанските центрове в България са наполовина опразнени. Граничният пункт при Дерекьой ще бъде разширен и модернизиран, българската държава също трябва да направи необходимото за това, заяви депутат от управляващата партия по време на инспекцията в района, който е възлова точка от мигрантската дестинация към Европа.", "date": "2017.08.12", "title": "Афганистанци и сирийци се оплакаха от побой и грабеж от българската полиция"}
{"url": "http://www.dnevnik.bg/sport/2017/08/12/3023297_izpusnata_buhalka_ostavi_neviana_vladinova_na_peto/", "text": "Най-добрата българска гимнастичка Невяна Владинова се класира на пето място в многобоя на Световната чалъндж купа в Казан, Русия. Тя не можа да завоюва медал, след като се движеше на второ място след съчетанията в петък. Изпусната бухалка обаче ѝ донесе много ниска оценка, а дори и доброто съчетание с лента, не можа да компенсира изоставането. С общ сбор от 67.450 Владинова остава на пето място. На първите две места са представителки на домакините – близначките Дина и Арина Аверина. Бронзът остана за Линой Ашрам от Израел. Другата българска гимнастичка в индивидуалните дисциплини Катрин Тасева се класира шеста. Утре двете български представителки ще участват във финалите на отделните уреди. Владинова се класира за участие на обръч, топка и лента.  Преди седмица в Минск , тя спечели злато на обръч и бронз на лента. Тасева ще участва във финалите на топка, бухалки и лента. Без медал остана и  ансамбълът . Момичетата на Весела Димитрова също се движеха на второ място след уредите в петък, но в съботния ден отстъпиха с две позиции, заемайки четвърто място в крайното пореждане.", "date": "2017.08.12", "title": "Изпусната бухалка остави Невяна Владинова на пето място в многобоя"}
{"url": "http://www.dnevnik.bg/sport/2017/08/12/3023300_voleibolistite_specheliha_poslednata_si_kontrola_predi/", "text": "Националният отбор по волейбол спечели с 3:0 (25:19, 25:21, 25:19) срещу Белгия, в контролна среща, играна във Варна. Двубоят беше последна проверка за тимът на Пламен Контантинов преди европейското първенство. Селекционерът заложи на всичко най-добро, с което разполага, като стартовата шестица – Георги Братоев, Виктор Йосифов, Тодор Алексиев, Николай Пенчев, Цветан Соколов и Николай Николов вероятно ще бъде титулярен избор и за първенството. От самото начало на двубоя България имаше предимство и не изпусна инициативата нито за миг. Съставът на Пламен Контантинов беше по-класният и заслужено спечели. Треньорът не предприе много промени, като единствено Тодор Скримов се появи по-трайно на полето. Ден по-рано България отново победи Белгия с 3:1. \"В тези два мача имаше хубави моменти, има и неща, които трябва да изпипаме. Състезателите са още малко \"тежки\", почти всички. Повече мачове да изиграем е по-добри и да можем да използваме всички, да видим на кого да разчитаме, кой може да влиза и да променя играта\", каза селекционерът Константинов. Според него до началото на първенството има още доста време и съставът тепърва ще бъде избистрен. \"На 20 август вече ще избистрим състава за Европейското първенство. Дотогава никакви предварителни коментари или избистряне на състава не може да има. Контролата мисля, че беше добра, може би най-добрата, макар че и с Иран изиграхме два не лоши гейма\", добави той. Европейското първенство, което ще се проведе в Полша започва на 25 август и ще продължи до 3 септември. Българският отбор е в една група заедно с Русия, Словения и Испания.", "date": "2017.08.12", "title": "Волейболистите спечелиха последната си контрола преди европейското"}
{"url": "http://www.dnevnik.bg/sport/2017/08/12/3023132_dafne_shipurs_zashtiti_svetovnata_titla_na_200_metra/", "text": "Холандката Дафне Схипърс защити световната титла в бягането на 200 метра. Европейската рекордьорка в дисциплината спечели в оспорвана надпревара с Мари-Жозе Та Лу,  която загуби драматично битката за златото и на 100 метра. Схипърс постигна най-добър личен резултат за сезона - 22,05 секунди. Tя изпревари с три стотни Та Лу, която постави нов национален рекорд на Кот д'Ивоар. Олимпийската шампионка на 400 метра Шоне Милър от Бахамите спечели бронзовия медал с 22,15 секунди. Надпреварата на половин обиколка, в която  Ивет Лалова зае девето място в крайното класиране , премина без участието на лидерката в световната ранглиста Тори Боуи и златната медалистка от Рио 2016 Илейн Томпсън. Схипърс, която остана втора в Рио, завоюва втория си медал в Лондон след бронза на 100 метра. Тя вече има пет отличия от световни първенства със златото на 200 метра и среброто на 100 метра от Пекин 2015 и бронза в седмобоя в Москва през 2013 г. 25-годишната холандка е третата състезателка в историята, която успява да защити световната титла на половин обиколка. Преди нея това са правили само американката Алисън Филикс (2005, 2007 и 2009 г.) и Мерлин Оти от Ямайка (1993 и 1995 г.). В същото време   в скока на дължина. 30-годишната американка направи само два успешни опита, но скок от 7.02 метра в третия й донесе златния медал в Лондон. Рийз, която е олимпийска шампионка от Лондон 2012 и сребърна медалистка от Рио 2016, изпревари само с два сантиметра рускинята Дария Клишина. Олимпийската шампионка и защитаваща световната си титла от Пекин 2015 Тиана Бартолета остана трета с 6.97 метра. Страхотната вечер на американските лекоатлетки беше допълнена от първо и второ място в  с което беше сложен край на африканската доминация в дисцилината. Бронзовата медалистка от Рио 2016 Ема Кобърн спечели златния медал с нов рекорд на шампионатите - 9:02,58 минути, а Кортни Фрерихс грабна среброто с личен рекорд от 9:03,77 минути. Те са първите състезателки извън Африка и Европа, които печелят отличия в стипълчейза, въведен в програмата на световните първенства през 2005 г. Защитаващата титлата си Хивин Джепкемой от Кения завърши трета с 9:04,03 минути. Световната рекордьорка и олимпийска шампионка от Рио 2016 Рут Джебет от Бахрейн се провали и остана едва пета с време 9:13,96 минути. След осмия ден на първенството САЩ водят убедително в класирането по медали с осем златни, осем сребърни и седем бронзови. Кения заема второто място с три титли и общо осем отличия. Полша е на трета позиция с шест медала, от които два златни.   за Полша в Лондон. Той триумфира в хвърлянето на чук със 79.81 метра. 28-годишният състезател спечели трета поредна световна титла в дисциплината. Файдек не остави никакви шансове на конкурентите и завърши с огромен аванс от 1.57 метра пред руснака Валерий Пронкин. Бронзът остана за втория поляк във финала - Войчех Новицки, който преодоля 78.03 метра.", "date": "2017.08.12", "title": "Дафне Схипърс защити световната титла на 200 метра"}
{"url": "http://www.dnevnik.bg/bulgaria/2017/08/12/3022989_izostavenata_hija_boerica_na_vitosha_se_zavrushta_kum/", "text": "Близо една трета от трийсетината хижи и хотели на Витоша тънат в разруха. Една от тях заслужава особено внимание – изоставената преди повече от 10 години и изключително красива хижа Боерица. Тя се намира в посока хиха Кумата след едноименния хотел Боерица, хижа Борова гора и хижа Планинарска песен. Историята й е интересна и донякъде обвита в мъгла – вкарана е в регистрите през 1956 г. (когато е завършен хотел \"Боерица\"), но според неофициални източници сградата е строена през 30-те години на миналия век. Версиите са, че е служила като ловна хижа на княз Фердинад или като един от първите разсадници на благородника, тъй като в района се срещат нетипични растителни видове като мура, лиственица и др. Макар че през годините сградата е пленявала въображението на мнозина, Юлиан Пишев е човекът, който преди шест години се заема с възстановяването й. Планински спасител, преподавател, икономист – той е в основата на много граждански инициативи, а през 2011 г. основава Туристическо дружество \"Боерица\". Той и екипът му установяват, че Боерица е една от малкото хижи на Витоша с ясна собственост – сградата е притежание на Столична община – район Витоша. Тя има добро водоснабдяване, чудесна локация, а конструктивното обследване показва, че макар да има някои сериозни повреди, те са отстраними и хижата може да възвърне автентичния си уникален облик. През 2011 г. дружеството предлага на район \"Витоша\" план за стопанисване на хижата и правна рамка, която да му позволи да извърши ремонт. \"Въпреки че Законът за общинската собственост задължава общината да се грижи за хижата, тя не се поддържа. В този случай сградата може да бъде отдадена безвъзмездно за стопанисване за срок от десет години на организация като нашата, за да извършват спортна и туристическа дейност. Ние сме изготвили детайлен бизнес план и сме сметнали, че една такава хижа може да носи почти толкова приходи, колкото да се самоиздържа. Важно е да се разбере обаче, че това не е бизнес предприятие и социалната полза на една хижа е много по-голяма от икономическата\", казва Юлиан. Концепцията му за бъдещето на Боерица е свързана преди всичко с децата и образованието – като място за зелени училища, туризъм, зимни спортове, колоездене, работилници и др. Преди година към каузата за възстановяването на Боерица се включва ценен и ключов партньор – българския клон на международната организация на студентите по архитектура EASA Bulgaria (European Architecture Students Assembly). Те са привлечени именно от културно-историческото и социално значение на сградата и разположението й – изолирана сред природата и в същото време близо до София. Мартин Вандов, национален координатор на EASA, разказва, че в Боерица са разпознали перфектното място за провеждане на едно от най-важните събития за международната организация, а именно годишната среща на националните координатори (INCM). Той и колегите му се свързват с Туристическо дружество \"Боерица\", впоследствие и със Столична община и веднага се заемат с акции по почистването, разкриването на конструкцията и подготовката на хижата за зимния сезон. Целта им е през пролетта на следващата година сградата да е готова за големия ремонт, който ще й позволи през октомври 2018 г. да посрещне 120 архитекти от 48 европейски държави. Уникалността на локацията ще превърне събитието в историческо – за самата организация и за България, смятат студентите. Те подчертават, че срещите на EASA в останалите европейски държави получават подкрепа не само на местно, но и на най-високо национално ниво, защото носят престиж и реклама за държавата домакин. През 2016 г. - по времето, когато ТД \"Боерица\" и EAСA България решават да обединят сили за възстановяването на сградата, туристическото дружество, основано от Юлиан Пишев, внася в общината обновен идеен проект за стопанисването и за ремонта на хижата. \"След две успешни мероприятия, организирани от ЕАСА, вече знаем какви дейности трябва да се предприемат, за да запазим хижата\", посочват от дружеството. По първоначални сметки сумата, необходима за цялостния ремонт е около 150-160 хиляди лева. ТД \"Боерица\" разчита, че поне част от парите ще дойдат по линия на собственика – Столична община като решението за това и за отдаването на хижата за стопанисване ще бъде гласувано през септември. \"Идеята е собствеността да си остане на общината, която да поеме и най-сериозната част от капиталовите разходи за ремонти и подобрения като ние поемем грижата за обезпечаване на домакини, инструктори и дейностите по хижата като туристически и не само обект, защото имаме най-добър потенциал за това и защото имаме изготвен солиден бизнес план. Макар да не сме инвеститор, ние се стараем чрез кандидатстване по проекти, привличане на спонсори и влагане на много доброволен труд да покажем не само че заслужаваме финансова подкрепа от общината, но и че парите ще са най-добре похарчени за здравето на гражданите. Това е смисълът на партньорството, а не \"ремонт срещу наем.\" Такова партньорство е изградено между Община Разлог и Туристическо дружество \"Пирин\" и пример за това е прекрасната хижа \"Яворов\". Може да се каже, че до голяма степен копираме техния модел и добри практики\", казва Юлиан от ТД \"Боерица\" За останалата част от парите за ремонта туристическото дружество и EAСA България разчитат на спонсори, доброволци, кампании за набиране на средства и популяризация на каузата. Символичен старт на кампанията за набиране на средства, материали и доброволен труд ще бъде даден тази събота и неделя на мястото на хижата, където ще се проведе малък фест под надслов \"Боерица се пробужда\"  https://www.facebook.com/events/1125068693687/?acontext=%7Bref%3A25%2Csid_reminder%3A6452895751544044817%2Caction_history%3Anull%7D  Програмата включва разглеждане на хижата, пешеходен преход, алпийски тролей, работилници, дискусии, музика, прожекции на открито и пикник. \"Хубаво е да се възстанови нещо старо, а и сега е модерно да се възраждат хижи. Това, което е по-важно обаче, е хората да бъдат извадени от своята апатия и инерция, важно е да се възстановят унищожените връзки между човека и природата, между децата и родителите и не на последно място – между софиянци и Витоша. Всичко това може да се случи лесно и приятно\", казва Юлиан.", "date": "2017.08.12", "title": "Изоставената хижа Боерица на Витоша се завръща към живот"}
{"url": "http://www.dnevnik.bg/bulgaria/2017/08/12/3022063_otkriva_se_lovniiat_sezon_na_preletni_ptici/", "text": "Днес се открива ловният сезон на пъдпъдъци, гургулици, гривяк, горски бекас и обикновена бекасина, съобщи пресцентърът на Министерство на земеделието, храните и горите. Ловуването е само с писмени разрешения, в които се вписват датата, имената на ловците, името на ръководителя на лова, номерата на ловните билети и членските карти, начинът и мястото на ловуване, видът и броят на разрешения за отстрел дивеч. Групово и индивидуално ловуване на дребен дивеч е в събота, неделя и в дните, обявени за официални празници, а на водоплаващ дивеч - след 1 януари и в сряда. Груповото ловуване и лов на мигриращ дивеч се извършва само през деня - един час преди изгрева и един час след залеза на слънцето. Задължително е спазването на установените норми за отстрел от един ловец за един ловен излет. Разрешен е ловът на пъдпъдъци до 15 броя, на гривяк и гургулица - до 10 броя, на горски бекас и обикновена бекасина - до 10 броя. Забранява се използването на електрически звуковъзпроизвеждащи устройства, живи птици за примамка, ловни соколи и други грабливи птици, независимо от вида и произхода им, както и ловни хрътки и други забранени средства и методи за ловуване. Във връзка със зачестилите в последните години смъртни случаи и наранявания на ловци при ловните излети Изпълнителна агенция по горите (ИАГ) призовава за стриктно спазване на нормативната уредба и правилата за безопасност при ловуване. Агенцията посочва, че е в готовност за засилени проверки за спазването на Закона за лова и опазване на дивеча. Всички ловци в страната ще бъдат проверявани за електрически звуковъзпроизвеждащи устройства, превишаване на дневните отстрелни норми, ловуване без ловен билет или с нередовни документи, ловуване без сигнален цвят в облеклото, ловуване в забранено място и в забранено време, отстрел на неразрешен за лов дивеч. Забранява се използването на алкохол и наркотични вещества по време на лов. Във връзка с горещините в последните дни и повишената опасност от възникване на горски пожари, министерството призовава за спазване на противопожарните правила за опазване и защита на горските територии. ", "date": "2017.08.12", "title": "Открива се ловният сезон на прелетни птици"}
{"url": "http://www.dnevnik.bg/bulgaria/2017/08/12/3022334_kolko_opasno_e_murtvoto_vulnenie/", "text": "Синоптиците очакват след сряда вятърът да падне, а заедно с него - и вълните на морския бряг. Оправянето на времето ще е добра новина, но ще повиши риска от появата на мъртво вълнение - често явление по българското Черноморие, което всяка година взима жертви. За последната седмица властите съобщиха за близо десет загинали. Опасността идва най-често от паниката, която обзема къпещите се в морето хора, когато установят, че не могат да излязат на брега или когато ненадейно попаднат в дънна яма. Ето какво е важно да се знае за това вълнение, което може да бъде преодоляно лесно при правилна реакция. Какво е мъртвото вълнение Всъщност, коректният израз е \"мъртво течение\". То представлява движение на водни маси навътре в морето, породено от разбиващите се в брега вълни, което затруднява повече или по-малко излизането на къпещите се на сушата.  Образува се при отдръпването на водата на места със специфична форма на брега: между пясъчни наноси се отварят коридори и в тях тръгва течение, перпендикулярно на сушата. Ширината на течението може да варира от 4-5 м. до 50 м., а дължината - от 10 м. до 400 м. Скоростта му обикновено е 4-5 км/ч, но може да достигне до 15 км/ч. Разбира се, големите течения са характерни за океаните, но в морето също има случаи на силни \"реки\". Обикновено, но невинаги, течението се появява по време на прилив. Характерно е за плитките брегове, кейовете и местата, където има скали, стърчащи над водата. Може да се образува на едно и също място на даден бряг, но има и внезапно възникващи течения, чиято поява не може да бъде предвидена. Кога се появява Обичайно след като е имало няколко поредни дни на вятър. За българското Черноморие това най-често е североизточен вятър, предизвикващ по-високи вълни. Мъртвото вълнение се появява и при съвсем тихо море и тогава може да бъде разпознато по дългите вълни, които достигат десетки метри и дори обхващат целия залив. Те се движат бавно и равномерно, дори може да не се вижда пяна от разбиването им. Това е и може би най-рискованата ситуация, тъй като за неопитни хора къпането изглежда напълно безопасно, дори на неохраняеми плажове. Защо е опасно Мъртвото вълнение е причината за 80 на сто от случаите, в които на водните спасителите се налага да се намесват и да вадят хора от водата, сочи статистиката на Националната агенция на океанските и атмосферни изследвания (NOAA) на САЩ. Течението се образува в близост до брега и може да повлече дори плажуващи, които са във вода до кръста или до гърдите. Най-честите му жертви са хората, които не умеят да плуват: първо, защото те обичайно се намират на плиткото, и второ, защото лесно губят самообладание, когато бъдат подхванати от водата.  Как се разпознава Добре е човек да е нащрек за характерните дълги и \"мазни\" вълни при спокойно море. В случаите, когато има видимо вълнение, специалистите препоръчват преди къпане заливът да се огледа отвисоко, например от някоя дюна. Така може да се видят някои от най-характерните признаци за наличието на мъртво течение: 1.  с ширина няколко метра. Трябва да се има предвид, че той невинаги е прав - често под ъгъл се събират няколко течения или водата върви навътре и после завива. 2. В прибоя се вижда  3. В прибоя има  или на места, вместо да е покрита с пяна, повърхността е само леко набраздена. 4. Участък с   от брега към дълбокото. За кого е опасно Краткият отговор е: за всички. По-често жертви са децата и хората, които не умеят да плуват. Нерядко обаче в опасност се оказват и опитни плувци, загубили хладнокръвие при попадане в течението. Отделна група са хората, влизащи в морето след като са пили алкохол (спасителите съветват да не се влиза поне 8 часа след употреба на концентрат), които нямат нужната реакция. Как се реагира Има няколко важни неща, които трябва да се имат предвид, ако човек попадне в мъртво течение: Първото и най-важно правило е:  - то осигурява почти 100-процентен шанс за излизане от водата без проблеми. Обикновено в началото течението дърпа силно навътре и инстинктивно човек хвърля всичките си сили в опит да му се противопостави. Тези усилия водят единствено до загуба на сили и паника, които от своя страна могат да доведат до трагичен изход. Правило второ гласи:  . Най-често мъртвото течение е широко няколко метра и когато човек започне да плува не към брега, а паралелно на него, напуска зоната на течението и може спокойно да излезе. Трето правило: ако все пак излизането встрани е трудно, вероятно течението е доста широко. Най-добра стратегия в този случай е човек  . Обикновено на неголямо разстояние от брега (там, където вълните достигат своя пик и започват да се разбиват) то отслабва и тогава измъкването вляво или вдясно става значително по-лесно. Препоръчително е при достигане на точката на по-малко съпротивление да се плува 50-100 м встрани, след което да се тръгне към брега, за да се избегне опасността от ново влизане в \"коридора\". Кога го има В България мъртвото вълнение се свързва най-вече с поверието за 2 август (Илинден по стар стил) - денят, в който се вярва, че морето взима своите жертви. От стари времена се смята, че тогава морето \"се обръща\" от лято към есен и започва най-силното мъртво вълнение. Факт е, че всяка година през първата половина на август това явление се регистрира много често. Но истината е, че го има през цялото лято (в другите сезони също, но тогава заради липсата на къпещи се, не прави сериозно впечатление). И накрая: Три мита за мъртвото вълнение Вярването в тях не само не помага, но и може сериозно да навреди: 1.  Тъкмо обратното. Мъртвото течение там, където вълните започват да се връщат от брега към морето и повлича тъкмо хората, които са най-близо. Не, мъртвото вълнение не е водовъртеж. То може да е с голяма скорост, но се движи само повърхностният слой на водата и увлича навътре в морето, а не и дъното. Не, течението може да \"дърпа\" много силно, но обичайно отслабва там, когато стигне линията, където започват да се разбиват вълните (най-често това е на около 100 м от брега) И последно: каквото и да знае човек и колкото и подготвен да се чувства в морето, охраняемите плажове винаги ще бъдат по-безопасно. В случай, че изкушението на диво място е неустоимо, нека винаги има друг човек наоколо, за предпочитане опитен и добър плувец.", "date": "2017.08.12", "title": "Колко опасно е мъртвото вълнение"}
{"url": "http://www.dnevnik.bg/zelen/2017/08/12/3022526_festivalut_na_solta_subira_idei_za_jivot_krai/", "text": "Според актуалния общ устройствен план на Община Бургас зоната на \"Бургаски солници\" предстои да се облагородява и застроява, за да се превърне в място за почивка, спорт и развлечения. \"Приемаме, че това е част от развитието на града, но се питаме как е най-добре да се случи, така че да се запази баланса между природата и човешката дейност в това уникално място? \" Детска архитектурна работилница \"Живот край езерото\" ще експериментира с децата по тази тема. \"Основната ни цел ще бъде да създадем нова градска структура с естествени материали – глина и каквото езерото и плажа ни предоставят,\" обясняват архитектите от Бургас, които ще водят работилницата. Детската работилница започва на 12 август в 17. ч. 30 в халето на Солниците. Атанасовско езеро е едно от големите природни богатства на град Бургас. То е източник на сол и лечебна луга, но също дом на редки и застрашени от изчезване птици и влажна зона с международно значение. Ето защо е със статут на защитена територия.Към момента територията е рядко съчетание на съхранена природа и човешка дейност, която не само не вреди, но подпомага опазването на резервата и защитената местност. За да живеем в хармония с това природно кътче от нас се изисква да сме добри съседи: да познаваме обитателите му и да уважаваме начина им на живот, подчертават организаторите на фестивала. Организаторите са осигурили още занимания, насочени към децата - пленер \"Вдъхновени от езерото\", тези които обичат да рисуват ще представят своя поглед върху езерото и птиците и ще се включат в изложбата, която ще бъде подредена вечерта в халето на солниците започва в 11 ч. с разходка с Влакчето на солта. Пак тогава започва арт работилницата \"Големите животни\", от 13:00 са \"Приказки за солта\" - четене с доброволците на регионална библиотека \"Пейо Яворов\" – Бургас пред новото пространство \"симБиотично\". От 15 ч. българска фондация Биоразнообразие организира работилница \"Определител за облаци\", а от 17 ч. ще има спортни игри със \"Зелена Странджа\". Как да стигнете до Фестивала и каква е  цялата програма ", "date": "2017.08.12", "title": "Фестивалът на солта събира идеи за живот край Атанасовското езеро"}
{"url": "http://www.dnevnik.bg/biznes/2017/08/12/3023021_edna_godina_liberalizirame_pazara_na_tok_dve_go/", "text": "Годината е 2014, а регулираната цена на електроенергията за стопански клиенти в страната се е увеличила съответно с 6,4% през деня и 10,6% през нощта[1]. Причина за това стават протестите от зимата на 2013 г., които водят след себе си няколко намаления на регулираните цени за домакинствата, за които отчасти \"плащат\" стопанските потребители на регулирания пазар чрез по-високи цени. В годишния си  доклад  до Европейската комисия регулаторът обяснява, че през 2013 г. всички потребители на средно напрежение са излезли на свободен пазар, което е \"част от стъпките за либерализиране на енергийния пазар в България. През 2015 г. се въвеждат в употреба стандартизираните товарови профили, които позволяват на стопански потребители на ниско напрежение и домакинства, за които няма нормативно изискване за почасово измерване на количеството консумирана електроенергия, да излязат на свободния пазар. \"Съгласно изискванията на третия либерализационен енергиен пакет на Европейския съюз и българското законодателство, през 2015 г. пазарът на електрическа енергия трябва да бъде либерализиран и постепенно интегриран с тези в другите страни членки на ЕС\", обясняват от регулатора в годишния си  доклад  до ЕК. Заедно с това обаче регулаторът изненадващо  изравнява  административната цена на електроенергията – т.нар. цена за задължения към обществото, която дотогава е двойно по-ниска на свободния в сравнение с регулирания пазар. Ефектът от тези действия е, че се създава техническа възможност за излизане на свободния пазар, но заедно с това се намаляват икономическите стимули от подобна стъпка. В същата посока изглежда и ценовата политика на регулатора през  2016  и  2017  г., когато регулираните цени за стопански потребители драстично намаляват. С последното си ценово решение регулаторът сваля базовата цена на електроенергията за стопански потребители на ниско напрежение до около 81,55 лв./МВтч (без цената за задължения към обществото в размер на 36,97 лв./МВтч) за 2017 г. (ако няма промени в цените до края на годината), в сравнение с около 89,10 лв./МВтч през 2012 г. (Графика 1). Както стана вече въпрос, това се дължи изцяло на ценовите решения от 2016 и 2017 г., които водят до поевтиняване на дневната електроенергия за стопански потребители на регулирания пазар със съответно 1% и 8% на годишна база. С последното регулаторно решение се преобръща и тенденцията цените на свободния пазар да са под тези на регулирания (Графика 2). Това създава диаметрално противоположния икономически стимул на либерализирането на пазара, а именно – компаниите да се върнат на регулирания пазар, каквато възможност съществува. Един пример в тази посока е  община Хасково , която е заявила, че ще се върне на регулирания пазар още през този месец. Не става съвсем ясно какво е подтикнало КЕВР рязко да намали регулираните цени, дори под нивата им от 2012 г., още повече, че цените на свободния пазар демонстрират тенденция на увеличаване. Годишното увеличение на цените на Българската независима енергийна борса по месеци варира от 19 до 75%, а за седемте месеца от началото на годината средното увеличение е 36,7%. Дори и да се абстрахираме от първите два месеца на годината[2], средномесечното увеличение за периода март-юли е над 24%. Ако средното увеличение на борсовите цени през първите седем месеца се запази и през останалата част на годината, средната цена на свободния пазар през второто полугодие на 2017 г. може да надмине 93 лв./МВтч, докато регулираната цена (при липса на промени) ще бъде 79,51 лв./МВтч без данъци, такси и цена за задължения към обществото. Нещо повече – цената на регулирания пазар за второто полугодие на 2017 г. ще бъде по-висока от тази на свободния пазар само ако средномесечното увеличение на борсовите цени до края на годината е не повече от 13-14% или близо три пъти по-ниско в сравнение с ръста за първите седем месеца. Едно от възможните обяснения за контраинтуитивния регулаторен ход е продължаващата практика на кръстосано субсидиране, т.е. цената на електроенергията на стопанските потребители на регулирания пазар да е по-висока от тази на домакинствата. По този начин регулаторът има възможност хем да забави повишаването на цените на електроенергията за домакинствата, хем да не доведе крайните снабдители до фалит, но цената за това се плаща от стопанските потребители на ниско напрежение. Каквато и да е причината за последното регулаторно решение, то ще доведе единствено до отлагане на неизбежното, а именно – изготвяне и прилагане на ясни стъпки за либерализирането на пазара. Ефектът от него, освен че ще бъде краткосрочен, ще е внасяне на допълнителна неяснота в процеса на либерализация и объркване у потребителите. Нещо повече – както се случва и с други реформи като съдебна, пенсионна, здравна, административна и т.н., колкото повече се отлагат необходимите мерки, толкова по-трудно става прилагането им след това.", "date": "2017.08.12", "title": "Една година либерализираме пазара на ток, две го делиберализираме"}
{"url": "http://www.dnevnik.bg/sport/2017/08/12/3023191_mirela_demireva_izliza_za_medal_v_skoka_na_visochina/", "text": "Сребърната медалистка от Рио 2016 Мирела Демирева излиза тази вечер във финала в скока на височина на световното първенство по лека атлетика. Българката е устремена към третото си отличие от голямо първенство след олимпийските игри и европейското през 2016 г., когато отново завоюва сребро. \"Щом съм на финал, значи скачам за медал. Всеки може да очаква каквото иска, но аз очаквам максималното от себе си\", каза 27-годишната състезателка след к валификацията в четвъртък . Тя имаше доста труден сезон и хвана последния влак за световното.  Демирева преодоля квалификациите в Лондон, след като постигна личен рекорд за сезона от 192 сантиметра. Тя се справи от първия опит със 180, 185 и 189 см. След това направи една грешка на 192 см, но от втория опит преодоля височината. До момента най-доброто й постижение през 2017 г. беше 190 см. \"Бях доста притеснена, тъй като през целия сезон съм доста несигурна. Резултатите ми не са стабилни. Имам нов разбег, който опитвам да усвоя максимално. Истината е, че имахме две седмици да работим и вече има резултати\", каза още българката. За финала се класираха 12 от 30-те участнички, като всяка една от тях приключи със 192 см. Демирева раздели шестото място със световната шампионка в зала Вашти Кънингам от САЩ, европейската шампионка в зала Айрине Палшите и представителката на домакините Морган Лейк. Три състезателки не допуснаха нито една грешка, сред които и лидерката в световната ранглиста Ирина Кучина. Рускинята, която защитава титлата си от Пекин 2015, раздели първото място в квалификацията с украинката Юлия Левченко и полякинята Камила Лицвинко. Американката Иника Макферсон и британката Катарина Джонсън-Томпсън разделиха четвъртата позиция, след като се справиха от първия опит със 192 см, но преди това направиха по една грешка на 189 см. Финалът започва в 21.05 часа българско време, а останалите участнички в него са олимпийската шампионка Рут Бетия от Испания, Михаела Хруба от Чехия и Мари-Лоранс Юнгфлайш от Германия.", "date": "2017.08.12", "title": "Мирела Демирева излиза за медал в скока на височина"}
{"url": "http://www.dnevnik.bg/razvlechenie/2017/08/12/3022919_transport_na_bord_zatvaria_chast_ot_bul_aleksandur/", "text": "Столичната община и Центърът за градска мобилност подкрепят алтернативните начини за придвижване в градска среда със събитието \"ТранСПОРТ на борд\", съобщиха от пресцентъра на общината. От 10 до 16 часа на столичния бул. \"Ал. Стамболийски\" всички любители на бордове, ролери, тротинетки и други почитатели на модерния и еко начин за придвижване из града ще могат да карат свободно в участъка на булеварда между бул.\"Княгиня Мария Луиза\" и бул. \"Христо Ботев\". Тази зона ще стане свободна от автомобили за ще се превърне в място за забавление. Всеки, който иска да покара, както и тези, които искат да опитат как е на лонгборд или ролери, могат да получат уроци от LongDayBoarding, Wild Berries, \"Кахуна\", клуб \"Парашутка\" и \"Екстрйм скейт\". Музиката за уличиния фест ще се е от DJ Skrugie, а стрийтарт художници ще покажат своята визия за модерна София чрез графити, нарисувани върху пана, с които се обозначават ремонтите на улици и булеварди.", "date": "2017.08.12", "title": "\"ТранСПОРТ на борд\" затваря част от бул. \"Александър Стамболийски\" в София днес"}
{"url": "http://www.dnevnik.bg/sport/2017/08/12/3023205_deniat_v_koito_legendarniiat_jusein_bolt_shte_okachi/", "text": "С щафетното бягане на 4х100 метра тази вечер ще настъпи на една паметната ера за леката атлетика - ерата на Юсейн Болт. Това ще е последното състезание в легендарната кариерата на ямайския спринтьор, който ще окачи шпайковете след пет поправки на световни рекорди и 13 индивидуални титли от олимпийски игри и световни първенства. Болт изненадващо беше детрониран от Джъстин Гатлин на 100 метра в последния си самостоятелен старт. Днес обаче той и сънародниците му ще опитат да продължат тоталната си доминация в щафетата на късия спринт. Ямайка няма загуба на 4х100 метра от световното в Осака през 2007 г. Оттогава спринтьорите от карибската страна спечелиха три олимпийски титли (тази от Пекин 2008 впоследствие беше отнета заради положителна допинг проба на Неста Картър), както и четири поредни златни медала от световни първенства. Ако триумфира и днес, Ямайка ще влезе в историята като първата страна с пет световни титли на 4х100 метра. В момента Болт и компания разделят първото място с щафетата на САЩ, водена от Карл Люис, която печели четири златни медала между 1983 и 1993 г. Болт пък ще преследва своя 12-и златен медал и рекордно 15-о отличие от световни първенства. 30-годишният спринтьор е абсолютен рекордьор по брой световни титли и разделя първото място по общ брой отличия със сънародничката си Мерлин Оти (3 златни, 4 сребърни, 7 бронзови). Световният рекордьор на 100 и 200 метра реши да бяга още в сериите на 4х100. Те започват в 12.55 часа българско време. В надпреварата се включват 18 отбора, разделени в две серии. Първите три от всяка плюс двете щафети с най-добри \"губещи\" време ще се класират за финала, който стартира в 23.50 часа. Ямайка държи световния рекорд в дисциплината - 36,84 секунди, постигнат на същото трасе преди пет години. Рекордът на шампионатите също е на карибската страна - 37,04 секунди от Дегу 2011. Формата, която демонстрират ямайските спринтьори в Лондон обаче, прави тазвечершната надпревара много непредвидима. Щафетата на Великобритания е лидер в световната ранглиста за сезона с 38,08 секунди. Kaнада заема второто място с 38,15 секунди, следвана от САЩ с 38,17 секунди, Китай с 38,19 секунди и Германия с 38,30 секунди. Днес ще бъде сложен край на още една легендарна кариера. Мо Фара ще опита да спечели безпрецедентен трети дубъл от световни титли на 5000 и 10 000 метра, преди да се оттегли от спорта. Любимецът на домакините вдигна на крака публиката в Лондон в първия ден от шампионата, когато триумфира във вълнуващ финал на 10 000 метра. Тази вечер в 22.20 часа той ще застане на старта за последен път в битка за златото на 5000 метра. Фара ще преследва четвърта поредна световна титла в дисциплината. Той няма загуба в голямо състезание от шампионата на планетата през 2011 г., когато завърши втори на 10 000 метра. Програмата за предпоследния ден 12.00 ч. Десетобой мъже (110 метра с препятствия) 12.35 ч. 4х100 метра жени (серии) 12.55 ч. 4х100 метра мъже (серии) 13.00 ч. Десетобой мъже (мятане на диск) 13.20 ч. 4х400 метра жени (серии) 13.50 ч. 4х400 метра мъже (серии) 15.05 ч. Десетобой мъже (овчарски скок) 19.30 ч. Десетобой мъже (хвърляне на копие) 21.05 ч. Скок височина жени (финал) 22.05 ч. 110 метра с препятствия жени (финал) 22.15 ч. Хвърляне на копие мъже (финал) 22.20 ч. 5000 метра мъже (финал) 22.45 ч. Десетобой мъже (1500 метра) 23.30 ч. 4х100 метра жени (финал) 23.50 ч. 4х100 метра мъже (финал)", "date": "2017.08.12", "title": "Денят, в който легендарният Юсейн Болт ще окачи шпайковете"}
{"url": "http://www.dnevnik.bg/sviat/2017/08/12/3022788_koi_shte_poeme_palestinskata_politika_sled_bolnite_i/", "text": "Палестинската политика е неспирно и често безплодно занимание. След две десетилетия започвани и прекъсвани преговори държавата Палестина остава недостижима. Сега към това се добавят напреднала възраст и влошено здраве. Президентът Махмуд Абас, който ще навърши 83 години през март, често през последните месеци постъпва в болница за изследвания и се лекува в чужбина. Неговият главен преговарящ Саеб Ерекат, с 20 години по-млад, е любител на бягането, но страда от белодробна фиброза и се нуждае от трансплантация на бял дроб. Приближени на Абас казват, че той все още е силен, а сътрудници на Ерекат го описват като неуморим, даже когато му се налага да подпомага дишането си с кислородна бутилка. В имейл Ерекат отказа да обсъжда подробно здравето си, като го нарече личен въпрос. Фактът, че двама от най-изтъкнатите палестинци на световната сцена са болни или в случая с Ерекат се нуждаят от животоспасяваща операция, поражда въпроси в Израел и палестинските територии за това какво предстои. Ако президентът от последните 12 години и неговият главен преговарящ напуснат сцената, кой ще надделее? И като имаме предвид дълбокото разделение в палестинската политика - партията \"Фатах\" на Абас е в остър конфликт с \"Хамас\", ислямисткото движение, което контролира Газа - какви са рисковете от вътрешен въоръжен конфликт? Повечето анализатори и наблюдатели на палестинските дела смятат за нищожни шансовете за мащабни боеве между \"Фатах\" и \"Хамас\", още повече че Израел, който държи Газа под здрава блокада и е окупирал Западния Бряг и Източен Ерусалим, има интерес да ги предотврати. От друга страна, въпреки че Абас доминира на сцената след смъртта на Ясер Арафат през 2004 г., и начини да намерят жизнеспособен негов приемник, като в комбинацията има няколко имена. \"Засега не се виждат признаци, че нещата вървят към насилие, независимо от \"плодородната почва\" за това\", казва Халил Шикаки, водещ социолог и анализатор от Палестинския център за политика и проучвания. \"Най-важен е факторът, че разделението, макар да поражда недоволство, пречи на \"Фатах\" и \"Хамас\" да си имат доверие и да сътрудничат, за да извършват насилствени атаки\", казва той. Като добавим и факта, че палестинските сили координират всекидневно с израелските сили поддържането на сигурността на Западния бряг въпреки цивилната съпротива, вероятността за голям изблик на насилие - било вътрешен, или срещу Израел - изглежда ограничена. Може би по-големи са опасенията за това как би се осъществило прехвърлянето на властта и дали то би станало плавно.  \"Ситуацията е назряла за вакуум във властта\", казва Грант Ръмли, изследовател във вашингтонската Фондация за защита на демокрациите и съавтор на биографията на Абас. \"Ако палестинците застанат зад една личност, мисля, че има шанс за мирен преход. Както вървят нещата, това става все по-малко вероятно\", твърди той.  Абас държи здраво властта, откак през 2005 г. бе избран за четиригодишен мандат. Оттогава не е имало президентски избори. Опоненти като бившият шеф по сигурността във \"Фатах\" Мохамед Дахлан отидоха в емиграция. \"Хамас\" с неговата твърда ислямистка идеология е смятан за враг също толкова, колкото и Израел. Въпреки че израелският премиер Бенямин Нетаняху публично отхвърля Абас като партньор за постигане на мир, и факта, че той предпочита мирната съпротива пред насилието. Най-високопоставените около Абас до голяма степен имат същите убеждения. \"Всички основни кандидати да наследят Абас споделят неговата политическа програма\", казва Натан Трал, старши анализатор в Международната кризисна група. По думите му \"вероятността някой от неговите приемници да подкрепи въоръжена съпротива или да призове за въоръжена съпротива е много, много малка\". Сега най-често се споменават две имена като приемници на Абас: 55-годишният шеф на разузнаването Маджид Фарадж, която често придружава Ерекат на преговорите; и 67-годишният Махмуд Алул, първи заместник на Абас във \"Фатах\" и бивш губернатор на Наблус. Петдесет и осем годишният Маруан Баргути, който излежава в израелски затвор пет доживотни присъди за убийство, често е възхваляван по улиците като бъдещ лидер, а рейтингът му в анкетите е висок. Но той едва ли някога ще бъде освободен, а и самите палестинци казват, че ако бъде освободен, вероятно няма да бъде толкова популярен. Така че очакванията са хора около Абас и неговата партия да се издигнат и да продължат неговия курс - нещо, което е желано и от Израел. \"Основната позиция на Израел е да се дава приоритет на стабилността\", казва Трал. \"Всяка промяна в \"гвардията\" на Западния бряг е заплашителна от гледна точка на Израел\", добавя Трал. /БТА", "date": "2017.08.12", "title": "Кой ще поеме палестинската политика след болните и застарели ръководители"}
{"url": "http://www.dnevnik.bg/razvlechenie/2017/08/12/3023059_ted_kochev_nikoi_ne_e_poveche_ot_drugiia_vsichki_sme_v/", "text": "\"Имаше комунисти, беше много лошо\", казва Тед Кочев на запазения от детството си български, когато си спомня за триседмичната си визита в страната преди повече от 50 години. \"А сега София изглежда като нормален развиващ се европейски град\". За втора поредна година той се завръща в България – миналата като гост на \"София филм фест\", а сега за да представи автобиографията си \"Моят живот в киното. Режисьорска версия\" (изд. \"Колибри\", превод: Надя Баева). В книгата той разказва не само за пробива си в Холивуд, но и за българските си родители и израстването в най-бедните квартали на Торонто. Той е роден там през 1931 г., а в корените си той доста често търси обяснение за мотивацията и непреклонността си. Понякога на страниците на книгата ги критикува за консервативното им възпитание, но пише, че и дължи либералния си поглед към света на тях. И сега, в моментите, в които говори за семейството си, винаги превключва на български. \"Никога не се отърсих от образа на живота в едно от най-големите англосаксонски гета в Северна Америка\", пише Кочев. \"Все се идентифицирах с опърпаното хлапе, живеещо в крайна бедност и слушащо музика и гледащо филми, за да се пренесе далеч от ежедневието си.\" Фантазията става реалност: Кочев е режисьор на близо 30 продукции, сред които любимият на Мартин Скорсезе и на Ник Кейв Wake in Fight (1971), наградения със \"Златна мечка\" The Apprenticeship of Duddy Kravitz (1974) с Ричард Драйфус, \"Рамбо: Първа кръв\" (1982) със Силвестър Сталоун. Дългата му кариера в киното и телевизията го е срещала още с Ингрид Бергман, Ник Нолти, Джийн Хекман, Патрик Суейзи, Бърт Рейнолдс, Джейн Фонда, Дейвид Духовни, Чарлз Бронсън. Истории с част от тях присъстват в книгата, както и разговорите му с Микеланджело Антониони и родения в София и намерил успех във Великобритания продуцент Петър Увалиев по време на създаването на \"Фотоувлечение\". Отдавна Тед Кочев е повече отдаден на литературата. \"Винаги съм писал. Да бъда поет беше моята мечта, когато бях на 19-20 години\". Той има три публикувани книги с поезия и в момента пише четвъртата. И все пак, в автобиографията си споменава за два проекта, които мечтае да реализира – базираният на историята на семейството му \"Бягството на Андрееви\" и филм за Борис III и спасяването на българските евреи. Пред \"Дневник\" Тед Кочев, от над три десетилетия живеещ в Лос Анджелис, разказва повече за книгата и търсенето на себе си чрез киното. Да, много искрено изплашен. Цялото ми семейство е в Лос Анджелис, а току-що Северна Корея заплаши, че ще удари именно там. В обществото има огромно неодобрение към Доналд Тръмп, но за съжаление има и твърде много хора, най-вече сред реднек прослойките, за които той не е способен на грешка. Не си и бях помислял за това допреди година и половина. Бях във Франция, за да получа награда за цялостен принос и докато разказвах истории от живота си, излезе идеята да напиша книга. Отидох в къщата си в Мексико, там пишех всеки ден в продължение на година. Не ми беше трудно да си спомня събитията, но писането ме накара да се замисля още повече откъде съм тръгнал и защо се е случило всичко, което ми се е случило. You know what I mean? Какво ме е формирало като личност, какъв поглед ми е дала бедността, в която израстнах, как някои близки срещи със смъртта са ме накарали да не се страхувам от нея, а и накъде отивам като човек сега. Да, но съм късметлия, тъй като ако нещо ме измъчва, мога да направя филм за това състояние. В Wake in Fight и The Apprenticeship of Duddy Kravitz героите нямат никаква идея кои са и на какво са способни. В процеса те осъзнават, че никой не е повече от другия, всички сме в една екзистенциална лодка и сме хора, които се борят за съществуването си. Да изследваш безпокойствата си е голямото предимство на твореца. Търсенето на идентичност и пътят към намирането й всъщност е в центъра на много от филмите ми. Да! Може би първият ми филм (Tiara Tahiti от 1962 г.) не се получи чак толкова добре – бях много млад тогава. Но след това не съм позволявал никой да ми казва какво да правя! Радвам се, когато успея да реализирам около 90% от това, което предварително съм си представял. Наскоро завърших сценария за филма ми за Борис III и в момента търсим финансиране – имах срещи в Ню Йорк. Хората, на които имам доверие, казват, че сценарият е много силен. Все още нямам идея кой ще играе Борис III, но мисля за британски актьори като Майкъл Фасбендър и Джуд Лоу. Британците са добри в портретирането на аристократите. Понякога пиша с конкретен актьор на ум, но в случая нямаше такъв – може би защото всичко около Борис III е интересно story, толкова екзотично, не само заради събитията около спасяването на българските евреи, но и заради родствените връзки с крал Джордж VI, кралица Виктория, последния крал на Франция – Луи-Филип.  В САЩ киното се прави за най-младите, тези до 30 години, съответно то постоянно търси грандиозните ефекти и комерсиалния успех, а качествените истории отиват при сериалите. Интересно е, че този тип продукции, пълни с ефекти и без реална игра, са изключително популярни в Китай – страната е вторият най-голям пазар за американско кино. Според статистиките в САЩ буквално няма хора в кината, които са над 50-годишна възраст, а всъщност по-възрастните и семействата им някога бяха най-големият сегмент сред аудиторията. Когато говоря с колеги, това се оказва един от големите въпроси на близкото бъдеще – как всъщност киното да върне по-възрастните обратно в салоните.", "date": "2017.08.12", "title": "Тед Кочев: Никой не е повече от другия, всички сме в една екзистенциална лодка"}
{"url": "http://www.dnevnik.bg/bulgaria/2017/08/12/3023210_oranjev_kod_za_goreshtini_e_v_sila_dnes_dujdove_nosiat/", "text": "Оранжев код за опасно топло време е в сила в цялата страна днес, показва справка на сайта на Националния институт по метеорология и хидрология при БАН. Ще бъде горещо с максимални температури между 34 и 39 градуса по Целзий. Високите температури могат да доведат до здравни проблеми при чувствителни и болни хора, напомнят синоптиците. Те препоръчват да се следят актуалните прогнози за времето и хората да са в готовност да прекратят дейностите си на открито. Днес отново ще е слънчево и горещо, по Черноморието с максимални температури на въздуха 30-32 градуса, на морската вода - 25-28 градуса. Над планините ще е слънчево, но в следобедните часове над масивите от Западна България ще се развива купеста и купесто-дъждовна облачност и на отделни места ще превали и прегърми. Максималната температура на височина 1 200 метра ще бъде около 28 градуса, на 2 000 метра – около 20 градуса. От тази нощ над България преминава студен атмосферен фронт, който ще донесе дъжд и понижение на температурите В неделя се очаква температурите чувствително да се понижат, като максималните за страната ще бъдат около 24 градуса. Ще бъде облачно с превалявания от дъжд.", "date": "2017.08.12", "title": "Оранжев код за горещини е в сила днес, дъждове носят прохлада в неделя"}
{"url": "http://www.dnevnik.bg/sport/2017/08/12/3023211_prikazkata_na_shapovalov_produlji_s_nov_obrat_i/", "text": "Канадският тинейджър Денис Шаповалов продължава да твори история в турнира от сериите \"Мастърс\" в Канада. 18-годишният тенисист се класира за полуфиналите в надпреварата след обрат срещу французина Адриан Манарино. Шампионът при юношите от миналогодишния \"Уимбълдън\" загуби тежко първия сет, но спечели с 2:6, 6:3, 6:4 след два часа и 25 минути игра. Той стана най-младият тенисист в историята, достигнал до полуфиналите в турнир от сериите \"Мастърс\". В спор за място на финала в Монреал Шаповалов, който заема 143-ото място в световната ранглиста, ще се изправи срещу Александър Зверев. Другият полуфинал ще противопостави рекордьора по титли от Големия шлем Роджър Федерер и холандеца Робин Хаазе. Шаповалов не беше достигал до четвъртфинал в турнирите от календара на АТП преди мастърса в Монреал. Той се включи в надпреварата с \"уайлд кард\" и записа впечатляваща серия от четири последователни победи, като показа изключителна борбеност и характер по пътя към финалната четворка. Още в първия кръг канадецът извоюва много драматична победа над бразилеца Рожерио Дутра Силва с 4:6, 7:6 (8), 6:4, след като спаси цели четири мачбола. Последва страхотен успех в два сета срещу шампиона от US Open 2009 Хуан Мартин дел Потро - 6:3, 7:6 (4). В четвъртфиналите Шаповалов се изправи срещу водача в основната схема Рафаел Надал. Носителят на 15 титли от Големия шлем се нуждаеше от две победи, за да се изкачи на първото място в световната ранглиста за пръв път от три години насам. Канадският тинейджър обаче не позволи това да се случи. Той се наложи с 3:6, 6:4, 7:6 (4) след много здрава битка, продължила два часа и 46 минути. В решаващия трети сет младият тенисист спаси цели шест възможности за пробив и въпреки че нямаше нито една на своята сметка, се пребори за влизане в тайбрек и го спечели със 7:4, за да постигне най-големия успех в кариерата си. Срещу Манарино Шаповалов отново трябваше да прави обрат. Канадецът стартира много лошо, допусна два пробива и изостана с 0:4. Французинът не изпусна аванса си и спечели убедително първата част, в която съперникът му допусна цели 19 непредизвикани грешки. В началото на втория сет обаче заваля дъжд, който за кратко прекъсна двубоя. След подновяването на играта Шаповалов веднага проби за 4:2 и това се оказа повратният момент в двубоя. Канадецът удържа аванса си, за да изравни сетовете. В началото на ретата част той изпусна пробив аванс, но стигна до втори в деветия гейм, след което при свой сервис сложи точка на спора. \"Влязох много трудно в мача. Бях изтощен от предишния мач. Рафа изстиска много от мен. Днес Адриан се справяше чудесно и играеше доста бързо в първия сет. Очевидно дъждът ми помогна. Казах си, че това може да бъде повратен момент в мача. След като пробих, увереността ми се върна\", каза Шаповалов след мача. Следващият му съперник Александър Зверев продължи с впечатляващото си представяне от последните седмици. Германецът победи Кевин Андерсън със 7:5, 6:4 само пет дни, след като надигра южноафриканеца във финала на турнира във Вашингтон. Зверев записа девета поредна победа и общо 16-а в последните си 18 мача. 20-годишният тенисист преследва втората си титла от сериите \"Мастърс\" след тази в Рим през май и общо пети трофей през 2017 г. В същото време Федерер не срещна никакви трудности срещу испанеца Роберто Баутиста Агут. 36-годишният швейцарец спечели комфортна победа с 6:4, 6:4, за която му бяха необходими едва 68 минути. Рекордьорът по титли от Големия шлем записа 15-и пореден успех във всички турнири. Той е спечелил 35 от 37-те си мача през 2017 г., а в Монреал преследва шестата си титла за сезона. Следващият му съперник е Робин Хаазе, който за пръв път в кариерата си ще играе полуфинал в турнир от сериите \"Мастърс\". Холандецът,  който в третия кръг елиминира Григор Димитров , стигна финалната четворка след обрат срещу царя на обратите в Монреал Диего Шварцман - 4:6, 6:3, 6:3.", "date": "2017.08.12", "title": "Приказката на Шаповалов продължи с нов обрат и полуфинал в Монреал"}
{"url": "http://www.dnevnik.bg/razvlechenie/2017/08/12/3022116_v_harvardskiia_universitet_otkriha_kljucha_kum/", "text": "Годината е 1938. Изминали са близо 10 години от началото на Голямата депресия - период, в който целият свят е обхванат от тежка икономическа криза. Учени от Харвардския университет решават да проследят здравните показатели на 268 от студенти си, за да разберат как човек може да си осигури щастлив живот. И днес, близо 80 години по-късно, ключът към щастието вече е открит. Или поне така твърдят учените. Но какво може да направи човек щастлив?  Пари ? Слава? Власт? Оказва се, че нито едно от изброените. Според проучването  добрите взаимоотношения между хората  оказват най-благоприятно влияние върху здравето на всеки изследван, а от там той респективно бил и по-щастлив. Но да се върнем отново към 1938 г., когато за начало на изследването си учените събрали рождените дати на въпросните 268 студенти, както и данните от физическото и психическото им състояние. Интересен факт е, че 19 души от първоначалната група, която е била проучвана, все още са живи, а сред тях са личали имената на бъдещия президент на САЩ Джон Кенеди и дългогодишния редактор на \"Вашингтон Пост\" Бен Брадли. В първоначално изследваната група е нямало нито една жена, тъй като университетът е бил изцяло мъжки. В последното десетилетие в изследването са започнали да попадат и жени. Проучването продължило, като обхванало потомците на тези 268 студенти. Те са около 1300 души, а животът им бил следен под лупа още от самото му начало. Целта била да се отразят всички положителни и отрицателни преживявания още от ранна детска възраст и как те влияят върху здравето с течение на времето. От Харвардския университет отбелязват, че някои от изследваните хора са станали успешни бизнесмени, лекари и адвокати, а други – шизофреници и алкохолици. Основен показател в проучването е здравето. Други важни компоненти са триумфите и неуспехите в професионалния и личен живот. Проследявало се е внимателно дали някой от изследваните се е развел или е бил уволнен. \"След анализ на всички проучвания установихме, че човешките взаимоотношения влияят най-силно върху това дали сме здрави, а колкото по-здрав е един човек, толкова по-щастлив е той\", обясни настоящият ръководител на изследването Робърт Уелдинг, който е професор по психиатрия в Харвардското медицинско училище. Добрите взаимоотношения между хората могат да накарат човек да забрави за пари или слава и да се чувства щастлив без тях. С мило отношение един към друг хората забравят за неприятностите, забавят физическото си остаряване и често удължават живота си. Учените установили силна връзка между процъфтяващия живот на мъжа и отношенията му със семейство, приятели и колеги. Дори нивата на холестерол се нормализирали, ако се поддържат нормални човешки взаимоотношения. \"Хората, които на 50-годишна възраст бяха мили с всеки след това на 80 години бяха най-здравите от всички изследвани. Колкото по-удовлетворен си от взаимоотношенията си с хората, толкова по-здрав си\", каза още Робърт Уелдинг.", "date": "2017.08.12", "title": "В Харвардския университет откриха ключа към щастието след 80 години проучвания"}
{"url": "http://www.dnevnik.bg/photos/2017/08/12/3023108_fotogaleriia_slonut_otblizo_v_svetovniia_den_na_slona/", "text": "На 12 август се отбелязва Световният ден на слона, посветен на опазването и защитата на видовете по света. По този повод фотографите на агенция EPA са заснели слоновете в зоопарка в Ханой, Виетнам.", "date": "2017.08.12", "title": "Фотогалерия: Слонът отблизо в Световния ден на слона"}
{"url": "http://www.dnevnik.bg/sviat/2017/08/12/3023217_trump_otkaza_razgovor_s_maduro_obmislia_voenna/", "text": "Президентът на САЩ Доналд Тръмп отхвърли молба на венецуелския си колега Николас Мадуро да разговарят по телефона, съобщи Белият дом. Мадуро отказа да се вслуша в призивите на САЩ да уважава конституцията на Венецуела, да освободи политическите затворници и да прекрати всички нарушения на правата на човека, се посочва в изявлението. \"Вместо това Мадуро избра пътя на диктатурата\", отбелязва Белият дом. \"Съединените щати подкрепят народа на Венецуела пред лицето на продължаващото потисничество от страна на режима на Мадуро. Президентът Тръмп с удоволствие ще разговаря с лидера на Венецуела веднага след като там бъде възстановена демокрацията\", се казва още в изявлението. Няколко часа по-рано Тръмп заяви, че обмисля евентуална военна операция срещу Венецуела в отговор на действията на президента Николас Мадуро да консолидира властта си, съобщиха Асошиейтед прес и ТАСС. \"Хората там страдат, умират. Разполагаме с много варианти за Венецуела, включително евентуален военен вариант при необходимост\", каза Тръмп пред журналисти в частния си голф клуб в Ню Джърси. Преди това той се срещна там с държавния секретар Рекс Тилърсън, постоянния представител на САЩ Ники Хейли и съветника на Белия дом по въпросите на националната сигурност Хърбърт Р. Макмастър. Правителството на Тръмп вече наложи поредица от санкции срещу Мадуро и няколко десетки бивши и настоящи венецуелски официални представители, припомня АП. Заплахата на президента на САЩ Доналд Тръмп за военна намеса във Венецуела е \"акт на лудост\", заяви в отговор министърът на отбраната на южноамериканската страна Владимир Падрино, цитиран от Ройтерс и Асошиейтед прес. \"С този екстремистки елит, който ръководи САЩ, кой знае какво ще се случи на света\", каза генерал Падрино по националната телевизия. Министърът на комуникациите Ернесто Вилегас нарече изявлението на Тръмп \"безпрецедентна заплаха срещу националния суверенитет\".", "date": "2017.08.12", "title": "Тръмп отказа разговор с Мадуро, обмисля военна операция срещу Венецуела"}
{"url": "http://www.dnevnik.bg/kultura/2017/08/12/3023018_s_obich_vinsent/", "text": "Първият пълнометражен анимационен филм, изцяло нарисуван с маслени бои, се казва \"С обич, Винсент\" и излиза в САЩ през септември, а у нас - през декември. Посветен е на холандския постимпресионист Винсент ван Гог. Според сайта на филма, всичките сцени в него са заснети с актьори, а след това по тях 120 художници са нарисували 65 хиляди кадъра в стила на ван Гог. Така, също като в традиционната анимация, всяка сцена отнема стотици, а понякога и хиляди отделни рисунки. Досега обаче това не е правено с маслени картини. Миналата година художничката Елизабет Христова ни  разказа за своята работа по филма . Той проследява живота на холандския майстор. След борба с психично заболяване ван Гог се самоубива на 37-годишна възраст през 1890. Става известен няколко години след смъртта си, и в началото на 20-ти век има множество експозиции на негови картини в Европа. \"С обич, Винсент\" е дело на режисьорите Дорота Кобиела от Полша и Хю Уелчман от Великобритания. В него участват актьорите Дългас Буут (Ной), Джером Флин (Игра на тронове), Сиърша Ронан (Гранд хотел \"Будапеща\"), Хелън МакКрори (Хари Потър), Ейдан Търнър (Хобит) и други.", "date": "2017.08.12", "title": "С обич, Винсент"}
{"url": "http://www.dnevnik.bg/sport/2017/08/12/3023220_grigor_dimitrov_popadna_v_potoka_na_federer_v_sinsinati/", "text": "Григор Димитров ще се изправи срещу испанеца Фелисиано Лопес или корееца Хьон Чун във втория кръг на турнира от сериите \"Мастърс\" в Синсинати. Българският тенисист е поставен под №7 в надпреварата и ще почива на старта. Димитров попадна в потока на носителя на рекордните седем титли в Синсинати Роджър Федерер. 36-годишният швейцарец ще започне 16-ото си участие в турнира с двубой срещу аржентинеца Диего Шварцман или руснака Карен Хачанов. Среща между Димитров и Федерер е възможна в четвъртфиналите. Първият поставен, който българинът може да срещне, е №10 Томаш Бердих в третия кръг. Чешкият тенисист започва турнира срещу Хуан Мартин дел Потро в един от най-интригуващите двубои от първия кръг. Федерер е №2 в схемата, а първият поставен, който може да застане на пътя му, е №13 Джак Сок. Швейцарецът няма нито една загуба в големите турнири, в които участва през 2017 г. Той спечели две титли от Големия шлем - Australian Open и \"Уимбълдън\", и две от сериите \"Мастърс\" - в Индиън Уелс и Маями, а  в момента е устремен към трофея от мастърса в Монреал. Водач в основната схема в Синсинати е шампионът от 2013 г. Рафаел Надал. Носителят на 15 титли от Големия шлем очаква французина Ришар Гаске или тенисист от квалификациите във втория кръг. Първият поставен, който може да срещне, е №16 Жил Мюлер от Люксембург, който го победи в осминафиналите на \"Уимбълдън\". Другите поставени в тази първа четвърт са №8 Жо-Вилфред Цонга и №9 Давид Гофен. Във втората четвърт на схемата се събраха №3 Доминик Тийм, №5 Кей Нишикори, №11 Пабло Кареньо Буста и №15 Сам Куери. В третата част са №4 Александър Зверев, №6 Милош Раонич, №12 Роберто Баутиста Агут и №14 Джон Иснър. Шампионът от 2016 г. Марин Чилич няма да защитава титлата си, а световният номер 1 и двукратен победител в Синсинати Анди Мъри също пропуска турнира заради контузия. Аут до края на сезона са Новак Джокович и Стан Вавринка.", "date": "2017.08.12", "title": "Григор Димитров попадна в потока на Федерер в Синсинати"}
{"url": "http://www.dnevnik.bg/bulgaria/2017/08/12/3023224_ustanoveni_sa_roditelite_na_izostavenoto_v_stolichniia/", "text": "Установени са родителите на изоставеното дете в \"Западен парк\". Биологичният баща е в столичното Трето районно управление, където ще бъде разпитан. Продължава да се издирва майката, съобщиха от пресцентъра на МВР. Вчера към 19 часа в столичната полиция бе  съобщено за намерено малко момиченце  в Западен Парк. То е на видима възраст между 5 месеца и една годинка. Момиченцето е настанено в Специализираната болница за лечение по детски болести – проф. д-р Ив.Митев\" в София. То е било леко дехидратирано, тъй като не се знае колко часа е било изоставено в горещините, но след нахранване състоянието му е било стабилизирано, посочиха от болницата, цитирани от \"Фокус\". Момиченцето е в добро общо състояние и без следи от насилие. Предстои образуванeто на досъдебно производство. Дядо на намереното вчера момиченце се е появил и е отишъл в полицията, за да си вземе бебето, но е бил в нетрезво състояние и детето не му е било предадено, съобщи БНТ.", "date": "2017.08.12", "title": "Установени са родителите на изоставеното в столичния \"Западен парк\" бебе"}
{"url": "http://www.dnevnik.bg/kultura/2017/08/12/3019481_otkus_ot_srednoshtno_sinyo_na_simon_van_der_fljuht/", "text": "\"Среднощно синьо\" - историята на делфтския порцелан и на една жена с ярка индивидуалност Историята на делфтския порцелан и на една жена с ярка индивидуалност – красива като порцелана и мистериозна като запазения му цвят, стоят в основата на романа \"Среднощно синьо\", който излиза у нас на 12 юни 2017 г. Книгата пренася читателите в един от най-интересните периоди от историята на Холандия – нейният Златен век. Авторката Симон ван дер Флюхт умело преплита известни исторически събития, като експлозията в Делфт и епидемията от чума през 17. век, както и реални личности, като Николас Мас, Рембранд и Вермер, с художествена измислица, за да ни разкаже история, изпълнена с изкуство, романтика и криминална интрига. През 1654 г. Амстердам е във възход - науката и изкуството процъфтяват, а холандските търговски кораби се връщат, натоварени с екзотични богатства от Далечния изток, като на специално внимание се радва китайският порцелан. След неочакваната смърт на съпруга си 25-годишната Катрин напуска родното си село и започва работа като икономка в дома на богатото семейство Ван Нюланд в Амстердам. Господарката на дома е увлечена от рисуването и това дава възможност на Катрин да се докосне до изкуството на големи живописци, което й носи радост, защото от малка има дарба на художник и ръце на майстор. Чувства се щастлива като никога досега. И развълнувана от възможността да наблюдава уроците на Николас Мас – ученик на самия Рембранд. А появата на един красив мъж с авантюристичен дух я кара да отвори отново сърцето си за любовта. Една тайна от миналото на Катрин обаче заплашва живота й и тя трябва да напусне Амстердам. Братът на Ван Нюланд я взема за чирак във фабриката си за порцелан в Делфт, където талантът й да рисува е високо оценен. С нейна помощ работилницата започва да разработва нов тип керамика, за да осигури заместител на така търсения и ценен китайски порцелан. Това е моментът, в който се ражда делфтският порцелан. Но трагични събития преследват Катрин и тя трябва да вземе трудни решения. Изправена е и пред дилемата дали да следва сърцето си, или да послуша разума си? В романа \"Среднощно синьо\" авторката Симон ван дер Флюхт ни потапя в изкуството на рисуването върху порцелан през 17. век и изплита увлекателна история от факти и художествена измислица. В първия ми работен ден в работата ме въвежда по-скоро Франс, отколкото Еверт. Той е майсторът грънчар и художник, което означава, че е завършил петгодишно обучение и отговаря за студиото. Самата грънчарница се състои от множество постройки, простиращи се от канала Хиър до Ахтером. Франс ми показва работилницата за глина, където работниците мачкат глината с крака, за да могат после грънчарите да изработят от нея чинии и вази. Оттук всеки от предметите се потапя в глазираща баня, изпича се и после се рисува. В тази работилница работят общо десет човека, което според мен е много, но Франс очевидно не мисли така. – Преди бяха много повече – отбелязва. – Но на шефа му се наложи да освободи голям брой работници. В момента нещата в керамичния бизнес не вървят никак добре. – Тогава той защо ме нае? – питам. – Оказа се, че не ни достига един художник. Обикновените керамични съдове винаги ще се търсят. Освен това на теб е длъжен да ти плаща само половината от надницата, която дължи на мъж. Дори и до този момент да си бях позволила да изпитам известно самодоволство, че съм наета на работа като художник, тази забележка моментално го попарва. Продължавам да тътря мълчаливо крака след Франс. Всички ме наблюдават любопитно, но никой не казва нищичко. Само Квентин ми помахва. След една бърза обиколка из всички работилници Франс ме връща в работилницата на художниците и ние се хващаме на работа. Работата не е никак трудна. Вчера им показах на какво съм способна, но се оказва, че от мен се очаква да покривам само червени керамични съдове с простички бели украси. Масата ми гледа точно към прозореца на работилницата и оттам към вътрешния двор, благодарение на което виждам, че там внезапно се появява Матиас. Четката застива в ръката ми. Франс забелязва това и проследява погледа ми. – Това е братът на шефа – казва. – Да, знам. Преди работех при другия им брат в Амстердам. Франс само повдига вежди и се обръща. Пренебрежителното му отношение ни най-малко не ме притеснява. Имам си други, по-важни проблеми. И заради тях не успявам да се концентрирам в работата си. Ръката ми започва да трепери и за да не объркам някой контур, решавам да стана и да започна да стривам бои. Франс вдига изненадано глава, защото на масата ми има предостатъчно количество бяла оловна боя, обаче нищо не казва. Продължавам да стривам нови и нови количества боя, докато той внезапно не се обажда: – Стига толкова! Имаме достатъчно – когато сядам обратно на мястото си, добавя: – За този род неща се обръщай към Клас. Иначе губим ценно време. – Добре – кимвам и пак хващам четката си. В този момент вратата се отваря, на прага се появява Еверт и изрича: – Катрин, би ли излязла за малко, ако обичаш? Изправям се, поемам си дълбоко дъх и едва тогава тръгвам след Еверт. Той ме отвежда в малка канцелария зад магазина и, точно както подозирам, там ме чака Матиас. Приседнал на ръба на масата, наблюдава внимателно приближаването ми. – Дошъл си да се сбогуваш значи – казвам. – Да. Вчера се разделихме по не особено приятен начин. – И на мен не ми се стори приятен, но нямаше как да бъде по-различен. Не мисля, че имаме какво повече да си кажем. – Само че след година и половина ще се върна и се надявам да те заваря все още тук – казва той. – За година и половина могат да се случат много неща – контрирам аз. – Така е... – кимва той, приближава се до мен и погалва нежно бузата ми. – Възможно е да срещнеш друг. – Напълно възможно. – Възможно е също така вече да си омъжена. – Да, и това е възможно. – Бих предпочел да не става така. Въздъхвам и отговарям: – След като не искаш да се омъжвам за друг, то тогава ти се ожени за мен! А ако не искаш да го направиш, нямаш никакво право да изискваш от мен да те чакам! – Харесва ми, когато се държиш като коварна жена! – ухилва се той. – Между другото, нося ти нещо. За момент през сърцето ми проблясва надежда, но малкото пакетче, което той ми подава, не е в подходящата форма за това. Развързвам панделката и постепенно пред мен се разкрива гривна, обсипана със сини камъни, сини като метличина. – Лапис лазули – пояснява Матиас. – Великолепна е! – възкликвам и побързвам да потисна разочарованието си, като плъзвам гривната на ръката си. Матиас ме придърпва към себе си. Устните му намират моите и ги целуват леко. – Ще се върна – промърморва. После се обръща и излиза. А аз просто продължавам да си стоя там, където той ме остави. Ароматът му все още се носи във въздуха около мен, все още усещам топлината на устните му по моите. Един кратък разговор, една целувка и всичките ми защити падат. Подпирам се на масата, за да не падна, и потискам желанието си да хукна след него. Потискам и рукналите си сълзи, като се втренчвам в пода и си поемам дълбоко дъх няколко пъти. Когато вдигам глава, на прага стои Еверт. Нищо не казва. Точно когато тишината става непоносима, той изрича: – Ако бях на твое място, не бих го приемал на сериозно. – Така е, няма да го приемам на сериозно – отвръщам с дрезгав глас аз.", "date": "2017.08.12", "title": "Откъс от \"Среднощно синьо\" на Симон ван дер Флюхт"}
{"url": "http://www.dnevnik.bg/sport/2017/08/12/3023226_konte_ne_viarva_che_chelsi_shte_zashtiti_titlata_si/", "text": "Мениджърът на \"Челси\" Антонио Конте смята, че тимът му не може да защити титлата си във Висшата лига. Италианецът говори преди днешния сблъсък с \"Бърнли\" от  първия кръг  и не скри разочарованието си от трансферната политика на клуба. \"Аз напълно разбирам защо специалистите не поставят \"Челси\" на първо място сред фаворитите за спечелване на титлата. През миналия сезон беше същото, никой не вярваше, че ще спечелим  Висшата лига , но сега разликата е, че аз съм съгласен с тези хора\", каза Конте. Италианецът не е доволен, че имаше малко средства, за трансфери, а широчината в състава му е доста малка. През миналия сезон Конте се справи с едва 14-15 души, но през тази кампания сините се завръщат в Шампионската лига. \"В моята кариера винаги съм работил под много голямо напрежение, така че сега разлика няма. Важно е как се справяш с него – понякога трябва да си сериозен, друг път да подходиш с усмивка\", добави мениджърът на \"Челси\". Сините привлякоха Тимуе Бакайоко и Антонио Рюдигер като заместници на напусналите Неманя Матич и Джон Тери, както и Алваро Мората, дошъл от  \"Реал\" (Мадрид) . Според медиите на Острова обаче Конте иска поне още един нападател и двама нови футболисти за фланговете, които да засилят конкуренцията на \"Стамфорд бридж\".", "date": "2017.08.12", "title": "Конте не вярва, че \"Челси\" ще защити титлата си"}
{"url": "http://www.dnevnik.bg/sviat/2017/08/12/3022827_vse_poveche_kitaiski_turisti_poseshtavat_severna/", "text": "Без да се смущават от нарастващото напрежение между Пхенян и Вашингтон, която опъва нервите на редица политици по света, постоянен поток от китайски туристи минава през пропускателния пункт в Дандун всяка сутрин. От севернокорейската страна ги чакат десетки тиристически автобуси, на които те се качват за различни видове екскурзии - от ден в съседния район Синиджю до посещение в главните градове на Северна Корея, включително столицата Пхенян, което продължава седмица. \"Любопитни сме. Искаме да видим как живеят,\" каза Су Жуан в четвъртък, преди да пресече река Ялу, която е естествена граница между двете държави. Су пътува с приятели и членове на семейството от Ханджоу в Източен Китай. \"Искам само усещането на носталгия - да видя бедна страна, каквато (беше Китай, когато) бях млад,\" каза мъж на около 50 години, от провинция Джилин, който отказа да се представи. Малцина от туристите изразиха притеснения заради постоянните ракетни тестове на Пхенян от последните месеци, които доведоха до нови санкции на Съвета за сигурност на ООН срещу Северна Корея. Междувеременно режимът отхвърли предупрежденията на американския президент Доналд Тръмп, че ще следват \"огън и ярост\" при заплаха срещу Съединените щати като \"пълна безсмислица\" и обяви планове за ракетен удар близо до тихоокеанската територия Гуам. Туроператори обясняват, че туристическата индустрия си остава в добро състояние. Трафикът, особено този с нискобюджетни групи, нараства стабилно през последните няколко години, въпреки че Северна Корея си остава една от най-изолираните държави и независимо от тестовете и санкциите. На флаер за еднодневното пътуване до Синиджю се рекламира разходка до централния площад, където човек може да се поклони пред бронзова статуя на основателя на страната, президента Ким Ир Сен, както и до фабрика за козметични продукти, музей на революционната история, музей на историята и културен парк. \"Може да празнувате със специалната севернокорейска храна заедно с топли и гостоприемни севернокорейци,\" продължава текстът. Туристическата агенция на Китай все още е публикувала \"разбивка\" на целия брой китайци, посетили Северна Корея от 2012 г. насам, когато по данни на Пекин 237 000 души са пристигнали на почивка в страната. Но само пътуващите от Дандун са се увеличили до 580 000 във втората половина на 2016 г., отбелязва държавната китайска новинарска агенция. Според неин материал 85 на сто от посещенията на китайски туристи в Северна Корея са от Дандун. Все пак това остава малка част от осемте милиона китайци, посетили Южна Корея през 2016 г. Туристите могат да хванат ферибот или чартърни моторни лодки по Ялу, за да надзърнат в севернокорейските села и да видят севернокорейски граничари. Един от туроператорите, които търсят по-заможни и желаещи приключения туристи, каза, че през последните седмици е получил повече запитвания за това дали е безопасно да се пътува до страната. \"Но тези, които питат, обикновено така или иначе са решили да пътуват,\" казва фирмата за \"Ройтерс\". \"Идеята за малко опасност засилва тръпката и мистерията на посещенията в Северна Корея.\" Екскурзоводът Тън И каза, че макар напрежението на Корейския полуостров да спира някои пътуващи, други бързат да посетят страната, докато все още могат да го направят. \"Има доста туристи в групите ми, които казват, че искат да видят Северна Корея в затворения си вид, докато все още могат. Няма да е същото, ако режимът рухне.\"", "date": "2017.08.12", "title": "Все повече китайски туристи посещават Северна Корея от носталгия по \"бедните държави\""}
{"url": "http://www.dnevnik.bg/analizi/predozirane/2017/08/12/3023243_predozirane_vicepremierut_simeonov_vodi_akciia_sreshtu/", "text": "Симеонов разказва във \"Фейсбук\" за акцията, като подробно описва как е затворено заведение \"на известната пазарджишка мутра Божо Кравата\", а диджеят бил арестуван. За други задържани не се съобщава. Наскоро вицепремиерът се закани  да вземе \"на ръчно управление\" проблема  с шумните заведения, а вчера поиска  проверка срещу шефа на Административния съд в Бургас , защото магистрати отменяли актове срещу собственици на заведения. Не е известно какви са причините за падането на актовете в съда. Редакцията публикува цялото съобщение на Валери Симеонов: Тази нощ Слънчев бряг се превърна в синоним на нормален и тих европейски курорт. Как се случи всичко? В 1 през нощта събрахме хората от всички контролни институции в РПУ Слънчев Бряг, където ги разделихме на две групи съвместно с полковник Рачев, заместник-началник на ОД Бургас. Започнахме мащабни изненадващи проверки, като първият удар беше върху прословутия \"Оксижен\" на известната пазарджишка мутра Божо \"Кравата\". Заведението е имало над 20 акта за нарушения до снощи, но продължаваше да работи и да нарушава разпоредбите за шум. Тази нощ, обаче, им бяха иззети музикалните уредби и под слисаните погледи на собствените им охранители, \"Оксижен\" прекрати работа. Установени са още нарушения на финансовата дисциплина от НАП, нарушения на закона за храните и наличие на нерегламентирани храни от Агенция по безопасност на храните, нарушени изисквания за пожарна безопасност, липса на здравни книжки и трудови договори от Инспекция по труда, и други. Заради отказ за съдействие и съпротива DJ-ят беше \"закопчан\" с белезници и прибран в районното за 24 часа. След като приключихме проверката на \"Оксижен\" и заведението затвори, тарикатите са внесли нови апаратури. Изчакахме \"възкръсналото\" заведение пак да се напълни с хора и отново им иззехме аудио уредбите. По същото време, вторият екип проверяваше съседните заведения – известното със силното си озвучаване \"Съни Дриймс\", като след това се прехвърли към друго скандализиращо обществения ред заведение на централната алея - \"Корнера\". Само за минути, двете огромни тераси потънаха в тишина. Странно е, че друго знаково заведение – \"4 You\" – тази нощ не работеше, като съмненията за теч на информация предстои да бъдат проверени. Държавата доказа, че когато имат политическата подкрепа, институциите не само могат да свършат работата си безупречно, но и го правят с желание и хъс за налагане на закона. Държавата на закона ще покаже, че е по-силна от държавата на мафията. От тази нощ, битката за тишината ще бъде война. Следва продължение...", "date": "2017.08.12", "title": "Предозиране: Вицепремиерът Симеонов води акция срещу заведение в Слънчев бряг"}
{"url": "http://www.dnevnik.bg/bulgaria/2017/08/12/3023245_borisov_se_zakani_da_napravi_tol_sistemata_durjavna/", "text": "Тол системата за товарните автомобили вероятно ще бъде изградена от държавата заради невъзможността реализирането ѝ да започне при непрестанното обжалване на обществените поръчки за избор на изпълнител. Това се разбра от думите на премиера Бойко Борисов във Варна днес. Министър-председателят даде срок до понеделник да започнат процедурите за тол системата, чието изграждане се очаква да струва 200 млн. лева. \"От 2 години не можем да почнем тол системата и по 1.5 млн. лв. на ден губим. Ако в понеделник не стартира след 2-годишни кански усилия, които водим, имаме готовност, ще направим от държавата\", заяви той, цитиран от агенция \"Фокус\", във Варна, където присъства на официалния старт на ремонта на бул. \"Васил Левски\". Решението за изграждането на тол системата, с която товарните превозвачи трябва да плащат пътни такси за преминаване през магистралите, беше взето още през 2015 г. - при втория кабинет \"Борисов\". Пътната агенция обаче не успява да доведе обществената поръчка докрай заради постоянни обжалвания. Поръчката за изграждането на тол системата бе обявена за първи път през април 2016 г. Досега пред Комисията за защита на конкуренцията са образувани общо 14 производства по жалби срещу актове, действия, бездействия на възложителя. Пред Висшия административен съд са образувани 11 производства по актове на антимонополното ведомство. Министерството на регионалното развитие  се закани да сезира компетентните органи  за жалбите по процедурите и да внесе насрещен иск за пропуснати ползи. \"Това е безумие при този трафик заради умишлено обжалване губим по 1.5 млн. на ден\", коментира днес Борисов, \"Представете си, която отива пряко само в пътната инфраструктура, директно в АПИ за преасфалтиране, мостове, за \"Хемус\", за тунела под Шипка. Просто, ако и този път не успеем, правим я държавна и почваме да изграждаме. Тогава над 3,5 тона, тези, които всъщност най-рушат пътищата, те ще плащат най-много. Няма никакъв проблем за обикновения човек\". От думите му не се разбра, защо точно в понеделник ще се премине към евентуално одържавяване на проекта. Във Варна премиерът каза още, че държавата ще се поучи от изграждането на магистрала \"Тракия\" и не иска да допусне тежкият трафик да се влива директно в града, както стана в Бургас. Разширението на бул. \"Васил Левски\" в град Варна цели да облекчи трафика в морската столица и към курортите. \"Не искаме да допускаме това, което се случи в Бургас – АМ \"Тракия\" влезе в самото сърце на града и след това няколко години правим обходи, за да можем да оправим трафика в града\", каза Борисов. Той добави, че във Варна ще бъде направен и нов път, който да изведе тежкия трафик от и до пристанището, започва рехабилитация на три булеварда в кв. \"Аспарухово\", а изграждането на кампус към Математическата гимназия в града е друг общ приоритет на общината и на правителството.", "date": "2017.08.12", "title": "Борисов се закани да направи тол системата държавна"}
{"url": "http://www.dnevnik.bg/sport/2017/08/12/3023233_karmelo_antuni_se_doblijava_do_hjustun_rokets/", "text": "\"Хюстън рокетс\" и  \"Ню Йорк никс\"  са подновили преговорите за Кармело Антъни, съобщава ESPN. Двата тима имаха разговори преди около месец, но не успяха да се разберат за трансфер на звездата на \"Никс\". Сега обаче изданието твърди, че Антъни е готов да изключи клаузата в своя договор, според която \"Никс\" нямаше право да го разменя. Той е склонен да направи това само, ако тимът му го пусне в Хюстън. Според ESPN, 10-кратният участник в Мача на звездите в НБА, е имал възможност да преговаря с други отбори, които предлагат по-добри условия за \"Никс\", но е отказал. \"Ракетите\" държат да привлекат крилото на всяка цена, след като по-рано през лятото си осигуриха подписа на  Крис Пол . В Тексас виждат трио между Пол, Антъни и настоящият лидер на тима Джеймс Хардън като потенциален кандидат за прекъсване на доминацията на \"Голдън стейт\" в Западната конференция. Пол също опитва да помогне за евентуална сделка. Плеймейкърът е близък приятел с Антъни и иска двамата да се съберат в един отбор.", "date": "2017.08.12", "title": "Кармело Антъни се доближава до \"Хюстън рокетс\""}
{"url": "http://www.dnevnik.bg/photos/2017/08/12/3022957_fotogaleriia_brjuksel_s_plovdovo-cvetni_notki/", "text": "Централният площад на Брюксел се превърна в пъстър килим от цветя, комбинирани с плодове и зеленчуци, за фестивала Flowertime. Събитието, което традиционно привлича хиляди посетители от цял свят, тази година е с тема цветя и плодове.", "date": "2017.08.12", "title": "Фотогалерия: Брюксел с пловдово-цветни нотки"}
{"url": "http://www.dnevnik.bg/sport/2017/08/12/3023249_bolt_pomogna_na_shtafetata_na_iamaika_da_se_klasira_za/", "text": "Юсейн Болт очаквано се класира за финал на 4 по 100 метра с щафетата на Ямайка. Легендарният спринтьор бягаше на четвърти пост и помогна за първото място във втората серия с резултат 37.95 секунди. Ямайците изпревариха Франция (38.03 секунди) и китайската четворка. Последното състезание в кариерата на Болт  е тази вечер от 23.50 ч. Той ще окачи шпайковете след пет поправки на световни рекорди и 13 индивидуални титли от олимпийски игри и световни първенства. Болт ще гони злато, след като изненадващо остана едва трети на 100-те метра. \"Намираме се в добра форма и мисля, че бягахме добре. До финала има още малко време, така че има какво да изчистим. Подкрепата на публиката е невероятна\", каза Болт веднага след финала. Водена от световния шампион на 100 метра  Джъстин Гатлин , щафетата на САЩ спечели първата сесия с най-добро време за сезона. Американският квартет, в който влязоха още Майк Роджърс, БийДжей Лий и Крисчън Колмън финишира за 37.70 секунди, изпреварвайки с 0.06 сек Великобритания. Директно за финала за класира и Япония с 38.21 секунди, а по време продължиха Турция с 38.44 и Канада с 38.48. При дамите за финала по-късно вечерта се класираха квартетите на САЩ, Великобритания, Швейцария, Холандия, Германия, Ямайка, Бразилия и Тринидад и Тобаго. В първата серия победител стана САЩ (Алая Браун,  Алисън Филикс , Моролаке Акиносън и Ариана Уошингтън) с най-добро време за сезона – 41.84 секнди. Американките изпревариха Великобритания, чиято четворка записа 41.93 секунди – най-добър личен резултат за 2017 г. Третият тим, който продължи директно за финала беше Швейцария с 42.50 секунди, което се оказа и нов национален рекорд. Във втората серия на първите три места бяха за Германия (42.34 секунди), Ямайка и Бразилия. За финала за класираха и двата отбора, които завършиха на четвърто място в двете серии – Холандия (42.64 секунди) и Тринидад и Тобаго (42.91 секунди). Финалът при дамите започва тази вечер в 23.30 ч.", "date": "2017.08.12", "title": "Болт помогна на щафетата на Ямайка да се класира за финал"}
{"url": "http://www.dnevnik.bg/photos/2017/08/12/3023256_snimka_na_denia_sus_skeitbord_po_bulevarda/", "text": "Столичният бул. \"Ал. Стамболийски\" се превърна в зона за любителите на бордове, ролери, тротинетки и велосипеди и другите еко начин за придвижване из града. Участъкът между бул.\"Княгиня Мария Луиза\" и бул. \"Христо Ботев\" ще остане затворен за автомобили до 16 ч. в рамките на инициативата \"ТранСПОРТ на борд\".", "date": "2017.08.12", "title": "Снимка на деня: Със скейтборд по булеварда"}
{"url": "http://www.dnevnik.bg/politika/2017/08/12/3023264_borisov_pak_pripomni_cankov_kamuk_koito_shtial_da_se/", "text": "\"Представете си какво щяхме да направим за Варна с 1 млрд. лв., които бяха дадени за \"Цанков камък\" – за един плувен басейн\", заяви премиерът Бойко Борисов пред журналисти във Варна. Той припомни, че само о бходният път на язовира  е струвал 120 млн. евро. \"Такава инвестиция може да се върне след 1 200-1 300 години, ако съоръжението работи. Но понеже не работи, ще се изплати след 3 000 години сигурно\", каза Борисов. Ден по-рано  пудепутати от ГЕРБ обявиха, че ще подадат пак сигнал  за \"Цанков камък\" до прокуратурата, а зам.-министърът на енерегетиката Жечо Станков каза, че водноелектрическата централа на \"Цанков камък\" е нерентабилна, тъй като работи не повече от 50 дни в годината. Според него реално инвестицията в проекта може да се възвърне не по-рано от 100 години. От Министерския съвет предположиха, че Борисов хиперболизира умишлено. Борисов припомни, че по сигнала, който той подаде в първия си мандат до тогавашния главен прокурор Борис Велчев, няма резултат. Премиерът отхвърли сравненията, които опозицията прави между \"Цанков камък\" и \" суджукгейт \". \"При \"суджукгейт\" виновникът има шест обвинения, нито е в парламента, нито е в партията. А добрият резултат на БСП дойде от купуване на гласове и това е доказано. Има депутат с такова обвинение за най-чудовищното престъпление в демокрацията – купуването на гласове. Разликата е, че нашият представите \"излетя\" отвсякъде, а БСП казват: той може и да е купил гласове, но това не е решаващо. Нека си остане депутат, да си гласува законите\", припомни министър-председателят. Борисов смята, че персоналната отговорност не може и не трябва да бъде отнемана и ако има виновен – да си понесе наказанието. \"Три милиарда са загробени в АЕЦ \"Белене\". Да не би ГЕРБ да е поръчвал тези реактори?! Сега правим срещи с инвеститорите, търсим решение с министрите. Американските централи – ние ли ги давахме?! И там отидоха още 1.2 млрд. лв. В мандата на БСП с премиер Орешарски се срина КТБ – още 3.7 млрд. лв. И те казват: огромна далавера с НДК! Ами който е виновен, ще си понесе наказанието!\", категоричен беше министър-председателят. Бойко Борисов съобщи, че на предстоящата среща с президента на Франция Еманюел Макрон ще бъде обсъждано съвместно изпълнение проекти в областта на отбранителната индустрия, като целта е не само да се отговори на нуждите на двете армии, а и да се продава продукция. \"Тези разговори ги започнахме в Париж. С колегите сме се подготвили. Не случайно срещата е във Варна, където е и корабостроителницата\", каза премиерът. От думите му се разбра, че ще предложи общи проекти и за военноморските сили, и за сухопътните сили. Френският държавен глава ще пристигне на посещението си у нас с 90 души придружаващи лица. Едното е държавно посещение и водещ е държавният глава, през другото време ще има пленарно заседание с екипите по различни теми, обясни Борисов. Правителството планира да купи нови 238 бронирани машини за пехотата за 1.2 млрд. лв и да поръча два нови кораба за около 820 млн. лв. Борисов добави, че корабите и машините ще са по-евтини, ако се произвеждат у нас. Премиерът изрази увереността си, че край Провадия ще има европейски газов хъб. \"От разговорите с хората по света, от които зависи, разбирам, че сме на прав път\", каза Бойко Борисов.", "date": "2017.08.12", "title": "Борисов пак припомни \"Цанков камък\", който щял да се изплати след 3 хил. г."}
{"url": "http://www.dnevnik.bg/sviat/2017/08/12/3023266_v_ispaniia_sa_otkriti_produkti_sus_sledi_ot/", "text": "Яйчен продукт със следи от фипронил е открит за пръв път в предприятие от Испания, предаде БТА като се позова на информация в испанският в. \"Паис\". Веществото е открито в 20 тона пастьоризирани течни яйца с произход от Франция, пристигнали в предприятие от провинция Биская. В Испания за пръв път е установено съдържание на фипронил в хранителни продукти. Областните власти в Страната на баските уверили, че партидата още не е предлагана за продажба и ще бъде унищожена. На 11 август Европейската комисия съобщи, че в 15 страни от ЕС и в Хонконг са открити кокоши яйца, съдържащи фипронил - химикал, използван за борба с бълхи, кърлежи и други паразити. По данни на Световната здравна организация при повишени нива в организма това вещество може да увреди черния дроб, щитовидната жлеза и бъбреците. Повече за веществото и рисковете от прилагането му четете  тук . Поне 10 милиона яйца са стигнали до щандовете в Холандия, Белгия и Германия. В четвъртък холандските власти арестуваха двама директори от компанията Chickfriend, попаднала в епицентъра на опасенията от хранително замърсяване, а по-рано обявиха, че  милиони кокошки вероятно ще бъдат умъртвени . В петък еврокомисарят, отговарящ за безопасността на храните, свика  спешна среща  на министрите и регулаторите в ЕС заради проблема. ", "date": "2017.08.12", "title": "В Испания са открити продукти със следи от замърсените яйца"}
{"url": "http://www.dnevnik.bg/sviat/2017/08/12/3023302_kitai_i_zapadut_prizovaha_sasht_i_severna_koreia_da_ne/", "text": "Китай и редица западни държави призоваха САЩ и Северна Корея да не допускат ескалиране на напрежението. И без друго обтегнатите отношения между САЩ и Северна Корея се влошиха допълнително, след като през юли  Пхенян тества две междуконтинентални балистични ракети . В петък президентът на САЩ Доналд Тръмп  заплаши Северна Корея с \"огън и ярост\" , а часове по-късно Пхенян отвърна, че до средата на август  ще има план за ракетна атака срещу о. Гуам . Президентът на Китай Си Дзинпин призова Тръмп и Северна Корея да избягват поведение, което може да повиши напрежението, предаде китайската държавна агенция. Би Би Си отбелязва, че Китай – основният политически и икономически съюзник на Пхенян, отдавна призовава за сдържаност. В съобщение, разпространено от Белия дом, се казва, че Китай се е съгласил, че Северна Корея трявба да спре \"провокативното и ескалиращо поведение\". Китайската информационна агенция посочва, че в телефонен разговор Си Дзинпин е казал на Тръмп, че замесените страни трябва да спрат \"думи и дела\", които могат да влошат ситуацията. В петък върховният представител на ЕС за външната политика и сигурността Федерика Могерини заяви, че на 14 август ще бъде свикана извънредна среща на комитета по отбранителна политика за обсъждане на ситуацията със Северна Корея и въпроса за нови санкции срещу нея. Заедно с останалите членове на Съвета за сигурност на ООН Франция настоява пред Северна Корея да започне неотложно да изпълнява международните си задължения и да пристъпи към пълно, прозрачно и необратимо преустановяване на ядрената и ракетната си програма, се казва още в комюникето, цитирано от БТА. Британският външен министър Борис Джонсън посочи режима на Ким Чен-ун като отговорен за кризата между Северна Корея и САЩ. Джонсън увери, че работи с партньорите си в търсене на \"дипломатически изход\". Реакция имаше и от турския президент Реджеп Ердоган. Турция се надява, че нарастващото напрежение между САЩ и Северна Корея няма да доведе до ядрен сблъсък, заяви в петък Ердоган, цитиран от Анадолската агенция. \"Това (напрежение) може да не остане ограничено само между тях двете\", каза турският президент и предупреди, че ситуацията може да предизвика \"различна\" заплаха. Той изрази надежда, че въпросът ще бъде разрешен политически.", "date": "2017.08.12", "title": "Китай и Западът призоваха САЩ и Северна Корея да не влошават ситуацията"}
{"url": "http://www.dnevnik.bg/sport/2017/08/12/3023315_chelsi_zapochna_zashtitata_na_titlata_s_dramatichna/", "text": "Шампионът на  Висшата лига  \"Челси\" получи звучен шамар на старта на новия сезон, губейки с 2:3 като домакин на \"Бърнли\". Сините изоставаха с 0:3 до почивката след най-слабите си 45 минути под ръководството на Антонио Конте, в които нищо не вървеше. След почивката шампионите върнаха две попадения, независимо че бяха с девет човека, а в края можеха дори да спечелят и една точка, но пропуснаха няколко положения. В следващия си мач срещу \"Тотнъм\" сините ще бъдат без капитана Гари Кейхил и Сеск Фабрегас, които бяха изгонените. \"Бърнли\", който през миналия сезон вкара общо 13 гола в 19-те си гостувания, този път заби три в дома на актуалния шампион. За капак \"Челси\" стана първия шампион на Висшата лига, който допуска три попадения в първия си мач за новия сезон. Също така за първи път в ерата Премиършип сините изоставаха с 0:3 на почивката на собствения си стадион. Мачът започна кошмарно за шампионите, като още в 14-ата минута капитанът Гари Кейхил беше изгонен за опасно влизане в краката на Стивън Дефур. Според бившия топсъдия на Висшата лига и настоящ анализатор на BT Sport Марк Клатенбърг обаче централният защитник е трябвало да получи само жълт картон. Антонио Конте  продължи да залага на схемата с трима защитници и след червения картон, като извади от терена младокът Бога и пусна Андреас Кристенсен. Това обаче не даде резултат и 10 минути след изгонването на Кейхил \"Бърнли\" поведе. Десният бек Мат Лоутън центрира остро топката, а от трудна позиция Сам Воукс я насочи към вратата. Стражът на \"Челси\" Куртоа обаче не се намеси по най-добрия начин, а Давид Луиз се беше пласирал много лошо в ситуацията, изпускайки Воукс. До края на първата част на терена имаше само един отбор и това за изненада на всички беше \"Бърнли\". Гостите се чувстваха много комфортно на \"Стамфорд Бридж\" и имаха повече от 60% притежение на топката. В 39-ата минута Стивън Уорд удвои аванса на \"Бърнли\". Той изскочи на голова позиция след две красиви двойни подавания и преодоля Куртоа. В самия край на първото полувреме резултатът набъбна на 0:3 с ново попадение на Сам Воукс. Таранът беше забравен за втори път от Давид Луиз и необезпокоявано засече с глава центриране на Дефур. След почивката \"Челси\" излезе с различна нагласа и взе инициативата. Сините започнаха да държат по-трайно топката и веднага се настаниха пред вратата на съперника си. В 60-ата минута на терена се появи и новото попълнение  Алваро Мората , който се нуждаеше само от осем минути, за да открие головата си сметка във Висшата лига. Испанският нападател намали резултата след центриране на Вилиан. Това беше и седмия гол с глава на Мората от август 2016 г. на клубно ниво, като за този период единствено италианецът Андреа Белоти има повече (10). Няколко минути по-късно \"Челси\" можеше да изостава само с един гол, но ново попадение беше отменено. Кристенсен стреля, но заради докосване на Мората на голлиняита голът беше отменен. Сините тъкмо наложиха контрол над двубоя, когато получиха нов сериозен удар, след като и Сеск Фабрегас беше изгонен. Испанецът влезе много грубо в десния крак на Джак Корк и получи директен червен картон, оставяйки тима си с девет души. Това се превърна в четвъртия червен картон за \"Челси\" в последните три официални мача. Във финала за ФА Къп през май срещу \"Арсенал\" Виктор Моузес беше изгонен, а преди седмица в сблъсъка с \"артилеристите\" за  \"Къмюнити шийлд\"  същата съдба имаше Педро. Последните минути бяха много драматични, след като \"Челси\" стигна до втори гол. Давид Луиз, който накрая заигра като нападател получи отличен пас от Мората и с мощно воле намали на 2:3. В края положенията пред двете врати се редуваха едно след друго, а в 90-ата минута \"Бърнли\" дори удари греда след удар от фаул на Роби Брейди.", "date": "2017.08.12", "title": "\"Челси\" започна защитата на титлата с драматична загуба у дома"}
{"url": "http://www.dnevnik.bg/bulgaria/2017/08/12/3023318_ministur_angelkova_naredi_smiana_na_chaduri_na_plaj_v/", "text": "Министърът на туризма Николина Ангелкова продължава с инспекциите на морски плажове. Днес тя и представители на останалите институции са били на плаж \"Равда- Академика\". При проверката се констатира, че информационните табели, посочващи свободната зона за безплатно разполагане на лични плажни принадлежности и зоната с платени чадъри и шезлонги е стара и не дава вярна информация, съобщиха от министерството на туризма. \"Установени бяха и проблеми с плажните принадлежности, които туристите заплащат. За голяма част от чадърите, които се предлагат в платената зона се констатира, че са в изключително лошо състояние\", съобщи министър Ангелкова. На концесионерът ще бъде разпоредено незабавно да подмени принадлежностите, които са скъсани и в окаяно състояние, заяви тя. Ангелкова допълни, че това е задължително, за да се гарантира безопасното ползване на чадърите, както и да се подсигури качеството на услугата, за която туристите заплащат. Предвиждаме в договорите с наематели и концесионери да въведем изискване за подмяна на плажните принадлежности, когато видът и състоянието им вече не е на нужното ниво, за да се гарантира безопасното им използване, обясни министърът. По време на инспекцията е получен сигнал за недостатъчна добра хигиена на ивицата. Ангелкова каза, че концесионерът ще бъде предупреден да обърне повече внимание на почистването на плажа. Министърът на туризма е установила и, че табела \"частен плаж\" върху част от територията а на плаж \"Равда ХТИ\" е премахната. В друга акция  ръководена от вицепремиера Валери Симеонов  в Слънчев бряг снощи е арестуван DJ Станчо е конфискуван негов лаптоп и техника заради вдигане на шум в дискотека Oxygen.", "date": "2017.08.12", "title": "Министър Ангелкова нареди смяна на чадъри на плаж в Равда"}
{"url": "http://www.dnevnik.bg/politika/2017/08/12/3023321_rumen_radev_otreche_da_ima_dogovorka_s_borisov_za/", "text": "Президентът заяви, че  антикорупционният закон  в сегашния му вид няма да реши проблемите с корупционния модел на управление и отрече да се е договарял с министър-председателя Бойко Борисов за него. На 1 август премиерът  Бойко Борисов заяви, че  той лично се е договорил с президента  как ще бъде изградена структурата на бъдещото антикорупционно звено, което ще залегне в закона. \"С Радев разговаряхме и се договорихме, че дирекция \"Антикорупция\" в Държавната агенция \"Национална сигурност\" (ДАНС) ще отиде към бъдещия антикорупционен орган. Ръководителят на цялото звено ще се избира и назначава от парламента и така то ще е равно отдалечено. Сега тя (Корнелия Нинова - бил. ред.), чула-недочула, коментира\", каза тогава Борисов. \"Има широко разпространени слухове, че едва ли не има някаква уговорка между мен и премиера и, че този закон вече е приключил като предложение и, че той ще бъде приет. Имаме консенсус само за едно – че дирекция \"Корупция\" трябва да излезе извън опеката на изпълнителната власт. До тук. Изобщо не сме обсъждали с премиера и не сме решавали какъв да бъде точно този орган и как да се избира неговото ръководство\", заяви днес във Варна държавният глава, цитиран от агенция \"Фокус\". \"Мисля, че този законопроект в този вид - един механичен сбор от нискоефективни до момента структури, няма да реши проблемите с корупционния модел на управление\", каза още той. Според Радев е необходим независим орган, който да затвори цикъла – информация, сигнал, разследване, обвинение. Съдебният закон не ограничава права на магистратите Президентът Румен Радев коментира и Закона за съдебната власт, след като по-рано през седмицата  издаде указ за обнародването  му в \"Държавен вестник\". Преди това  неправителствени организации  и  извънпарламентарни партии  поискаха от него да върне предложените от ГЕРБ текстове. Според държавния глава законът по никакъв начин не ограничава правата на магистратите. \"Всички очакваме и се надяваме да имаме независими магистрати, но не и недосегаеми. Мисля, че в този дух е и целта на закона. По никакъв начин не се ограничават правата на магистратите\", заяви днес Радев, цитиран от агенция \"Фокус\". Основните критики към закона бяха, че се предвижда магистрат да бъде отстраняван, ако срещу него има обвинение за тежко престъпление от общ характер, а не само за такова, свързано с работата му, както бе досега. Освен това се дава  възможност  настоящите членове на Висшия съдебен съвет, чийто мандат изтича през октомври, да се върнат на избрани от тях позиции в съдебната система. \"Изобщо не намирам, че това е привилегия. Имаше опит за привилегии през 2012 г., когато тогавашният президент наложи вето, само че там законът позволяваше да се връщат и да заемат длъжност с една степен по-висока. Тук говорим за същата степен на длъжност, така че не виждам привилегии\", каза Радев. Той посочи, че по закон редица хора в държавната администрация се връщат след своя мандат на същите длъжности или равни по степен длъжности. Защити ветото на Закона за околната среда Президентът коментира и  наложеното от него вето върху текстове от Закона за опазване на околната среда , с които се премахва втората съдебна инстанция по делата за обжалване на одобряване на оценка за въздействието върху околната среда на т.нар. обекти от национално значение. Той посочи, че никога не е бил против бързото изграждане на важните инфраструктурни проекти, но това трябва да става при добри закони и \"в никакъв случай нито един закон не трябва да подкопава устоите на правовата държава\". \"Ако прочетете внимателно и самия закон и наложеното вето, ще видите, че в никакъв случай не атакувам въведения ускорен срок. Вярвам, че законодателят ще предостави такива условия, че да имаме и две съдебни инстанции, и спазване на този срок\", заяви още държавният глава. По думите му, когато има приоритетни обекти, това означава, че може да има съответно и приоритетно решение на съда, специално за тях. Във Варна Радев участва в честването на 138-ата годишнина от създаването на Военноморските сили.", "date": "2017.08.12", "title": "Румен Радев отрече да има договорка с Борисов за антикорупционния закон (допълнена)"}
{"url": "http://www.dnevnik.bg/sport/2017/08/12/3023323_baiern_i_dortmund_zapisaha_razgromni_pobedi_za_kupata/", "text": "\"Байерн\" (Мюнхен) и \"Борусия\" (Дортмунд)  не допуснаха изненада в мачовете си от втория кръг за Купата на Германия, записвайки разгромни победи. Шампионите разгромиха с 5:0 третодивизионния \"Кемницер\" на неговия \"Community 4 you arena\". Първият гол в мача беше дело на Роберт Левандовски в средата на първата част. Полският нападател се разписа пряк свободен удар, като и рикошет в стената му помогна. След почивката баварците забиха нови четири гола. Първо се разписа Кингсли Коман след пас на Франк Рибери, а след него Толисо асистира за второто попадение на  Левандовски . В 79-ата минута Рибери се разписа от фаул, а в малко преди края точен беше и Матс Хумелс с глава. \"Борусия\" (Дортмунд) също беше убедителен, след като разгроми с 4:0 шестодивизионнния \"Рилазинген-Арлен\". Голмайсторът на Бундеслигата от миналия сезон Пиер-Емерик Обамеянг се отчете с хеттрик. Той се разписа в 41-ата, 56-ата и 80-ата минута. Преди това Марк Бартра бе открил резултата в 12-ата минута на двубоя. Във втория кръг не паднаха никакви изненади, като елитните тимове спечелиха мачовете си.", "date": "2017.08.12", "title": "\"Байерн\" и \"Дортмунд\" записаха разгромни победи за Купата на Германия"}
{"url": "http://www.dnevnik.bg/razvlechenie/2017/08/12/3023325_tazi_nosht_e_pikut_na_perseidite/", "text": "През тази и утрешната нощ е максимумът на метеорния поток Персеиди. При ясно време ще могат да се наблюдавамежду 70 и 100 метеора на час, каза пред БТА Кирил Панов, директор на Института по астрономия при БАН. Очакванията на синоптиците обаче са  от тази нощ да започне заоблачаване .  Метеорният поток е светлинно явление, причинено от малки частици, които навлизат в земната атмосфера. Повечето от частиците не са по-големи от песъчинки. В зависимост от химичния си състав метеорните частици изгарят в атмосферата с различен цвят. Средно всички метеорни частици изгарят на 100 километра над земната повърхност. Метеорният поток Персеиди е бърз, движи се с около 60 километра в секунда.  Персеиди е наречен така, тъй като при наблюдение мислените продължения на следите от метеорите се пресичат в една точка и като че ли излизат от тази точка, в която се намира съзвездието Персей.  Астрономите препоръчват метеорният поток може да се наблюдава извън населените места, или високо в планината, където светлините от населените места не пречат на гледката.", "date": "2017.08.12", "title": "Тази нощ е пикът на Персеидите"}
{"url": "http://www.dnevnik.bg/sport/2017/08/12/3023328_ruuni_s_istorichesko_postijenie_pri_zavrushtaneto_si/", "text": "Уейн Рууни изигра първия си мач за \"Евертън\" във  Висшата лига  след трансфера през лятото и донесе успеха с 1:0 над \"Стоук сити\". Лидерът по голове и мачове за националния тим на Англия облече фланелката на родния си клуб за първи път от 2004 г. Насам. Наадателят се разписа секунди преди почивката, след като засече с глава центриране на Доминик Калвърт-Люин. Попадението е под №199 за него във Висшата лига. Освен попаденията той има на сметката си и 101 асистенции.  Рууни  има участие общо в 300 гола във Висшата лига, а по този показател пред него е единствено Алън Шиърър с 324. Нападателят постави и рекорд за най-голяма разлика между головете си за един и същ отбор. Между последното му попадение във Висшата лига с екипа на \"Евертън\" от сезон 2003-04 и голът срещу \"Стоук\" изминаха точно 4869 дни. Новакът в Лигата \"Хъдърсфилд\" изненадващо разгроми \"Кристъл палас\" като гост с 3:0. Новото попълнение на \"териерите\" Стив Муние вкара два гола, а първото поапдение в двубоя беше автогол на Джоел Уорд. Мачът беше първи за новия мениджър на \"орлите\" Франк Де Бур, който няма да запомни срещата с нищо добро, като тимът му игра слабо. \"Уест Бром\" надви с 1:0 \"Борнемут\" в един от най-оспорваните мачове. Единственото попадение реализира новото попълнение на тима Ахмед Хегази в 31-ата минута. Той се разписа след центриране от корнер на Крис Брънт. Попадението беше под №21 след статични положение за \"дроздовете\" от миналия август насам. По този показател \"Уест Бром\" отстъпва единствено на  \"Челси\"  (22). Единственият мач, в който не паднаха голове беше между \"Саутхемптън\" и \"Суонзи\". \"Светците\" отправиха общо 29 удара към вратата, а Габиадини удари греда, но новият мениджър Маурисио Пелегрино не успя да се поздрави с успех в дебюта си.", "date": "2017.08.12", "title": "Рууни с историческо постижение при завръщането си на \"Гудисън Парк\""}
{"url": "http://www.dnevnik.bg/sport/2017/08/12/3023329_basketbolistite_produljavat_v_kvalifikaciite_za/", "text": "Мъжкият  национален отбор по баскетбол  записа нов успех в предварителните квалификации за световното първенство в Китай през 2019 г. Момчетата на Любомир Минчев се наложиха убедително над Португалия с 91:65 (28:11, 26:18, 22:19, 15:17). Най-резултатен за България беше Александър Везенков с 21 точки, а Дий Бост остана с 15. Димитър Димитров, за когото това бе първи мач в тези квалификации, завърши с 14 точки. За Португалия 16 вкара Фабио Лима, а с 14 остана Томас Барозо. \"Имаше доста моменти, в които играхме добре. В края пак имаше отпускане, но не чак като в първия ни мач в Португалия. Важното е, че победихме и се класирахме. Мачът вървеше лесно, играхме добре, в началото имахме много висок процент успеваемост в стрелбата и това направи мача ни лек\", каза селекционерът Минчев. Звездата на състава  Александър Везенков  добави: \"Постигнахме целта си. Всички знаехме защо сме тук. Сега отиваме в Беларус, за да постигнем още една победа\".", "date": "2017.08.12", "title": "Баскетболистите продължават в квалификациите за световното след успех над Португалия"}
{"url": "http://www.dnevnik.bg/sviat/2017/08/12/3023336_izvunredno_polojenie_e_obiaveno_sled_sblusuci_pri/", "text": "Сблъсъци избухнаха в американския гр. Шарлотсвил преди проява на крайнодесни американци. Губернаторът на щата Вирджиния обяви извънредно положение в града, предадоха световните агенции. Малко след като демонстрацията бе забранена, автомобил се вряза в група контрапротестиращи, предаде БТА. За днес бе обявена демонстрация срещу премахването на статуята на ген. Робърт Лий, главнокомандващ армията на Конфедерацията в Гражданската война. Още преди началото ѝ, малко след факелно шествие, обаче избухна насилие между членовете на крайната десница и контрапротестиращи антирасистки активисти. След това органите на реда използваха сълзотворен газ срещу крайнодесните демонстранти, които замеряха органите на реда с бутилки и използваха лютиви спрейове, предаде Ройтерс. По информация от местната полиция поне двама души са пострадали, съобщава Би Би Си. Извършени са арести, а полицията забрани проявата. Малко по-късно автомобил се вряза в група протестиращи срещу крайнодесните активисти. Няколкостотин антирасистки активисти демонстривали мирно в дълга линия, когато колата се врязала в тях, съобщава Асошейтед прес. Репортер на агенцията е видял поне един човек на земята, който получавал медицинска помощ незабавно след инцидента.  \"Трябва да сме единни и да осъдим всичко, зад което стои омраза. В Америка няма място за такова насилие\", написа той в \"Туитър\". Първата дама Мелания Тръмп призова участниците в сблъсъците да прекратят насилието. \"Страната ни насърчава свободата на словото, но нека общуваме без омраза в сърцата си. Насилието не води до нищо добро\", призова тя в социалната мрежа.", "date": "2017.08.12", "title": "Извънредно положение е обявено след сблъсъци при протест в Шарлотсвил"}
{"url": "http://www.dnevnik.bg/istorii_na_denia/2017/08/12/3023332_nai-chetenoto_v_dnevnik_murzelivata_bulgariia_mulnii_i/", "text": "В края на седмицата \"Дневник\" представя традиционната класация на десетте най-четени статии. Челната тройка тази седмица се води от новината за британско изследване, според което България е най-мързеливата държава в ЕС, на второ място е информация за загинал от мълния работник в София, а на трето място е новината за смартфон без батерия. 1 . България е най-мързеливата държава в Европейския съюз, сочи британско изследване  - 17 526 прочитания 2.  Мълния уби работник в София   - 14 925 прочитания 3.  В САЩ демонстрираха смартфон без батерия  - 14 341 прочитания 4.  Колко минути делят света от ядрена война  - 13 676 прочитания 5.  Заведението в Созопол ще бъде глобено заради липса на услугата \"празен стол\" в менюто  - 13 404 прочитания 6.  Николай Банев обвини Борисов за съсипването на \"Полимери\"   - 13 135 прочитания 7.  Три фирми са глобени за влагане на растителни мазнини в сирене  - 12 814 прочитания 8.  Ирландка не успя да убеди компютър, че може да говори английски  - 12 655 прочитания 9.  Русия усилено развъжда сьомга във фиорди, в които се крият ядрени подводници   - 12 348 прочитания 10 . Къмпингуващи на Корал обвиниха Ангелкова в мутренски похвати   11 945 прочитания", "date": "2017.08.12", "title": "Най-четеното в \"Дневник\": Мързеливата България, мълнии и смартфон без батерия"}
{"url": "http://www.dnevnik.bg/sport/2017/08/12/3023340_mirela_demireva_ostana_sedma_vuv_finala_na_skoka_na/", "text": "Мирела Демирева не успя да повтори постижението си от олимпийските игри в Рио и остана без медал в скока на височина. Българката се класира на седмо място във финала на световното първенство в Лондон. Демирева преодоля 192 см и изравни най-добрия си резултат за сезона. Тя обаче не можа да се справи със следващата височина – 195 см и отпадна. Втората от олимпийските игри в Рио раздели седмото място с литовката Айрине Палшуте, която също преодоля първите три височини, но после записа три неуспшени опита. Класирането на Демирева е много добро, с оглед на неяснотата около участието ѝ в Лондон. Тя се  класира за световното в последния момент . Българската състезателка започна уверено, като направи успешни опити на първите три височини – 184, 188 и 192 см. Тя беше в компанията на още пет участнички, които не допуснаха фаулове, сред които и фаворитката Мария Ласицкене. Титлата спечели Ласицкене, която записа успешни опити на 201 и 203 см. Всички се усъмниха в успеха ѝ след фаул на 199, но тя показа, че в момента няма конкуренция. Рускинята, която в Лондон се състезава под неутрален флаг беше в серия от 24 поредни победи. Нейното последно поражение дойде на шампионата на Русия през 2016 г., когато отстъпи на Ана Чичерова. Среброто спечел украинката Юлия Левченко, която записа личен рекорд от 201 см. Трета на подиума се качи полякинята Камила Личвинко. Олимпийската шампионка от Рио 2016 Рут Бейтия изненадващо отпадна. Ветеранката от Испания, която вече е на 38 години, направи три фаула на 192 см и остана на 12-то място. Демирева преодоля квалификациите  в Лондон, след като постигна личен рекорд за сезона от 192 сантиметра. Тя се справи от първия опит със 180, 185 и 189 см. След това направи една грешка на 192 см, но от втория опит преодоля височината. До момента най-доброто й постижение през 2017 г. беше 190 см.", "date": "2017.08.12", "title": "Мирела Демирева остана седма във финала на скока на височина"}
{"url": "http://www.dnevnik.bg/bulgaria/2017/08/12/3023347_regionalnoto_ministerstvo_publikuva_pet_varianta_na/", "text": "Министерството на регионалното развитие и благоустройството публикува на сайта си петте варианта за магистрала \"Струма\" в Кресненското дефиле, предаде БНР. Първият вариант предвижда рехабилитацията на сегашния път Е-79 в посока Гърция, а в посока София да бъде изграден друг път източно от Кресна. Това е и вариантът,  чиято реализация държавата даде ясен знак, че ще защитава, като най-евтин  и по думите на Министър Нанков - най-екологичен. Жители на района в Кресненското дефиле обаче настояват магистралата да не минава по стария път и той да остане нейна алтернатива. Втората възможност е за дълъг 15 километра тунел. Идеята за изграждане на 15-километровия тунел бе одобрена още през 2008 г., но по предварителни изчисления той бе оценен на около 1.2 млрд. лв. и  държавата се отказа от този вариант. Третият вариант е за трасе по нов терен извън Кресненското дефиле, като и двете платна на движение са изнесени в източна посока около селата Брежани, Стара Кресна и Ощава. Освен жителите на района на Кресна,  еколози също се обявиха против вариант, в който магистралата минава през дефилето . Според тях изграждането ще е пагубно за някои видове, а и ще е много скъпо. Четвъртият вариант предлага две платна през Кресненското дефиле като се използва максимално трасето на стария път. Петият е за две платна в дефилето, като едното следва сегашния път, а второто - нов терен с тунели и съоръжения в западния масив. За 11 септември са предвидени обществените обсъждания на проектите с жителите на Кресна и Симитли, посочва държавното радио. Повече за проектите вижте  тук .", "date": "2017.08.12", "title": "Регионалното министерство публикува пет варианта на магистрала \"Струма\" при Кресна"}
{"url": "http://www.dnevnik.bg/sport/2017/08/12/3023348_manchestur_siti_ne_dopusna_iznenada_sreshtu_braitun/", "text": "Считаният за фаворит за титлата във Висшата лига, \"Манчестър сити\" започна новия сезон с победа. \"Гражданите\" надвиха с 2:0 новия член на елита \"Брайтън\" като гост. Мениджърът на \"Сити\"  Пеп Гуардиола  спази традицията да печели първите мачове за кампанията, което прави неизменно в последните осем пъти. Единственият път, когато това не се случи беше през 2008 г. Испанецът започна с всичко най-добро, като атаката поведоха двете големи звезди Серхио Агуеро и Габриел Жезус. Именно детето чудо от Бразилия пропусна най-доброто положение в 33-ата минута. Жезус получи страхотен пас от Агуеро и стреля с глава, но стражът на \"Брайтън\" Мат Райън направи невероятно спасяване. Малко по-рано гол на Жезус беше отменен заради игра с ръка на бразилеца. В тази ситуация той получи много тежък удар в гърлото от стража на съперника, но успя да се върне на терена. След почивката \"Сити\" вдигна оборотите и разликата веднага се усети. Агуеро се дръпна по-дълбоко, започна да играе много по-често с топката, а по този начин и опасностите за домакините се увеличиха. \"Сити\" впечатли с движението си по терена, като играчите на Гуардиола имаха свобода често да сменят позициите си, а фланговите футболисти влизаха навътре в терена, с което объркваха съперниците. В 70-ата минута \"гражданите\" откриха резултата, чрез Агуеро. Де Бройне комбинира с Давид Силва, испанецът намери в коридор Агуеро и той без проблем прониза вратаря. Попадението е под №170 за аржентинеца във всички турнири, като той вече е само на седем от рекордьора Ерик Брук. Освен това Агуеро вече има голове срещу 30 от всички 31 съперници във Висшата лига, срещу които се е изправял. Единственият отбор, на когото аржентинецът не успя да вкара е \"Болтън\". Пет минути след гола на Агуеро, Дънк си вкара ефектен автогол, с който оформи крайния резултат.", "date": "2017.08.12", "title": "\"Манчестър сити\" не допусна изненада срещу \"Брайтън\""}
{"url": "http://www.dnevnik.bg/sport/2017/08/12/3023352_mo_fara_se_sboguva_s_atletikata_sus_srebro_na_5000/", "text": "Великият  Мо Фара  не успя да сбъдне мечтата си и да запише дубъл на 10 000 и 5000 метра в последното си състезание. Представителят на Великобритания не успя да зарадва публиката в Лондон, оставяйки втори във финала на 5000 метра. Соченият за фаворит допусна първа загуба на голям шампионат от 2011 г. насам. Тогава, на шампионата на планетата в Дегу, той спечели на 5000 метра, но загуби на  10 000 , а сега се случи обратното. Златото този път грабна Муктар Едрис. Етиопецът има най-добър резултат за сезона в дисциплината, като в последните 400 метра той направи феноменален спринт. За разлика от предните финали, този път темпото беше много ниско и приспивно, което не се оказа добре за Фара. Британецът беше оставен да води през голяма част от дистанцията. В другите финали африканците се опитаха да го изолират, но сега приложиха различна тактиката. В последната обиколка те наложиха по-високо темпо, а Фара се отдалечи малко, все пак в последните 100 метра британецът се проправи път до среброто. Трети се класира Челимо от САЩ.", "date": "2017.08.12", "title": "Мо Фара се сбогува с атлетиката със сребро на 5000 метра"}
