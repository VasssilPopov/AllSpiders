{"url": "https://www.dnevnik.bg/sport/2019/07/21/3940957_v_interesen_mach_etur_prepuna_i_levski/", "text": "Етър\" се превърна в приятната изненада от началото на сезона в Първа лига, след като спря втори от фаворитите. Тимът, воден от Росен Кирилов, взе точка от \"Левски\" в домакинството си след 0:0 на стадион \"Ивайло\". Сините, които влязоха в срещата като фаворит не намериха решение как да отбележат гол на \"Етър\". Макар и без попадения двубоят беше много интересен, с високо темпо и положения. В заключителната част от двубоя обаче \"Левски\" отпадна физически и това го спря в опита да вземе нещо от срещата. За \"Етър\" това е втори силен резултат. В първия кръг от новия сезон съставът от Велико Търново игра и с другия голям клуб от София ЦСКА, като тогава футболистите на Росен Кирилов  измъкнаха 2:2 на \"Българска армия\" , а сега затвърждават стабилното си начало. Макар да имаха много по-малко положения от гостите, виолетовите се понравиха с играта си. За сините това беше второ поредно гостуване, след като тимът  потегли с 4:1 над \"Дунав\" в Русе . В следващия кръг \"Етър\" гостува на \"Черно море\", а \"Левски\" приема \"Ботев\" (Пловдив). Пред пълните трибуни на стадион \"Ивайло\" двата тима започнаха с много високо темпо и без да се действа предпазливо, имаше доста положения пред двете врати.      До десетата минута имаше ситуации и пред двамата вратари. Първо \"Левски\" стигна до опасност след корнер, а \"Етър\" отговори с един пряк свободен удар. И двата тима разчитаха на бързите си играчи в предни позиции, каот тези на сините Станислав Иванов, Паулиньо и Здравко Димитров, постоянно сменяха местата си. Именно пред Иванов се откриха най-добрите шансове за \"Левски\". Първо младият нападател стреля, но Христо Иванов спаси. След това играчът на сините се размина на сантиметри с гол, след като вратарят на \"Етър\" изби центриране на Иван Горанов, но топката рикошира обратно и мина до страничния стълб. \"Етър\" не успяваше да създаде чисти голови положения, но скоростта на домакините в атака създаваше някои проблеми за \"Левски\". Синята отбрана показа колебания, но все пак издържа без да се налага Милан Миятович да се намесва решително.      След почивката \"Левски\" постепенно вдигна още оборотите и започна да бъде отборът, който водеше играта. \"Етър\" се дръпна в защита и прие играта в своята половина, разчитайки на контраатаки. След 60-ата минута Петър Хубчев предприе и промени, като и трите бяха офанзивни – той пусна Дени Алар и Станислав Костов заедно на терена, както и друг от новите Франко Масурек. Малко след влизането си на терена Алар беше много близо до гол. Подобно на сблъсъка с \"Ружомберок\" през седмицата, когато се разписа с първото си докосване, австриецът получи шанс и срещу \"Етър\". Той засече меко центриране на Горанов, но от няколко метра не успя да преодолее Христо Иванов, който успя да скъси дистанцията.", "date": "2019.07.21", "title": "В интересен мач \"Етър\" препъна и \"Левски\""}
{"url": "https://www.dnevnik.bg/analizi/2019/07/21/3940822_decentralizaciia_82_102/", "text": "Текстът е от седмичния бюлетин на  Института за пазарна икономика . За втори пореден път, точно в навечерието на местните избори, в общественото пространство се завърта идея за постигане на фискална децентрализация чрез увеличаване на данъка върху доходите. През 2015 г. това става след изказване на министъра на финансите Владислав Горанов, а през тази година повод за повдигане на темата е интервю на вицепремиера Томислав Дончев. Въпреки че впоследствие вицепремиерът изказва принципна позиция в подкрепа на децентрализация посредством споделяне на част от събираните вече приходи, темата обезателно тръгва с фалстарт. По този начин, както и през 2015 г., фокусът е поставен върху (с до 2 процентни пункта) в полза на общините (10+2), вместо изпълнение на стратегическия ангажимент за споделяне на част от вече събираните приходи (8+2). Така за втори пореден път, в навечерието на местни избори дебатът за децентрализация се превръща в дебат за по-високи данъци – тема, която,  както показахме преди месец , е табу за местните власти в подобни периоди. Никой няма интерес да обсъжда по-високи данъци, докато избирателите се отправят към урните, включително премиерът Борисов, който бързо се опита да сложи край на дебата. Припомняме, че отказът на поредица от правителства да преследват отдавна поетия ангажимент за фискална децентрализация е ясно описан в действащата Стратегия за децентрализация 2016 – 2025 г. По отношение на изпълнението на предходната стратегия (2004-2015) там се казва:  . Представете си обаче колко различна би била предизборната реторика на кандидатите за кметове и общински съветници, Това би създало предпоставки за реална политическа надпревара, базирана на идентифициране на местни проблеми и предлагането на решения за тях – далеч отвъд киченето с/оплюването на резултатите от европейски проекти, което ни очаква. Споделянето на част от постъпленията от вече събирания данък върху доходите на физическите лица с общините ще намали не само съществуващите политически зависимости, изразяващи се в непрестанните молби към Министерския съвет за отпускане на допълнителни средства за местната власт, но и зависимостта на местните власти от европейски средства. Дори чисто математически структурният ефект, който моделът \"8+2\" ще постигне върху разпределението на публичните разходи между централната и местната власт ще бъде по-ясно изразен от алтернативата \"10+2\". В идеалния вариант, когато общините получат правото не само на споделени приходи, но и да определят размера на ставката в определени граници, в сравнение с алтернативата - да натоварят допълнително данъкоплатците. Има и друго - ако процесът на фискална децентрализация тръгне в посока \"нагоре\", ще бъде създаден прецедент, който трудно ще бъде нарушен в следващи периоди. Ако централната власт си \"запази\" 10-те процента върху доходите, логично е да очакваме всяка следваща стъпка в посока фискална децентрализация отново да е свързана с увеличаване на общата данъчна тежест в икономиката. Този подход: ще направи всяка следваща стъпка в посока независимост на местните финанси по-трудна и обществено по-неприемлива; и  ще бръкне по-дълбоко в джоба на данъкоплатците, като в същото време ще доведе и до общо влошаване на външната конкурентоспособност на българската икономика.", "date": "2019.07.21", "title": "Децентрализация: 8+2 > 10+2"}
{"url": "https://www.dnevnik.bg/analizi/2019/07/21/3940824_kakvo_stava_na_balkanite/", "text": "                         Има един такъв балкански парадокс: всичките лидери на Балканите се кълнат в европейската перспектива на страните си, но същевременно се отдалечават от нея. Обратно на вишеградските популисти, които не спират да нападат Европа, без обаче да поставят под въпрос по-дълбоката икономическа интеграция с блока. Огледайте региона. При кого отиде Макрон тази седмица? При министъра на информацията от правителството на Милошевич, човек на ултранационалиста Шешел, който беше призовал за всеки сърбин да се убиват по 100 мюсюлмани. Днес г-н Вучич е стожер на европейската интеграция в региона, ще купува ракети Мистрал, а може и французите да строят метрото в Белград. И най-важното - надяваме се той да вразуми косовския министър-председател Тачи, след като миналия ноември страната му наложи 100% мито върху сръбски стоки в отговор на вече не помня каква обида. Кой е Тачи? На няколко пъти той беше спасяван от Международния наказателен трибунал по реал-политически съображения: на армията за освобождение на Косово, която той оглавяваше в края на 1990-те, се приписват престъпления, сред които търговия с органи на сръбски военнопленници. В Албания няма избори, които да не бъдат оспорвани от опозицията с яростни протести; по времето на местния вот през юни се чуха гласове, че най-добре ще е да се върне формата на протекторат от времето след Първата световна война. Босна се управлява до днес от трите етно-националистически формации, които нямат никакъв интерес да променят политическата констелация, закрепена от Дейтънските споразумения преди четвърт век. Според нея страната е разделена не само на три части, но и на кантони, всеки от които със свое правителство - на практика днес стотици граждани са министри, хиляди - депутати, а тези хора разбира се нямат интерес да променят статуквото. Социалистите в Румъния вадят на площада гигантски демонстрации срещу замитането на кражби; България пък напоследък един американски филм изобрази като държава, завладяна от мафията, начело с един корпулентен бизнесмен. Който влязъл в ЕС - влязъл, другите вероятно ще почакат. Любопитно само защо европейците, така чувствителни към демокрацията във Венецуела, си затварят очите пред онова, което става в собствения им заден двор. Отговорът е в магическата дума \"стабилност\". По-добре авторитарни лидери, само мир да има и по-малко емиграция. Ако се огледате ще установите, че г-н Борисов съвсем не държи рекорда по дълговечност и безалтернативност - по един или друг начин западно-балканските лидери и техните приятелски мрежи управляват страните си от разпадането на Югославия до сега. Самият смисъл на европейската интеграция в балканския регион е преобърнат. На запад процесът, започнал с основаването на общността на въглищата и стоманата, имаше за цел да обедини индустриите и да преодолее националните граници. На Балканите е точно обратното: Европа е средство, чрез което да се укрепи властта на националните лидери, да се завърши национално-строителния проект, да се укрепят спорните в много случаи граници. Ето на, аз съм вашият легитимен вожд, гостува ми френският президент, приема ме германският канцлер, гордейте се и ме слушайте! Що се отнася до икономиката, в тези страни тя си остава дълбоко зависима от политическата власт - върви, че открий някакъв завод без благословията на управниците. Нашето си е за наши хора. Невидимият протекционизъм е подплатен идеологически с театрализирани исторически вражди, кръв, чест, даже напоследък - ДНК. Където тръгне някакво регионално сътрудничество, то все е подтиквано от Европа: симулираме, белким изкрънкаме някой милион. Къде са големите регионални концерни, които да събират български, сръбски, албански капитали? Гърците опитваха регионална експанзия, но ги удари кризата. Турците пък ни се виждат твърде големи и застрашителни, пък и нали \"робство\", исторически страдания... Вярно, че в региона оперират много глобални концерни, но да се интегрираш въз основа на \"Кока-Кола\" прилича по-скоро на неоколониален, отколкото на европейски проект. Това нежелание за истинска интеграция, съчетано със симулативни жестове на европеизацията, поражда странния театър на сенките в балканската политика. С какво се занимаваме? Чий е Гоце Делчев. Че Бойко Борисов е обиден от сръбския вицепремиер, който пък е обиден на тема Косово. И дали новото дясно правителство на Гърция няма изведнъж да се откаже да приеме новото име на Северна Македония. Битката е не да се преодоляват националните граници, а те да се укрепват. И с тях - властта на дълговечните лидери, гаранти на стабилността. Според безсмъртния афоризъм на Сталин: държавата отпада по пътя на своето укрепване. Тази симулативна политика ражда една (медийна) персонализация на отношенията между държавниците: тупане по раменете, говорене на \"ти\", обиди, после целувки, шеги-пиперлии. Ненадминат майстор в този жанр е г-н Борисов, който така отигра скорошните обиди, после сдобрявания с Турция, Северна Македония, Сърбия. Телесната близост идва да замени икономическата интеграция. Може пък това да е българският принос: Европа на телата. Стабилните.", "date": "2019.07.21", "title": "Какво става на Балканите?"}
{"url": "https://www.dnevnik.bg/sport/2019/07/21/3940830_stoicho_stoev_povedenieto_na_marselinyo_e_recidiv/", "text": "Марселиньо не играе за \"Лудогорец\" заради отношението си към треньорския щаб в европейския мач на тима с \"Ференцварош\". Това каза след  победата над \"Берое\" с 4:2  треньорът на шампионите Стойчо Стоев. Осемкратният първенец стигна до успеха без бразилеца, който не беше в групата. В срещата с \"Ференцварош\" в Разград Марселиньо беше сменен, а излизайки от терена се засмя саркастично и не поздрави треньора си. \"Треньорска е причината Марселиньо да не е в групата. Свързано е с реакцията срещу Ференцварош. Това е за втори път, вече направих един компромис, а това е рецидив. Не искам сега да коментирам темата \"Марселиньо\", каза Стоев пред \"Диема Спорт\". След срещата с унгарците той  определи като своеволия  действията на своите футболисти, визирайки Марселиньо и изпуснатата дузпа от Якуб Шверчок. Случаят с \"Ференцварош\" не беше първи такъв между Стоев и Марселиньо. В края на април в мач с \"Черно море\" от миналия сезон Марселиньо изрита бутилка след своята смяна и започна да критикува треньора си.", "date": "2019.07.21", "title": "Стойчо Стоев: Поведението на Марселиньо е рецидив"}
{"url": "https://www.dnevnik.bg/sport/2019/07/21/3940819_cska_vidia_vinata_v_sebe_si_i_se_gotvi_za_promeni/", "text": "ЦСКА се готви да обяви промени в разгара на кризата, в която изпадна. Червените  допуснаха тежка и болезнена загуба с 1:3 от \"Черно море\" у дома , след която остават само с точка след двете домакинства от началото на сезона. Главният мениджър на червените Стойчо Стоилов привлече вниманието, като каза, че вината е единствено в клуба - нещо, което е изглежда необичайно, тъй като след слаби резултати той обикновено вижда основните проблеми другаде. \"Мисля, че двата мача с \"Етър\" и Монтенегро (\"Титоград\") се видя, че не сме в добро състояние. Минахме между капките в тези два мача, но в третия загубихме. Напълно резонна загуба. В момента искаме да преспим, да видим къде са причините и утре (в неделя) ще се обявят решения пред медиите, обществеността и нашата публика\", каза Стоилов. Той посочи, че решенията ще са на собственика на клуба Гриша Ганчев. \"Оправдания много могат да се измислят. Въпросът е, че ние сме си виновни сами и всеки ще си понесе отговорността\", заяви Стоилов. Той уточни, че ще се даде отговор на въпроса кой кой е в треньорското ръководство. От последните кръгове на миналия сезон начело на ЦСКА са Добромир Митов, Люпко Петрович и Димитър Пенев, като първите двама водят мачовете от скамейката. Преди месец в екипа влезе и сърбинът Милош Крушчич, който беше представен като анализатор. Времето за отговор и промяна при червените е малко, тъй като в четвъртък съставът приема \"Осиек\" в среща от втория квалификационен кръг в Лига Европа.", "date": "2019.07.21", "title": "ЦСКА видя вината в себе си и се насочи към промени"}
{"url": "https://www.dnevnik.bg/bulgaria/2019/07/21/3940832_osudenite_v_bulgariia_prez_2018_g_-_vse_po-mladi_i/", "text": "Мъж на възраст между 30 и 39 г. В тази група попадат най-често осъжданите хора в България през 2018 г. Престъпленията през последната година са извършени от по-млади хора, предимно мъже. През миналата година общо 21 951 мъже са получили присъди – броят им се равнява на цялото население на град като Нова Загора, например. Най-много са престъпленията на пътя, пласирането и употребата на наркотици и кражбите. Съдилищата в България са осъдили 98 души за 89 убийства (включително и опити за убийства). Над 200 души са осъдени за разврат и престъпления срещу личността. Общо осъдените през 2018 г. с влезли в сила присъди за различни престъпления са 23 973 души. Приблизително толкова е населението на Сандански например (24 908 души). А статистиката показва, че на практика всяко трето престъпление е било наказано със затвор. 91.6% от всички осъдени са мъже, а жените с присъди са 2 022. Това показват данните на Националния статистически институт за престъпленията, обвиняемите и осъдените лица през 2018 г. (Подробни данни -  тук ) Ако сте на възраст между 18 и 24 години от мъжки пол, то тогава има най-висок риск да извършите престъпление, тъй попадате в групата с наи-висок коефициент на криминална активност. Коефициентът се изчислява като отношение на броя на осъдените лица към броя на наказателноотговорното (на 14 и повече навършени години) средногодишно население за съответната година на 100 000 души. С нарастване на възрастта стойността на коефициента намалява, като за лицата на възраст 50 и повече години той е 117. Коефициентът на криминална активност на непълнолетните лица е 400, като най-висок е за хората на 17 г. - 661 на 100 000 души от населението на тази възраст. 1/3 от престъпленията са наказани със затвор През 2018 г. са приключили делата за 31 154 извършени престъпления. От тях 10 176 са завършили с ефективни присъди и извършителите са влезли в затвор. 14 989 от наказанията са условни. Оправдателни са били присъдите по дела за 794 престъпления, 295 са завършили с прекратяване, а 4 900 - с освобождаване от наказание. На практика всяко трето престъпление е било наказано с ефективна присъда. От НСИ отчитат, че с ефективни и условни присъди са приключили делата за 25 165 извършени престъпления, което е с 5.9% по-малко в сравнение с 2017 година. От всички престъпления, завършили с осъждане, 12 781 (50.8%) са извършени през 2018 г., 7 772 (30.9%) - през 2017 г., а 4 612 (18.3%) през предходни години. Общо 30 007 души били обвинени през миналата година, показват данните на НСИ. От всички тя 9 663 са осъдени на затвор - или 32.2% от общия брой на обвинените. Условно осъдени са 14 310 лица (47.7%). Съдилищата са освободили от наказателна отговорност 5 011 души (16.7%) Прочетени са присъди \"невинен\" за 718 изправени на съд, а срещу 305 души делата са били прекратени. Най-много са нарушенията на пътя и се увеличават Броят на осъдените с влезли в сила присъди през 2018 г. е 23 973, което е със 7.1% по-малко в сравнение с 2017 година. Тогава те са били 25 800. В сравнение с 2014 г. обаче разликата е значителна - осъдителните присъди, влезли в сила тогава, са 31 849. Осъдените непълнолетни (между 14-17 г.) са 999, или 4.2% от всички осъдени. За сравнение например, през 2017 г. 1152 непълнолетни са получили присъда. А през 2014 г. те са били 1633. През 2018 г. най-голям е броят на престъпленията на пътя, а статистиката показва, че продължават да се увеличават. През 2014 г. те са били 7841, през 2017 г. са стигнали до 8979, а првз миналата са извършени 9259 престъпления на пътя. Сред най-честите престъпления в България са кражбите на автомобили, както и на употребата и разпространение на наркотици. Осъдените за извършването на този вид престъпления са 11 736, или 49.0% от общия брой на осъдените лица. В сравнение с 2017 г. през 2018 г. се наблюдава увеличение както на броя на престъпленията (с 1.8%), така и на броя на осъдените лица (с 1.3%). През 2018 г. са наказани 1 690 престъпления против личността – побои, убийства, изнасилвания и др. Сред тях най-много са телесните повреди – 730 престъпления са разследвани, а 700 души са осъдени. Постепенно намалява броят на осъдените за престъпления срещу ливността. За сравнение, например, през 2014 г. осъдените за побои, изнасилвания и убийства, са били 1526, през 2017 г. - 1 509. а миналата година присъди имат 1 444 души. С осъдителни присъди са завършили делата за 89 убийства (включително и опитите за убийства), като за извършването им са осъдени 98 души. С осъждане са приключили 255 наказателни дела за разврат, а осъдените са 208 души, показва статистиката на НСИ. Наказаните през 2018 г. изнасилвания (включително и опити за изнасилвания) са 63, като за тях са осъдени 65 извършители. За трафик на хора с осъдителни присъди са завършили 112 наказателни дела, а осъдените са 43. Все по-малко осъдени за стопански престъпления От данните на НСИ прави впечатление, че трайна тенденция през годините е значително да намаляват присъдите за престъпленията против стопанстовото, както и тези против дейността на държавни органи, обществени организации и лица, изпълняващи публични функции. През 2014 г. осъдените за престъпления против стопанството (присвояване, неизпълнение на служебни задължения и т.н.) са били 2865. През 2017 г. те са били 2023, а миналата година – 1767 присъди. През 2018 г. с осъждане са завършили 1 307 престъпления против дейността на държавни органи, обществени организации и лица, изпълняващи публични функции, което е 5.2% от всички наказани престъпления. За извършването им са осъдени 1 280 лица, или 5.3% от общия брой на осъдените лица. Незаконното преминаване през граница е най-разпространеният вид сред тези престъпления. За 617 нарушения на държавната граница са осъдени 666 лица, или съответно 47.2% от престъпленията и 52.0% от осъдените за престъпления против дейността на държавни органи, обществени организации и лица, изпълняващи публични функции. В сравнение с 2017 г. е регистриран спад с 23.9% на престъпленията, завършили с осъждане, и с 25.8% на осъдените лица за извършването на този вид престъпления. За 58 незаконни случаи на превеждане през граница са осъдени 81 лица, или 6.3% от наказаните за престъпления против дейността на държавни органи, обществени организации и лица, изпълняващи публични функции.", "date": "2019.07.21", "title": "Осъдените в България през 2018 г. - все по-млади и предимно мъже"}
{"url": "https://www.dnevnik.bg/sviat/2019/07/21/3940399_predizvestenata_pobeda_na_zelenski_shte_napulni_radata/", "text": "Окрилен от силната народна подкрепа, въпреки скромния си дебют като президент, бившият комедиен актьор Володимир Зеленски може да се надява на голяма победа на парламентарните избори на 21 юли в Украйна, които се очаква да вкарат в парламента вълна от депутати, които са новаци в политиката. \"Резултатът е предварително известен. Единственият въпрос е дали партията \"Слуга на народа\" (на Зеленски) ще сформира мнозинството сама или в коалиция с друга формация\", обобщава за АФП социоложката Ирина Бекешкина, директор на фондацията \"Демократични инициативи\". С обещание да \"разбие системата\",  Зеленски срази своя предшественик Петро Порошенк о със 73 процента от гласовете на президентските избори през април. Той залагаше на надеждата за промени в тази бивша съветска република, една от най-бедните държави в Европа, разядена от корупция и жертва на смъртоносен конфликт с проруски сепаратисти. Едва встъпил в длъжност, този  41-годишен бивш комик  и продуцент на шоу програми, без политически опит, разпусна парламента, който беше враждебен към него, и свика предсрочни парламентарни избори, за да се възползва от импулса на победата си, без да чака редовния вот, насрочен за октомври. Въпреки че  Зеленски още не е извършил  нищо революционно, нито е представил подробен план за действие, той се радва на силна народна подкрепа: през юни 67 на сто от украинците казаха, че \"одобряват\" действията му. Бивш комедиен актьор срещу рок звезда Младата партия на Зеленски не намери в редиците си достатъчно кандидати за парламентарните избори и трябваше да ги набира чрез сайта си в интернет. За нея смятат да гласуват между 47 и 50 процента от тези, които вече са решили за кого да пуснат бюлетината, което я нарежда далеч пред съперниците й. От двайсетината съревноващи се партии, три-четири също имат шансове да преминат бариерата от 5 процента: проруската формация Опозиционна платформа (12-14 процента), следвана от прозападните движения \"Европейска солидарност\" на бившия президент  Петро Порошенко  (7-9 процента) и \"Баткившчина\" (\"Отечество\") на бившата министър-председателка  Юлия Тимошенко  (6 процента). Създадена през май от украинската рок звезда Святослав Вакарчук, прозападната партия \"Голос\" (\"Глас\") бързо спечели популярност (4-8 процента). Тези допитвания се отнасят само до половината украински депутати, избирани по пропорционалната система. Другата половина се избира с мажоритарно гласуване в един тур. \"Голос\" и \"Слуга на народа\" стигнаха дотам да изключат досегашните депутати от изборните си листи, като предпочитат експерти, военни или известни личности, често млади и без политически опит. Става дума за безпрецедентна промяна в тази страна, където на политическата арена често господстваха политици, израснали в СССР. \"Вероятно до 75 на сто от избраните депутати ще са новаци\", прогнозира Олександър Сушко, изпълнителен директор на международната фондация \"Ренесанс\" в Киев. Политически лифтинг Колкото и да е безпрецедентен, този политически лифтинг носи огромни политически рискове за младата и бурна украинска демокрация, без да гарантира ускоряване на реформите, смятат анализатори, които се опасяват от липсата на компетентност сред новите депутати и от възможен \"хаос\". \"Твърде голям брой кандидати са напълно непознати. Много е трудно да се предскаже дали ще работят качествено\", посочва Сушко. \"Някои от тях никога не са участвали в гражданския живот и идват от шоу бизнеса\", добавя социоложката Ирина Бекешкина, за която това обновяване, желано от избирателите, представлява и \"опасност\". Светлана Голон, жителка на югоизточния град Запорожия, е настроена философски към тези трудности: \"Когато младите започнат някаква работа, винаги е сложно\". В интервю за АФП, нейният баща Сергий Голон, от своя страна иронизира \"опита\" на сегашните депутати: \"Този парламент е много опитен в краденето и измамите. Договарят се помежду си как да ви преметнат...\" С петгодишен мандат, еднокамарният украински парламент има 450 депутати, 26 от които не може да се попълнят в Крим - полуостров, анексиран през 2014 г. от Русия, и в териториите на изток, контролирани от проруски сепаратисти, където за пет години войната е отнела живота на 13 000 души. В 199-е останали мажоритарни избирателни райони, се състезават над 3000 кандидати. /БТА", "date": "2019.07.21", "title": "Предизвестената победа на Зеленски ще напълни Радата с нови лица"}
{"url": "https://www.dnevnik.bg/sport/2019/07/21/3940858_opasniiat_kvartal_na_futbolnite_talanti_do_koito/", "text": "За децата в Кайлича футболът е спасение, което ги откъсва от тежката действителност чрез силата да възпитава. В един от най-бедните квартали на Кейптаун спортът е необходимост в развитието на младите предвид високите нива на престъпност и бедност. Районът е сред най-опасните в Южна Африка, като за миналата година е имало близо 3500 случая на насилие и престъпления, 192 от които са убийства. Възможностите за образование и заетост са ограничени за младите хора в Кайлича, като голямо внимание се отделя на футбола в опит да се справят с трудностите, разказва Би Би Си. \"Футболът прави чудеса в нашата общност, за да запази момчетата в училище и да ги предпази от улицата. Но все още има бариери за тях в живота\", споделя Думисани Мондондил пред Би Би Си. Той се е заел да развие футбола в района, като всичко започва с футболна му топка, която използвал, за да жонглира. Постепенно е привлечен интересът на много деца, което с общи усилия след 15 години прераства във футболна академия. В момента тя има три юношески и два мъжки отбора. \"Свикнах да живея, дишам, ям и пия с футбола. Използвам го като начин да избегна разсейването и лошите влияния, от които всички сме водени. Никога не сме имали футболни топки, но съм тичал по улиците, ритайки смачкани консерви и събирах найлонови торби, за да ги увия и използвам. Обикновено тухлите ни бяха греди\", разказва 42-годишният Мондондил.      Желанието му е чрез футбола младите да изградят ценностна система, която да им помогне в живота. Това е трудно начинание в Кайлича, а една от причините е корупцията. След голямата еуфория и обещаните проекти от ФИФА покрай световното по футбол през 2010 г. местните все още се чудят къде са отишли средствата. Кайлича има население от близо 400 хиляди души, като 50% от жителите са под 20 години. Младите трябва да се борят с препълнени класни стаи, натиск у дома и среда, оцеляването в която е предизвикателство. Районът е заселен предимно с мигранти, като мнозина търсят препитание в по-богатите части в Южна Африка. Без родителска грижа през голяма част от деня младите са незащитени и се обръщат към зависимости като пушене, пиене и наркотици.      По думите на Мондондил дори футболните агенти ги е страх да припарят до Кайлича. Той се надява, че постепенно това ще се промени в бъдеще. \"Винаги се надявам, че проектът ще създаде лидери и наследство. Да видя как тези момчета стават мъже благодарение на футбола, знам, че си е заслужавало. Ние не преподаваме футбол, а ги учим как да живеят\", допълва Мондондил.", "date": "2019.07.21", "title": "Опасният квартал на футболните таланти, до който агентите нямат достъп"}
{"url": "https://www.dnevnik.bg/razvlechenie/2019/07/21/3940576_posleden_den_za_uchastie_v_igrata_car_luv/", "text": "Новата версия на \"Цар Лъв\" най-сетне тръгна в кината по света и в България, но докато зрителите тепърва ще могат да му се насладят на голям екран, играта на \"Дневник\" и \"Форум Филм България\" приключва в 23:59 ч. днес. Ако все още не сте се включили, имате още няколко часа да го направите. За целта трябва да отговорите на въпроса от второ ниво. Верен отговор ви включва автоматично в жребий за една от осем \"лъвски\" награди, които включват пет двойни билета за \"Цар Лъв\", куфар и два специални комплекта с визията на филма. Ако сте регистриран потребител на  id.capital.bg , може веднага да се включите в  играта , ако не сте - трябва пърно да се регистрирате, но това става бързо. Жребият ще бъде изтеглен на 22 юли и победителите ще бъдат обявени в същия ден на сайта на \"Дневник\". Подробности за правилата и условията за участие може да откриете  тук .", "date": "2019.07.21", "title": "Последен ден за участие в играта \"Цар Лъв\""}
{"url": "https://www.dnevnik.bg/sport/2019/07/21/3940790_po_sledite_na_car_futbol/", "text": "В края на деветнайсети век в България пристига игра, която все още търси себе си. Тази игра все още няма напълно ясни правила, нито стотици милиони почитатели. Но има чар, който ще я превърне в цар на спорта. Футболът е като кутия с бонбони, казва Теодор Борисов. Новата му  книга \"Как Цар Футбол превзе България\"  е най-доброто доказателство за това. На страниците ѝ читателите могат да открият 50 по-малко известни истории за развитието на футбола в България. В интервю за  аудио подкаста \"Виктория\"  Борисов връща слушателите към корените на българския футбол и говори за емоционалната връзка между зрителите и любимия им спорт. Слушайте разговора на Борисов с водещия Петър Георгиев тук или във всяко приложение за подкасти -  Spotify ,  Apple Podcasts ,  Google Podcasts . Преди време Георгиев \"изпита\" българските спортни медии, като се представи за футболист на \"Нюкасъл\". Как и защо го направи -  четете тук .", "date": "2019.07.21", "title": "По следите на \"Цар Футбол\""}
{"url": "https://www.dnevnik.bg/sport/2019/07/21/3940864_grigor_dimitrov_zapochva_v_atlanta_sreshtu_kvalifikant/", "text": "Григор Димитров ще има квалификант за съперник в първия кръг на турнира от сериите АТП 250 в Атланта. Жребият, който беше изтеглен в американския град изпрати бившия №3 в света в долната половина на схемата. Димитров попадна в потока на втория поставен, който е Тейлър Фриц от САЩ. Той почива в първи кръг и ако българинът се справи със своя съперник, ще излезе именно срещу Фриц, който е 30-и в ранглистата. В половината на Димитров в схемата са още Юго Умбер и Джордан Томпсън. Българинът има само едно участие в Атланта, като през 2011 г. отпадна още в първи кръг. Надпреварата в Атланта е първата на твърди кортове за  Димитров . Той падна до №52 в ранглистата. Другите турнири, в които българинът ще участва са Лос Кабос (Мексико), мастърсите в Канада и Синсинати, както и в последния турнир от  Големия шлем US Open . За да влезе в ритъм на твърдите кортове, българинът е избрал да започне с два турнира от сериите АТП 250. В предишните години Димитров избягваше състезанията от най-ниската категория, но Атланта и Лос Кабос му дават добра възможност да опита да върне увереността си. В сезона на твърди кортове той има да защитава 280 точки.", "date": "2019.07.21", "title": "Григор Димитров започва в Атланта срещу квалификант"}
{"url": "https://www.dnevnik.bg/bulgaria/2019/07/21/3940866_komisiiata_za_zashtita_na_lichnite_danni_predvijda/", "text": "Със сигурност ще има санкция за Националната агенция за приходите (НАП) и тя няма да бъде малка. Това съобщи председателят на Комисията за защита на личните данни (КЗЛД) Венцислав Караджов в ефира на Нова телевизия по повод изтичането на лични данни на над 5 млн. българи и фирми от базите данни на НАП след хакерска атака. Комисията има правомощие да глоби НАП с до 20 млн. лв. По думите му ще се вземе предвид и фактът, че в базата на приходната агенция е имало \"взломно влизане\" в системата и многократни опити от хора с умения. Караджов допълни, че този тип нарушения в Европа винаги приключват с много сериозни санкции за администратора. В същото време, според него трябва да бъде отчетено какво е направила НАП за защита на информацията преди и в момента на влизането, смята председателят на комисията. \"Фирмите и публичните организации трябва да се събудят. Те не живеят сами в дигиталния свят. От 2006 до 2019 година много малко е направено за защита на информацията, която се обработва\", коментира Караджов. Той каза, че по закон, публичните органи, които обработват тези данни, трябва и да ги защитават. \"И трябваше да стане тази брутална кражба, за да се разбере, че в България трябва да се полагат усилия за обработване на тези лични данни\", смята Караджов. Според него големият проблем е, че тези данни са източени от националната база на НАП и касаят почти всички българи. \"Те не могат да бъдат заличени, дори и Комисията за защита на личните данни да направи такива предписания\", посочи още шефът на комисията. \"Дори и КЗЛД да издава предписания за заличаване на информацията, на кого да ги издаде? Във всеки един момент всеки, който пожелае, може да ползва тези данни, което обаче е киберпресътпление\", обясни още шефът на комисията. Той смята, че не е възможно с изтеклите данни на хората да се теглят бързи кредити или да се извършват банкови операции, ако тези институции работят по правилата. Венцислав Караджов заяви, че проверката в НАП ще продължи максимум месец и ще започне в понеделник. Председателят на комисията е категоричен, че дори да е имало тестове на системите за сигурност, то те не са били достатъчни и най-вероятно не са спазвани и препоръки. За най-голямото  изтичане на лични данни  от държавна институция в България се разбра в понеделник, когато  анонимни хакери разпратиха до медиите  масив с личните данни на над 5 млн. български граждани и фирми, съдържащи чувствителна информация - ЕГН-та, адреси, банкови сметки, данъчна информация, плащания и справки за доходи, източени от системата на НАП. До момента  има само един обвинен по случая – 20-годишният Кристиян Бойков. Той  бе задържан още във вторник , в сряда миналата седмица прокуратурата му повдигна обвинение, а в четвъртък го смекчи и  реши да го освободи с най-леката мярка  \"подписка\". Бойков вече ходи на работа, а вчера бе засечен от екип на Нова телевизия пред офиса на фирмата, която се занимава с киберсигурност и т.нар. етично хакерство.  Той твърди, че е невинен и се надява  да бъде доказано, че е натопен .", "date": "2019.07.21", "title": "Комисията за защита на личните данни предвижда санкция за приходната агенция"}
{"url": "https://www.dnevnik.bg/sport/2019/07/21/3940495_ima_li_budeshte_pred_jenski_tur_dyo_frans/", "text": "Колоезденето има нужда от дамска надпревара, еквивалент на  Тур дьо Франс . Това каза президентът на Международния колоездачен съюч (UCI) Давид Лапартиен. Според французинът, който оглавява спорта, организацията ще продължи да настоява за създаването на такова състезание. В момента няма женски Тур дьо Франс, като компанията организатор на Тура ASO прави еднодневна женска надпревара La Course. Тя се провежда от 2014 г. насам и преминава през маршрута на един от етапите за мъжете. През 2019 г. La Course включваше 121 км основно през трасето за  индивидуалния часовник в Тура от 13-ия етап . Титлата спечели холандката Мариане Фос, която триумфира и в първото издание преди пет години. \"Еднодневно състезание не е достатъчно за дамите. Ако искаме дамски Тур дьо Франс мисля, че е възможно това да се случи. Ще продължим да настояваме, а в момента водим много дискусии, като според мен е много вероятно да стигнем до споразумение в бъдеще\", каза Лапартиен пред ВВС. Президентът на UCI посъветва организатора ASO да увеличи състезанието до 10 дни, както е в Обиколката на Италия. Дамската надпревара Джиро Роза е 10-дневно състезание, което се провежда в началото на юли. Джиро д’Италия е единствената от трите големи обиколки, които имат многоетапно женско състезание. Вуелтата, която също се организира от ASO има двудневна надпревара, която съвпада с последните два етапа от Обиколката на Испания. От ASO отговарят, че е невъзможно от логистична гледна точка да се направи 10-дневно състезание по време на Тура. Обиколката на Франция е съпътствана от огромна организация, в която само превозните средства са над 5000. Идеята за женски Тур дьо Франс не е нова, след като между 1984 и 1989 се провежда дамска надпревара в няколко етапа. През 1990 г. тя става част от европейския календар, а по-късно спира да се провежда. Организаторът ASO дава за пример Джиро Роза, като италианската надпревара не успява да генерира достатъчно интерес. Състезанието се провежда в началото на Тура и няма телевизия, която иска да го излъчва за сметка на най-престижната колоездачна надпревара в света.      \"Това, което ни липсва е наистина голямо женско състезание като Тур дьо Франс. Мисля, че такава надпревара ще даде тласък на женското колоездене, независимо дали се провежда по време на самия Тур или паралелно с друга надпревара\", добави Лапартиен. От ASO все пак дадоха надежда, обявявайки че работят по проект за многоетапна надпревара. \"Имаме ядро, което работи по такъв проект, но не можем да кажем нищо повече. Отдавна искаме да създадем женско състезание от няколко етапа, но това е невъзможно да се прави по време на Тура\", обясниха организаторите. Френската компания е най-големият организатор на надпревари в колоезденето, като при дамите отговаря не само за La Course, но и за двете най-престижни еднодневни състезания - Лиеж-Бастон-Лиеж и Флеш Валон.", "date": "2019.07.21", "title": "Има ли бъдеще пред женски Тур дьо Франс"}
{"url": "https://www.dnevnik.bg/kultura/2019/07/21/3935667_otkus_ot_nie_decata_ot_gara_berlin_na_kristiane/", "text": "                         Моето семейство бе кликата. Там съществуваше нещо като приятелство, нежност, дори любов. Даже само целувката, когато се поздравявахме, изключително ми харесваше и ми се струваше невероятна. Всеки целуваше другия нежно и приятелски. Баща ми никога не ме е целувал така. Проблеми там нямахме. Никога не говорехме за проблемите си. Никой не обременяваше другия с гадостите вкъщи или на работа. Когато се съберяхме, мизерният свят на останалите преставаше да съществува за нас. Говорехме за музика и дрога. Понякога за дрехи, понякога за хора, сритали задника на ченгеджийското общество. Възхищавахме се на всеки, направил удар, откраднал кола или ограбил банка. След трипа вече наистина се чувствах като останалите в компанията. Хапчето направо беше сензация. Радвах се, че нямах лошо пътуване. Повечето първия път изживяваха хорър. Но аз запазих самообладание. Започнах да вземам трип, когато ми дадяха. За всичко развих съвсем ново разбиране. Отново взех да излизам сред природата. Преди се разхождах с кучето и я преживявах някак през него. Сега дръпвах една лула, когато не бях на хапче. Виждах съвсем различна природа, тя преставаше да бъде такава, каквато бе. Разтваряше се в цветове, форми и звуци, които се отразяваха на настроението ми. Животът, който водех, ми изглеждаше невероятно велик. Минаха няколко месеца, а аз се чувствах щастлива от себе си. В един момент обаче нещата в групата ни зациклиха. Триповете и \"шитът\", т.е. хашишът, вече не ни даваха необходимия тласък. Някак им бяхме привикнали. Да сме на шит или хапче, бе нормалното ни състояние. Не изживявахме нови неща. Веднъж един от кликата дойде в клуба и каза: - Народе, имам нещо съвсем ново, ефедрин. Яката работа. Взех две хапчета ефедрин, ободрително средство, без да знам какво точно пия. Прокарах ги с една бира на екс, тъй като видях един друг да го прави. Не ми беше много лесно, понеже я мразех заради хората, които се наливаха с бира. Изведнъж клубът се наводни с хапчета. Същия ден изпих и един мандаркс, силно сънотворно. А вечерта всичко отново започна да ми изглежда розово и отново обичах всички от кликата. През следващите седмици направихме истинско пътешествие в света на фармацевтичната индустрия. В училище трудностите се трупаха. Тотално престанах да пиша домашни, а сутрин все бях недоспала. Въпреки това ме прехвърлиха в осми клас. С някои предмети като немски и природознание криво-ляво още се справях, тъй като ме интересуваха и държах на тях. Но пък и точно в часовете, в които не се изключвах напълно, имах най-много проблеми. С учителите и с класа. Намирах за отвратителен начина, по който всички се отнасяха помежду си. Спомням си веднъж един голям скандал с учителя, който се опитваше да дискутира с нас опазването на околната среда. Класът беше в тотална апатия. Никой не се интересуваше, понеже не ставаше въпрос за оценки. Оня обаче ми лазеше по нервите, тъй като все се опитваше да заобиколи най-същественото. В един момент избухнах и му се нахвърлих: - Ама какви простотии сте взели да ни разправяте? Какво е това \"опазване на околната среда\"? Ами то започва още с отношенията между хората. На това трябва да се научим първо в това лайняно училище! Че всеки носи някаква отговорност за другия. Не да се опитва да е най-устатият и да се прави на най-якия, само и само да го преметне, или да шикалкави, за да получи по-висока оценка. И изобщо учителите трябва да се научат да виждат нещата и да оценяват учениците както трябва. И т. н. Харесвах този учител, точно затова бях толкова бясна и смятах, че имам право да му крещя. Презирах училището. Липсваше всякакъв личен контакт с учителите. Задружността в класа непрекъснато отслабваше, тъй като всички се пръскаха в различни курсове. На практика основното бе да съсипеш другия. Никой не помагаше, всеки гледаше да е отгоре. Учителите допълнително скапваха учениците, тъй като имаха властта да поставят оценки. А ние дружно се опитвахме да се налагаме над учителите, които бяха по-добродушни. Виждах всичко това, но все пак продължавах и аз да участвам – когато имах причина или просто бях в настроение, пречех в часа. Повечето съученици всъщност ме разбираха само когато викнех някоя простотия, но не и ако се опитвах сериозно да дискутирам защо положението в училище е толкова зле. Но това вече не ме вълнуваше, исках да съм призната само в моята клика, където нямаше лайняно съревнование. Но и там понякога стоях встрани. Участвах по-малко в разговорите. Така или иначе темите бяха все същите: доуп, музика, последният трип, а после цените за шит, ЛСД и различните хапчета на наркосцената. През повечето време бях толкова накована, че изобщо не ми се говореше и исках да бъда сама. Естествено, бях си поставила нова цел. Тя се казваше \"Саунд\". \"Саунд\" беше дискотека на \"Гентинерщрасе\" в \"Тиргартен\"1. Из целия град имаше налепени плакати \"Саунд – най-модерната дискотека в Европа\". Хората от кликата често ходеха там. Но пускаха едва след шестнайсет години. А аз тъкмо бях станала на тринайсет. Боях се, че няма да ме пуснат, докато не ги навърша, макар междувременно да бях фалшифицирала рождената дата в ученическата си карта.  Знаех, че сцената е в \"Саунд\". Там можеше да си купиш всичко. От шит – през мандракс и валиум – до хероин. Там трябва да са яките типове, мислех си. Направо беше място-мечта за мен, малкото девойче, което снове непрекъснато между \"Рудов\" и \"Гропиусщадт\". Представях си \"Саунд\" като истински палат. Тук блясък, там блясък. Умопомрачителни светлинни ефекти. Най-яката музика. И задължително най-умопомрачително яките типове. На няколко пъти бях планирала да отида с останалите, но никога не се получаваше. Най-накрая с Кеси съчинихме гениален план. Съботата аз щях да кажа, че искам да спя у тях, а тя щеше да каже на майка си, че ще спи у нас. Двете майки веднага се вързаха. С нас щеше да дойде още една приятелка на Кеси. Беше малко по-голяма от нас и се казваше Пеги. В събота се срещнахме у Пеги. Изчаквахме да дойде приятелят й Миша. Пеги важно ми обясни, че той бил на \"ейч\", тоест на хероин. Бях много любопитна да се запозная с него. Официално не познавах истински наркоман. Когато Миша дойде, бях изключително впечатлена. Той някак беше още по-куул от типовете в кликата. И разбира се, веднага получих комплекс за малоценност. Тоя фиксер се държеше с нас изключително снизходително. Замислих се за пореден път, че съм само на тринайсет и този наркоман е твърде напред, твърде голям за мен. Почувствах се изостанала. Впрочем няколко месеца по-късно Миша вече не бе между живите. Качихме се на метрото и слязохме на \"Курфюрстенщрасе\"2. По онова време за мен това си беше дълго пътуване. Чувствах се далече от дома. Кръстовището на \"Курфюрстенщрасе\" и \"Потсдамерщрасе\" изглеждаше доста гадно. Насам-натам се влачеха момичета. Естествено, нямаше как да знам, че проституират на улицата. Тътреха се и някакви типове. Пеги ме светна, че били дилъри. Ако в този момент някой ми беше казал, че съвсем скоро почти всеки ден щях да вися на тази мръсна отсечка от \"Курфюрстенщрасе\", щях да го помисля за луд.  Влязохме в \"Саунд\". И още с влизането ме порази като гръм. Мястото изобщо не отговаряше на това, което си бях представяла. \"Най-модерната дискотека в Европа\" представляваше мазе с нисък таван. Шумно и мръсно. На дансинга всеки изтрещяваше сам за себе си. Отсъстваше какъвто и да е било контакт между хората. Беше изключително спарено. Един вентилатор едва успяваше да разбие залежалия въздух. Седнах на една скамейка и не посмях да се докосна повече до нищо. Имах чувството, че другите се вторачват в мен, защото виждат, че не съм за там. Във всеки случай бях тоталният аутсайдер. Кеси обаче веднага се включи. През цялото време обикаляше насам-натам и заглеждаше готините момчета. Заяви, че досега не била виждала толкова пичове на едно място. Аз седях като зеленчук. Останалите носеха някакви хапчета и пиеха бира. Не исках нищо. Цялата нощ се държах здраво за две чаши прасковен сок. Искаше ми се да си тръгна, но нямаше как, защото нали майка ми мислеше, че съм в Кеси. Чаках единствено да стане пет сутринта и барът да затвори. По едно време ми се искаше майка ми да ме е разкрила, да се появи тук отнякъде и да ме отведе вкъщи. После съм заспала.  Другите ме събудиха в пет. Кеси каза, че отивала с Пеги у тях. Никой не се погрижи за мен. Сама тръгнах по \"Курфюрстенщрасе\" към спирката на метрото. Във влака беше пълно с пияници. Доповръща ми се. От доста време вече не се радвах особено, когато влизах у нас и виждах майка ми да излиза от спалнята, за да ме посрещне. Казах й, че Кеси се е събудила много рано и аз съм си тръгнала, за да мога да се донаспя на спокойствие вкъщи. Взех двете си котки и се сгуших в леглото. Преди да заспя, си помислих: \"Кристиане, това не е твоят свят. Оплиташ конците\". Когато се събудих следобед, още ми беше зле. Имах нужда да поговоря с някого за преживяванията си. Знаех, че никой от кликата не би ме разбрал. За случилото се можех да разговарям само с майка си. Но не знаех как да започна.  - Виж, мамо, чакай да ти кажа, снощи бяхме с Кеси в \"Саунд\" – казах, а тя ме погледна изумена. – Да, всъщност никак не беше зле, огромно нещо, имат дори кино. Майка ми отправи веднага типичните упреци. Чаках въпросите. Но тя не попита почти нищо. Отново беше под стрес в онзи неделен следобед – домакинство, приготвяне на храна, проблеми с Клаус. Не й трябваха още нерви в един дълъг и безсмислен разговор с мен. А може и да не е искала да знае всичко толкова точно. Нямах куража да продължа. А и не бях съвсем сигурна, че го искам. В онзи период изобщо не бях сигурна в нищо. Живеех съвсем подсъзнателно, според настроенията си. Никога не мислех за другия ден. Не си правех планове. А и какви планове? У нас никога не се е говорело за бъдещето. През следващия уикенд Кеси трябваше да спи при мен – заради лъжата пред майка ми. И действително се довлачихме до нас. Тя беше тотално изчаткала. На хапче. Аз също бях взела половин трип, но владеех положението. Кеси стоеше насред улицата пред нас и намираше за страшно велико да гледа как две светлини се приближават към нея. Наложи се да я изтегля, за да не я прегази колата. Веднага я тикнах в моята стая. Но, естествено, майка се домъкна след нас. Когато застана на вратата, двете с Кеси видяхме една и съща изкривена картинка – че тя е прекалено дебела, за да мине през касата на вратата. Двете избухнахме в смях и не можехме да се спрем. Виждах майка си като дебела добродушна ламя с втъкната кост в косата. Заливахме се от смях, а майка съвсем безгрижно започна и тя да се смее с нас. Сигурно ни е помислила за две глупави тийнейджърки. Кеси започна да ме взема почти всяка събота в \"Саунд\" и аз отивах, защото иначе не знаех какво да правя в събота вечер. Постепенно привикнах към дискотеката. Казвах на майка, че ще ходим в \"Саунд\" и тя ми разрешаваше да оставам до последното метро. Няколко седмици нещата вървяха добре - до един съботен следобед през 1975 г. Искахме да сме навън цялата нощ и вкъщи отново бяхме излъгали, че ще спим при приятелката си. Това още минаваше, тъй като майка ми нямаше телефон и нямаше как да ни проверяват. Първо отидохме до \"Къщата в центъра\" и обърнахме две бутилки вино. После натъпкахме една адска лула. Кеси шибна и няколко хапчета ефедрин; по едно време взе да реве. Познато ми беше. След ефедрин се случва понякога да те удари на съвест. Но когато Кеси изчезна нанякъде, взех да се притеснявам. Подозирах къде е и тръгнах към метрото. Лежеше на една пейка и спеше пред купчина пържени картофи в краката си. Преди да успея да я събудя, дойде метрото. От него слезе майка й. Работеше в сауна и се прибираше в десет. Гледа тя дъщеря си, която трябваше да е на леглото у нас. И както Кеси си спеше, й обърса три шамара по двете страни. Изплющяха високо и ясно. Кеси повърна. После майка й я стисна за ръката като същински полицай и я завлачи към тях. Шамарите в метрото на \"Вуцкиалее\" вероятно спестиха много неща на Кеси. Без тях тя сигурно още преди мен щеше да потъне в наркосцената, да започне да проституира и да не положи матура. Във всеки случай й забраниха да се вижда с мен и изобщо да излиза вечер. Това първоначално ме направи самотна. Кликата от \"Къщата в центъра\" вече не ми даваше кой знае какво. През седмицата ходехме в клуба. Но просто не можех да си представя уикендите без \"Саунд\". Все повече харесвах \"Саунд\" и хората там. Те бяха моите звезди. Бяха много по-яки от типовете, които никога истински нямаше да излязат от \"Гропиусщадт\". С парите постоянно бях на червено. Кеси винаги получаваше по сто марки джобни за месеца, които харчехме за трева и хапчета. Затова трябваше да ги изкопавам отнякъде или да крада. Наложи се да ходя сама в \"Саунд\". Петък следобед влязох в аптеката и си купих една опаковка ефедрин за 2,95 марки. Не беше необходима рецепта. Вече не вземах по две хапчета, а по четири-пет. На път се отбих в \"Къщата в центъра\", изпросих си една лула и влязох в метрото прекрасно дрогирана. Не мислех за Кеси; изобщо не мислех за миналото – какво е било. Просто бях тук. Плъзгах се в един прекрасен омаен свят. В метрото се кефех как на всяка спирка се качват нови хора, които се виждаше, че са тръгнали към \"Саунд\". Адски елегантни, дълги коси, ботуши с десетсантиметрови токове. Моите звезди, звездите на \"Саунд\". Изобщо не ме беше шубе, че отивам сама. Страшно се бях изчаткала. Лулата в клуба беше епична. На стълбищата в \"Саунд\" се сблъсках с някакво момче. То ме погледна и нещо ми каза. Стори ми се адски готин. Висок, слаб, дълга руса коса, невероятно спокоен. Взехме да си бъбрим още на стълбите. Тотално бях на черешата. С всяка следваща дума се разбирахме по-добре. Падахме си по една и съща музика и дори преживяванията ни с ЛСД бяха сходни. Казваше се Атце. Бе първото момче, което намирах за съвършено. Влюбих се в него още същата вечер. Бях влюбена за първи път в живота си.", "date": "2019.07.21", "title": "Откъс от \"Ние, децата от гара \"Берлин\"\" на Кристиане Фалшерино"}
{"url": "https://www.dnevnik.bg/v_pamet/2019/07/21/3940872_pochina_bugi_barabata/", "text": "На 58-годишна възраст почина музикантът и радиоводещ Марио Събев, по-известен като Буги Барабата, съобщиха колегите му от радио Z-Rock. Той е основател на \"Бараби Блус Бенд\", автор на множество култови парчета, съавтор на песни на Васко Кръпката и Георги Минчев.", "date": "2019.07.21", "title": "Почина музикантът Буги Барабата"}
{"url": "https://www.dnevnik.bg/sport/2019/07/21/3940874_cska_tursi_spasenie_s_naznachenieto_na_ljupko_petrovich/", "text": "Люпко Петрович е новият треньор на ЦСКА, съобщиха от клуба. Легендарният сръбски специалист застава начело на тима вместо Добромир Митов, който става негов помощник. Червените реагират часове след  загубата от \"Черно море\"  на \"Българска армия\", която разтърси клуба. \"Досега опитният специалист имаше ролята на консултант в клуба, но от днес ще ръководи мачовете, тренировъчния процес и всичко, свързано с подготовката на червените като наставник. Добри Митов ще продължи работата си в щаба като помощник, заедно с досегашните си колеги Милош Крушчич, Ивайло Станев, Ивайло Петров и Кирил Динчев\", съобщиха червените. Петрович започна работа на \"Армията\" през декември миналата година, когато стана консултант на треньорския щаб. След сезона ЦСКА гласува доверие на Добромир Митов, а Петрович остана да му помага. Сега обаче се предприема рокада. \"Проведохме сериозен разговор с играчите. Най-важното в този момент е отборът да заиграе като колектив. Футболистите трябва да осъзнаят, че от подобна ситуация се излиза, ако са задружни и си помагат на терена. Който се мисли за звезда, не тича, не се бори и не се раздава на терена, няма да играе. Играчите да не мислят за себе си, а да защитят честта на клуба и да се отблагодарят на публиката за подкрепата. Труден момент за всички, който ще се преодолее само с победи и по-добри игри и резултати. Затова обаче ще трябва дисциплина във всички аспекти и най-вече - голямо сърце за предстоящите трудни битки\", бяха първите думи на Люпко Петрович. След загубата в събота главният мениджър на тима  Стойчо Стоилов  обясни, че мерки ще се предприемат. \"Оправдания много могат да се измислят. Въпросът е, че ние сме си виновни сами и всеки ще си понесе отговорността\", заяви Стоилов. ЦСКА е третият български отбор, на който Петрович ще е треньор. Той направи \"Левски\" шампион през 2011 г., а след това работеше в \"Литекс\", с който спечели Купата на България през 2004 г. От тогава останаха добрите отношения между треньора и Гриша Ганчев. Той беше начело на оранжевите в още два периода 2005-07 и 2015 г. Петрович се завърна в \"Левски\" за кратко през 2016 г., но напусна със скандал. Тогава сърбинът обяви, че няма да работи за други отбори в България.", "date": "2019.07.21", "title": "ЦСКА търси спасение с назначението на Люпко Петрович"}
{"url": "https://www.dnevnik.bg/sviat/2019/07/21/3940529_kitaiski_kameri_vse_oshte_paziat_amerikanski_bazi/", "text": "Само след няколко седмици трябва да влезе в сила забрана федерални структури в Съединените щати да купуват китайско оборудване. Камери за видеонаблюдение обаче все още се използват в много американски бази според официални документи, пише \"Файненшъл таймс\". \"Хиквижън\" - 42% собственост на китайското правителство - са сред компаниите, прочули се с продажби на китайска технология за наблюдение в Африка и на други континенти, но и в Синцзян, където значителна част от населението са уйгури. Не само там се използват камерите им - това се случва и във военновъздушната база \"Питърсън\" в Колорадо, където са Американското военновъздушно-космическо командване (NORAD) и централата на Космическото командване на военновъздушните сили. Хиляди камери За камери на \"Хиквижън\" базата е изхарчила 112 хил. долара през 2016 г. Според неин говорител те не са свързани с най-основното ниво на сигурност, нито с класифицираните зони, не са свърани и с интернет или мрежите на военновъздушните сили. Базата планира да оцени и \"замени\" системите. Изследователска база на военноморските сили в Орландо също има такива камери - за 4000 долара. Сделката е станала след приемането на закон, забраняващ на федералните агенции да купуват телекомуникационно и видеооборудване от \"Хиквижън\" и други две китайски, \"Дахуа\" и \"Хитера\". И тези камери не са свързани с интернет, обясняват от базата. \"Хиквижън\" продава камери и на полицейски управления в Масачузетс, Колорадо и Тенеси. Само в полицията на Мемфис (Тенеси) има 1500. Държавният департамент пък купува радиочасти на \"Хитера\" за посолството си в Гватемала. Това е станало след закона, забраняващ покупка на такава техника, а камерите според армейски документ са предпочитани за обучение на специалните сили, тъй като се използват много от \"Ислямска държава\". \"Форт дръм\", купил камери на \"Хиквижън\" за 30 хил. долара през 2018 г., също отказва да коментира. Компанията от своя страна изрази \"разочарованието си\" от закона, написан \"набързо без достатъчно доказателства или разследване\". Втори по пазарен дял Основна причина за този бум е цената - от 2010 г. насам \"Хиквижън\" навлиза на пазара на средства за наблюдение в САЩ, като предлага евтини алтернативи на \"Аксис\" и \"Бош\". Към 2016 г. вече е вторият най-голям доставчик на такова оборудване с 8.5% от пазар. По-голям тогава е делът само на \"Аксис\" с 11 на сто според IHS Markit. Малкият бизнес полицията, изглежда, са най-големите клиенти. Заради същия закон, гласуван миналата година, федералните агенции не да могат да купуват и от \"Хуауей\". Сега много институции в САЩ са под натиск да преминат към алтернативи. В резултат на закона през 2018 г. бе отбелязан първият спад в продажбите на \"Хиквижън\" в САЩ. Акциите поевтиняха с 20%, откакто законът бе обявен. Техниката на китайската компания обаче създава още един проблем - тя невинаги може да бъде проследена. Някои американски марки имат споразумение с компанията, като използват нейно оборудване, но го преопаковат и продават със собствените си марки. Законът не забранява изрично да се купуват такива продукти, но проблемът с тях е, че софтуерът може да бъде променен от китайската компания, която изпраща обновления на препродаващите компании.", "date": "2019.07.21", "title": "Китайски камери все още пазят американски бази"}
{"url": "https://www.dnevnik.bg/sviat/2019/07/21/3940876_british_eurueiz_spria_poletite_si_do_kairo_zaradi/", "text": "Авиокомпанията \"Бритиш еъруейз\" спира за седем дни полетите си до египетската столица Кайро. Причините са свързани с повишен риск от терористично нападение срещу авиацията, съобщи \"Франс прес\". Пасажерите на лондонското летище Хийтроу, които трябваше да излетят за Кайро, бяха изненадани, че полетът им е отменен. Те коментират, че нямат информация за алтернативни полети и са притеснени. Решението на \"Бритиш еъруейз\" е свързано с мерки за сигурност, но авиокомпанията не уточнява какви са те. \"Постоянно преразглеждаме мерките си в областта на сигурността във всички летища по света и спряхме полетите към Кайро за седем дни като предпазна мярка с цел извършването на по-задълбочена оценка\", се казва в изявление на британската компания. На страницата на британското външно министерство се отправя предупреждение към пътуващите към Египет за \"повишен риск от терористично нападение срещу авиацията\". Лондон съветва да се избягват всички полети освен най-наложителните към или от курорта Шарм ел Шейх. \"Въведени са допълнителни мерки за сигурност за полетите от Египет към Великобритания\", добавя британската дипломатическа служба. \"Много вероятно е терористи да се опитат да извършат атентат в Египет и вероятно имат намерение и възможност да нападнат самолети\", предупреждава външното министерство. Най-голямата опасност е на полуостров Синай, но \"терористите са активни и в континентален Египет, включително в столицата\", пише още в съобщението. Германската авиокомпания \"Луфтханза\" също отмени полетите си до Кайро, но само за вчера, а днес те вече са възстановени. Египетските власти съобщиха, че са в постоянен контакт с британското посолство и с представителството на \"Бритиш еъруейз\" в Кайро. Освен това Египетските авиолинии пускат допълнителни полети към Лондон.", "date": "2019.07.21", "title": "\"Бритиш еъруейз\" спря полетите си до Кайро заради опасност от атентат"}
{"url": "https://www.dnevnik.bg/photos/2019/07/21/3940856_fotogaleriia_statuite_ojiviavat_v_belgiia/", "text": "В центъра на град Марш ан Фамен в Белгия се провежда оригинален уличен фестивал. Повече от 100 статуи \"оживяват\" по пешеходните зони, улици, паркове, градини, площади за един уикенд в града. Жива статуя е човек - артист, който прави на улицата шоу на живо, имитирайки статуя.", "date": "2019.07.21", "title": "Фотогалерия: Статуите оживяват в Белгия"}
{"url": "https://www.dnevnik.bg/gradska_sreda/2019/07/21/3940613_prazen_postament_chaka_ot_2001_g_do_dnes_skulptura_na/", "text": "От години празен постамент за паметник посреща гостите на София, идващи от летището по бул. \"Брюксел\" към бул. \"Цариградско шосе\". Върху него е било планирано да се постави бронзова фигура на Диоген, дело на скулптора Вежди Рашидов. На въпрос на \"Дневник\" защо още не е поставена от Столичната община обясниха, че проектът, наречен \"Ключът на София\", е замразен. Инициативата била на Рашидов още от 1998 г., а на 19 март 2001 г. по предложение на кмета Стефан Софиянски Столичният общински съвет гласувал тя да се реализира. Проектът тогава получил одобрението на проф. Валентин Старчев. \"Сега е замразен, но не е отменян от общинския съвет\", уточниха от пресцентъра на общината днешния статут на празния постамент. Вежди Рашидов, запитан от \"Дневник\" защо скулптурната му композиция още не е поставена върху постамента, обясни: \"Паметникът отдавна е готов, висок е 22 метра и чака да бъде поставен. Който го е възложил този паметник, той да отговаря защо не е поставен. През 2001 година беше посрещането на Милениума, на ХХI век, и затова го направих. Но Иван Костов спря монтирането му и аз оттогава се зарекох повече паметници в България да не правя!\" През 2001 г. Рашидов обяснява пред \"Дневник\", че мястото на паметника между два булеварда не е избрано случайно - \"летището е символ на света, кръстовището е символ на мястото, което заема България между Европа и Азия\". Идеята на общинарите тогава била пред паметника \"Ключът на София\" да се посрещат официални делегации и да им се връчва ключът на София. Срокът за завършването на монумента бил наближаващият тогава 50-и рожден ден на Рашидов - 14 декември 2001 г. Парите за изграждането му трябвало да се съберат с дарителска кампания под патронажа на Софиянски.", "date": "2019.07.21", "title": "Празен постамент чака от 2001 г. скулптура на Вежди Рашидов"}
{"url": "https://www.dnevnik.bg/sport/2019/07/21/3940888_krasen_kralev_tova_e_posledno_preduprejdenie_da_se/", "text": "Действията на държавата и намесата във футболните въпроси дават последен шанс съдийството да се изчисти от съмнения. Така смята министърът на спорта  Красен Кралев  след поредицата от срещи преди началото на футболното първенство. Кралев говори за срещите на футболните съдии с  вътрешния министър Младен Маринов , както и президентите на клубове с премиера Бойко Борисов. Министърът на спорта обясни отсъствието си от  срещата при премиера  с това, че е бил в отпуска. \"За първата среща бях в отпуска. Обадиха ми се в последния момент, защото премиерът беше възложил на колегата Маринов да организира тази среща. За втората среща с реферите – така е преценил министър Маринов, така е организирал срещата. Винаги съм готов да дам мнение, защото смятам, че познавам материята може би най-добре от всички колеги в правителството\", каза Кралев в предаването \"Код спорт\". Според него трябва да се обсъди и кой ще пази съдиите от Съдийската комисия. \"Имайки опита и познанията от годините, когато съм бил във футбола, най-големите проблеми идват от Съдийската комисия, а не от собствениците на клубовете. По-рядко се получава директно обаждане от собственика на клуба, отколкото през комисията.\" Попитан дали срещата е повече ПР акция, или ще има реални действия, министърът отговори така: \"Мисля, че ще има СРС-та, ще има наблюдение върху този процес. Достатъчно ясно беше отправено предупреждението и от страна на премиера Борисов, и от страна на министър Маринов. Всичко е ясно, който разбрал, разбрал. Оттам нататък да не се сърдят, ако се докаже някаква намеса и влияние. Това е последно предупреждение, за да се изчисти съдийството от всякакви съмнения. По време на цяло първенство може да проследиш в чия полза се бърка най-често. Това не е изкоренено никъде в света, въпросът е да се минимализира и да се възвърне доверие към феърплея в родния шампионат.\" Година преди олимпийските игри в Токио Кралев пожела да не прави прогнози, тъй като \"когато тръгваме с голяма кошница, обикновено се връщаме с празна такава\". \"Няма да е сериозно, ако кажа някакви цифри. Виждаме, че в 10-12 спорта нещата са много добре, има още 2-3, в които работят при младите, въпреки че нямат успехи при мъже и жени. Но дават заявка за много добро представяне в следващия олимпийски цикъл. Около 15 спорта в България наистина са запретнали ръкави и работят здраво и професионално. Там можем да очакваме сериозни резултати\", завърши министърът.", "date": "2019.07.21", "title": "Красен Кралев: Това е последно предупреждение да се изчисти съдийството от съмнения"}
{"url": "https://www.dnevnik.bg/sviat/2019/07/20/3940300_biznesmen_ot_rusiia_vliiae_na_izbora_na_britanski/", "text": "Един от най-големите донори на британската Консервативна партия, дошлият от Русия и създал връзки на най-високо ниво в Кремъл бизнесмен Александър Темерко, брои фаворита за бъдещ премиер Борис Джонсън за един от приятелите си. Днес, дни преди да бъде обявен наследникът на Тереза Мей, той е влиятелна фигура в британската политика, дарил над милион лири на консервативни политици и обградил се с влиятелни фигури сред торите, а това буди притеснения в част от британския парламент. Това разказва \"Ройтерс\" за Темерко, представящ се като предприемач, противник на Брекзит и руски дисисент. В над половин дузина разговори с агенцията в последните три години Темерко разкрива поддръжката си за Брекзит, връзките си с действащи и бивши представители на службите, а и за отношенията си с Джонсън, въпреки че той не е сред получилите дарения. Бизнесменът с британско гражданство от 2011 г., който нарича Джонсън \"Саша\" (умалително, с кото и двамата се обръщат един към друг, тъй като Александър е действителното първо име и на британския политик), обаче работи с консерватори, които са близки съюзници на фаворита за премиер в парламента. В един от разговорите миналия февруари Темерко казва, че е участвал в опит на консерватори хардлайнери от т. нар. Европейска изследователска група да отстранят Мей през декември 2018 г., след 3 години неуспех в излизането на Обединеното кралство. Високопоставен източник от торите твърди, че Темерко е бил \"в голяма степен зад опита\" за отстраняване на Мей, подала оставка. Председателят на групата Джейкъб Рийс Мог твърди, че Темерко \"няма формална или неформална\" връзка групата, но добавя в отговор до \"Ройтерс\", че не би могъл да говори за връзките му с отделни членове.      Руските връзки \"Много повече положителни, отколкото отрицателни\" неща той намира и у Николай Патрушев, който оглавява руския Съвет за сигурност и който е един от най-близките съюзници на Путин, след като дълги години оглавява Федералната служба за сигурност (ФСБ, бившето КГБ).\" Според Леонид Невзлин, някога партньор на Темерко в \"Юкос\", той е имал дългогодишни връзки със служлите. Невзлин отказва да каже дали тези връзки още са активни, но обяснява, че ръководството на \"Юкос\" го е довело в борда заради \"няколко проекта и контактите му по върховете на ФСБ и Министерството на отбраната\" и заради факта, че добре познава Патрушев. Самият Темерко е казал тази седмица за \"Ройтерс\", че ролята му в \"Юкос\" надхвърля връзките с министерството – става въпрос за контакти с цялата руска държава. Тези със службите обаче са били \"формални\", а не \"лични\" и не продължават и днес. Прессекретарят на Кремъл казва: \"Не познаваме този господин.\" Попитан за противоречията в позицията за Брекзит, Темерко обяснил тази седица, че възгледите му се променили с времето. Обяснява, че смятал за нуждо Мей да е по-гъвкава в преговорите с Евросъюза и затова се присъединил към опита за отстраняването ѝ. В последните седмици Темерко, изглежда, се дистанцира от приятеля си Борис Джонсън. През юни каза за \"Дейли телеграф\", че вече подкрепя Джереми Хънт, съперника му, заради готовността на Джонсън да изведе Великобритания от ЕС без сделка. В публикация в \"Хъфингтън пост\" на 3 юли той призова торите да отхвърлят \"приказката\", предлагана от \"забавния рус човек\". Няколко месеца по-рано, през февруари, той казва на същия репортер на \"Ройтерс\": \"Джереми е много опасен. Наистина е в центъра, много е умен, човек на системата.\" Не е известно между двамата да има връзки, били те чрез финансиране или общи съюзници.      \"Ройтерс\" отбелязва, че публикуването на портрета съвпада с притесненията на някои депутати за евентуална руска намеса в британската демокрация и призиви за разследване дали е имало такава в референдума за Брекзит. Лейбъристкият депутат Бен Брадшоу намира откритията на \"Ройтерс\" за \"изключително обезпокоителни\". По думите му е нужна \"пълна увереност\" че близките връзки между консерватори и руски бизнесмени с връзки с руския президент Владимир Путин не са податливи на операции на Кремъл. Високопоставеният консерватор, запознат с усилията на Темерко да отстрани Мей, казва, че някои членове на партията са се дистанцирали от него в последните месеци заради опасения за руските връзки. Други като Джонсън обаче \"остават близки\". Данни на избирателната комисия сочат, че Темерко и свързани с него британски компании са направили дарения на 11 отделни депутати, сред които и Брандън Люис, председател на партията. Помогнал е да се финансират още 27 местни клона на партията в райони в северна Англия, Уелс и Лондон, където торите са спечелили. Няма данни да е предоставял средства на Джонсън или на неговия избирателен район, а и тази година дейността му постепенно е намаляла. През февруари 2019 г. той казва за \"Ройтерс\", че ако Брекзит не се осъществи, \"времето на традиционните партии ще приключи\", \"старата система ще бъде унищожена\", а приятелят му Джонсън може да поведе ново движение за Брекзит. Според \"Ройтерс\" това напомня за интервюто на Путин за \"Файненшъл таймс\" през юли – тогава той нарече либералната идея изчерпана и обяви възхода на националистическите и популистки движения в Европа и САЩ. От Русия до Лондон Възходът на Темерко е през 90-те години, в руската оръжейна индустрия. Трима бивши бизнес партньори – сред тях Невзлин и бивш руски разузнавач – казват, че той се е сближил със службите по времето, когато той е оглавявал държавна комикия за дейността на армията, а и по-късно, като глава на вече несъществуващата държавна \"Русское оружие\". Близък е с Павел Грачов, министър на отбраната в началото на 90-те. Пред \"Ройтерс\" се хвали, че за него работят генерали с три и четири звезди. През 1999 г. влиза в борда на \"Юкос\" на Михаил Ходорковски. Казва, че му е помогнал да спечели договор за доставка на петрол за руската армия. Според бивш бизнес патньор Темерко, ръководил опита за изграждане на петролопровод до Китай, е пътувал с представители на \"Юкос\" в чужбина и е познавал \"руските посланици и консули във всяка страна\". Арестът на Ходорковски през 2003 г. превръща Темерко в единствения акционер на \"Юкос\", останал, за да преговаря с Кремъл – останалите бягат. За \"Ройтерс\" разказва, че отношенията с Кремъл, даващи му неприкосновеност, му позволили да преговаря за освобождаването на Ходорковски и начини за запазване на компанията директно с тогавашния заместник-ръководител на администрацията (днес директор на \"Роснефт\") Игор Сечин. Връзките му дори веднъж го отвели (по думите му) на заседание на Съвета за сигурност на Русия, оглавяван от Путин. Нови приятели Темерко също напуска Русия и пристига във Великобритания през 2005 г. - представя се за беглец от политически мотивираното превземане на \"Юкос\" от държавата. Срещу него има обвинения, че е измамил \"Роснефт\", но той твърди, че случаят е свързан с кампанията срещу \"Юкос\". Съд в Лондон отхвърля руската молба за екстрадицията му през декември същата година и това му създава образ на руски дисидент, а с това – и на доверен партиен донор. Пет години по-късно си проправя път към върховете на Консервативната партия, докато на власт е Дейвид Камерън. Руски финансист и активист на партията обяснява, че торите търсели по това време нови източници на приходи след кризата от 2008 г. По-късно, на търг през 2013 г., Темерко плаща 90 хил. лири за бронзов бюст на Камерън, с когото агенцията не успява да се свърже. След година назначаването му от местния клон на партията като вицепрезидент на активистка организация на торите в Лондон и Уестминстър му увеличава възможността му да общува с най-високопоставените консерватори. Влиза и в клуб за донори, даващ достъп до премиера и други министри срещу членски внос от 50 хил. годишно. През последните три години се хвали, че е изиграл важна роля на много избори по време, когато битката на торите е била за всеки глас. Казва, че е финансирал 40 депутати на предишни избори заедно с производителя на стомана OGN (на който е бил директор, но който в момента е в процедура по ликвидация) в североизточната част на страната. Обяснява, че е довел и поддръжници от \"източноевропеското малцинство\" на Великобритания. \"За\" и \"против\" Брекзит Публично Темерко е заявявал, че е против Брекзит, защото той ще навреди на бизнес интересите му във Великобритания – по-конкретно на Aquind, управлявана от него фирма, разработваща подводна електрическа връзка с Франция. Дарявал е и средства на депутати, участвали в кампанията за оставаен, но поне двама консерватори, близки до него, играят важна роля в другата кампания преди референдума през юни 2016 г. Един от тях е оперативно ръководещият кампанията на Джонсън Джеймс Уортън, който е и съветник на заплата при Aquind. Това е и човекът, предложил първия законопроект за референдум през 2013 г. Даренията за Уортън между 2013 и 2015 г. са 25 хил. лири. \"Ройтерс\" определя сумата като \"относително голяма за отделен британски депутат\" и според агенцията тя помага за финансиране на кампанията му за вота през 2015 г. Уортън е е коментирал информацията.      Мартин Каланан, заместник-министърът за Брекзит, служи в борда на Aquind от май 2016 г. до юни 2017-а, момента, в който влиза в правителството. Каланан също не е коментирал. Но през юли, малко след референдума, Темерко се вълнува в разговора с \"Ройтерс\" от възможността Джонсън (тогава най-влиятелен в кампанията за напускане) да поведе Брекзит. По думите му \"членството в партията ще се увеличи\", ако \"Борис\" спечели. Описва вота за напускане като \"революция срещу бюрокрацията\". В същия разговор твърди, че \"група източноевропейски бизнесмени\" са помогнали Джонсън да премине на страната на кампанията за напускане през февруари 2016 г., след като дълго е раздвоен. Бившият министър на отбраната Гавин Уилямсън (също отказал да коментира), описван от Темерко като \"добро хлапе\", помага кампанията на Джонсън да спечели подкрепата на колеги в парламента и да го доведе до балотажа с участието на 160 хил. членове на торите. Като \"приятел\" Темерко описва и политическия стратег сър Линтън Кросби, чиято фирма CTF даде на Джонсън заем от 20 хил. Лири и дарение от 3000 миналата година. Съосновател на същата компания, Марк Фулбрук, е изпълнителният директор на кампанията. \"Не зная кой е Темерко\" Бизнесменът обяснява, че дните му на играч в Москва са отминали и там е персона нон грата, особено след призива Великобритания да доставя оръжия на Украйна. Твърди, че в Кремъл го смятат \"враг\" и за човека, насочил британското правителство срещу Москва. Прессекретарят на Кремъл Дмитрий Песков казва, че не може да коментира, защото не познава Темерко. Сред контактите му обаче има поне един влиятелен руски бизнесмен – Андрей Гуриев, който ръководи руския гигант за торове \"Фосагро\". Имението му \"Уитънхърст\" в северен Лондон е второто най-голямо след Бъкингамския дворец. Темерко го нарича \"добър човек\", \"мил\" и \"спортист\". Гуриев отказва коментар.", "date": "2019.07.21", "title": "Бизнесмен от Русия влияе на избора на британски премиер"}
{"url": "https://www.dnevnik.bg/photos/2019/07/20/3940688_fotogaleriia_fermata_na_habsburg_vleze_v_svetovnoto/", "text": "Конезаводът Кладруби в Чехия развъжда коне за кралска служба от 1500 година, откогато лъскавите си сиви жребци са символ на властта на Хабсбургите. Сега конефермата е обявена от ЮНЕСКО за обект на световното културно наследство и е призната за една от водещите европейски институции за развъждане на коне.", "date": "2019.07.21", "title": "Фотогалерия: Конеферма влезе в световното наследство на ЮНЕСКО"}
{"url": "https://www.dnevnik.bg/istorii_na_denia/2019/07/21/3940880_nai-komentiranoto_v_dnevnik_resheniia_na_donald_trump/", "text": "Традиционно в края на седмицата \"Дневник\" представя класация на десетте най-коментирани статии. Справката е направена в 19 часа на 20 юли: 1.  Тръмп ще заложи на расовото разделение за изборите - и това може би е умно  - 362 коментара. 2.  Тръмп поиска конгресмени, които го дразнят, \"да си ходят, откъдето са дошли\"  - 351 коментара. 3.  Русия предложи на Турция Су-35 вместо F-35  - 345 коментара. 4.  Парламентът одобри покупката на F-16 въпреки усилията на БСП и \"Воля\"  - 339 коментара. 5.  Няма да се доплаща за дооборудване на новите Ф-16, но засега ще са без \"умни ракети\"  - 300 коментара. 6.  Хакерите са пробили НАП през системата за връщане на данъци, няма данни за руска връзка  - 274 коментара. 7.  Русия се сближава с Турция, но не печели от това  - 254 коментара. 8.  Адвокат на задържания за кибератаката: Цяла нощ са се опитвали да го накарат да признае  - 254 коментара. 9.  Хотелиерът, атакувал израелски туристи, е освободен без обвинение  - 248 коментара. 10.  Изтичането на лични данни: властта обяснява, че няма страшноq под заплахата за нови разкрития  - 243 коментара.", "date": "2019.07.21", "title": "Най-коментираното в \"Дневник\": Решения на Доналд Тръмп"}
{"url": "https://www.dnevnik.bg/evropa/evrofinansirane/oblasti/kultura/2019/07/21/3940896_cinelibri_2019_15_dni_v_petoto_izmerenie/", "text": "Международния кино-литературен фестивал CineLibri ще продължи цели 15 дни - от 5 до 20 октомври, и ще предложи бляскави премиери, срещи с изключителни личности от света на киното и литературата, грандиозни юбилеи, филмови ретроспективи и безценни образователни събития. CineLibri 2019 ще се проведе в София, Пловдив, Варна, Бургас, Габрово, Велико Търново и Стара Загора под мотото \"Петото измерение\", съобщават организаторите. Фестивалът предвижда 50 филма, разпределени в конкурсна и паралелна програма, в т.ч. завладяващи адаптации на литературни творби, създадени през последните две години, биографични драми за световноизвестни артисти, анимационни филми по книги, нови интерпретации на класически произведения и специално селектирани документални филми. Традиционен фокус са галавечерите в знак на почит към различни култури, филмовите ритуали и чествания. През 2019 г. се навършват 50 години от кацането на Луната, 500 години от смъртта на ренесансовия гений Леонардо да Винчи, 250 години от рождението на германския естествоизпитател и пътешественик Александър фон Хумболт и 120 години от рождението на Хорхе Луис Борхес – великия аржентински майстор на кратка проза. Все имена, които предизвикват страхопочитание. И тъй като във физиката и геометрията петото измерение се свързва с шестоъгълник, каквато е формата на библиотеката според Борхес, тази есен CineLibri няма да ви спести изкушенията, нещо повече – ще ви изстреля директно в Космоса. Не без помощта на един от най-взискателните режисьори, които киното познава – визионера Стенли Кубрик. Важен акцент сред паралелните събития е конкурсът за късометражни филми CineLibri Short Movie Official Competition, който има награден фонд и се реализира чрез платформата Film Freeway. Предстои да подберем най-сполучливите филми, за да ги покажем на специална церемония, която ще се проведе на 20 октомври от 19:00 ч. в кино \"Люмиер\". За пръв път в рамките на фестивала ще се състои международен уъркшоп на тема \"Изкуството на адаптирания сценарий\" с участието на истински светила в областта на писането и адаптирането на сценарии - Линда Сийгър и Джулиан Фрийдман. Към тях ще се присъедини и българският продуцент, сценарист и режисьор Димитър Коцев–Шошо. Уъркшопът ще се проведе изцяло на английски език и вече привлича участници от всички краища на света. Подробна информация за условията на записване, сроковете, лекторите, графика и съдържанието на самите лекции ще намерите на страницата на CineLibri.", "date": "2019.07.21", "title": "CineLibri 2019: 15 дни в \"Петото измерение\""}
{"url": "https://www.dnevnik.bg/sport/2019/07/21/3940895_snimka_na_denia_mani_pakiao_i_istoricheskata_mu/", "text": "Легендарният боксьор Мани Пакиао се завърна на ринга и спечели световната титла в полусредна категория на Световната боксова асоциация (WBA). Филипинецът записа едва втори мач за последната година, но победи американеца Кийт Търман, с което му взе титлата.", "date": "2019.07.21", "title": "Снимка на деня: Мани Пакиао и историческата му световна титла"}
{"url": "https://www.dnevnik.bg/bulgaria/2019/07/21/3940900_kratki_novini_rekorden_trafik_na_kapitan_andreevo/", "text": "                         Опустошителни пожари бушуват в Централна Португалия Над 1000 пожарникари се опитват да овладеят стихията. При гасенето са пострадали осем огнеборци. Един цивилен е получил тежки изгаряния. Силният вятър бързо разрази стихията. Пожарникарите се надяваха до сутринта да овладеят пламъците, но огънят се разрази още повече и започна бързо да настъпва към близките села. Участъци от магистрали бяха затворени. Армията изпраща войници, които да помагат на пожарникарите. Пожар бушува на 50 км от Атина Пожар е избухнал по обяд в Мегара, в западната част на област Атика на около 50 км от Атина, съобщават местни медии. 51 пожарникари, 19 противопожарни автомобиа, членове на специализираната пожарна служба и два хеликоптера са се включили в гасенето на пламъците. Мегара е на около 50 километра западно от центъра на Атина. Според гръцките медии огънят е близо до населено място и има къщи в околността, които могат да бъдат застрашени от пламъците. Рекорден трафик на пункт Капитан Андреево Рекорден трафик на Капитан Андреево доведе до часове чакане на границата с Турция. Само за 24 часа през пункта са минали 10 хиляди автомобила с над 32 хиляди пътници в тях. През граничен пункт Капитан Андреево за 2 дни в края на миналата седмица са преминали близо 18 000 автомобила със 70 000 пътници.", "date": "2019.07.21", "title": "Кратки новини: Рекорден трафик на Капитан Андреево"}
{"url": "https://www.dnevnik.bg/sport/2019/07/21/3940909_stoichkov_otreche_na_nikogo_ne_sum_obeshtaval_stadion/", "text": "Легендата на ЦСКА Христо Стоичков отрече да е обещавал тимът да  има нов стадион . Той се срещна с фенове на червените, на които каза, че ще говори с Гриша Ганчев за ново съоръжение, но ден по-късно обясни точно обратното. \"Стадион на никого не съм обещавал. Аз преди време докарах хора, но те ги изгониха. Искаме да кандидатстваме за нещо, за което процентът да се случи е нулев. Как да станем домакини на европейско или световно, като нямаме инфраструктура, хотели, стадиони и пр.? Вижте какъв стадион направиха в Румъния, в Македония. Ние караме на един национален, който при малко повече дъжд или вятър може да изчезне\", каза Стоичков пред Би Ти Ви. Той се върна и назад във времето, като сподели, че преди години е докарал хора, които да построят ново съоръжение в София, но те са били изгонени. \"Когато преди време докарах хора, които да построят нов стадион, ние ги изгонихме. В Пловдив нямаше как да бъде построено ново съоръжение, тъй като една бабичка искала да бяга на пистата. В София не можеше да се намери терен, затова излязохме извън града. После отидохме на стадион \"Септември\", но пък там им било шумно на хората в квартала. Сигурно трябва да построим стадиона горе на Копитото\", добави носителят на \"Златната топка\". Темата със стадион на ЦСКА се дискутира отдавна. В момента не е разрешено да се  строи в Борисовата градина , но според министъра на спорта Красен Кралев няма проблем да се ремонтира настоящото съоръжение.", "date": "2019.07.21", "title": "Стоичков отрече: На никого не съм обещавал стадион"}
{"url": "https://www.dnevnik.bg/razvlechenie/2019/07/21/3940915_fjujun_proekti_belejat_programata_na_tazgodishniia/", "text": "Поредното, двадесет и осмо издание на Международния джаз фестивал \"Варненско лято\" 2019 ще събере в дните от 26 до 28 юли в Английския двор на Археологическия музей в града почитателите на свободната музика. \"Подготвили сме програма от обичани от българската публика наши водещи изпълнители, добре познати и в чужбина, каза \"моторът\" на фестивала, саксофонистът Анатолий Вапиров. Те ще излязат на сцената в съвместни проекти с артисти от Европа и Израел. Ще ни гостуват и джазмени от Украйна, Полша, Литва, Австрия, САЩ. Ще имаме силно брас присъствие. Вярвам, че ще зарадваме приятелите на джаза с три наситени с добра музикантска енергия летни вечери.\" Началото ще бъде на 26 юли с Бодуров трио, водено от един от най-активно работещите джаз пианисти от по-младото поколение – Димитър Бодуров, който от години развива успешна кариера в Холандия. С него са Мишо Иванов, бас, и Йенс Дюппе, барабани. Тримата правят концерти в Европа, Израел, България, имат пет издадени албума за новержки и холандски лейбъли, както и за собствения лейбъл на Бодуров \"Optomusic\". Специално за варненския фестивал триото готви проект с участието на тромпетиста Итамар Борохов от Израел. Той тръгва от Яфа, като никога не забравя следите на историческата си музикална култура, и вероятно заради този свой специфичен подход достига до силно присъствие на джаз сцената в Ню Йорк. Борохов има турнета на четири континента, концертира на престижните джаз сцени в Ню Йорк, след които Линкълн Център, SummerStage в Central Park и прочутият бар Blue Note. Борохов е участвал и на много международни фестивали, сред които Roskilde, Jazz à Liège & Shanghai World Music Festival и на джаз фестивали в Монреал, Отава, Лондон, Москва, Тел Авив. Във Варна той ще гостува за първи път. Същата вечер варненската публика ще се срещне и с един доста необичаен квартет, съставен само от бас кларинети – \"Woody Black 4\", който идва от Австрия Даниел Мозер, Леонард Скорупа, Стефан Дикбауер и Оскар Антоли. Те ще предложат собствени композиции и свежи аранжименти, а критиците казват за тях, че ги отличава характерната топлота на звука и свободата в импровизацията. Четиримата са възпитаници на Университета за музика и сценични изкуства във Виена. Любопитството ги води до по-различен подход към джаза, който освен към разнообразието на съвременния джаз, е отворен и към пътешествията в world music, free и avant-garde. На 27 юли първи на сцената ще излязат KoloYolo от Украйна - Оля Гончаренко, електрическа бандура и вокал, Ник Гончаренко – китара и вокал и Алекс Лебеденко – барабани и перкусия. Експерименталното трио изпълнява фюжън от джаз, етно и електронна музика, стоплен от деликатния женски вокал и нежния звук на преобразената традиционна украинска бандура. Създаден през 2013 г. от Николай и Олга Гончаренко, този world music проект вече печели признание и концертира в много клубове и фестивали в Украйна и Полша: \"Vinnitsa Jazz\", \"Odessa Jazz\", \"Jazz Koktebel\", \"Jazzomir\", \"Slowianalia Szczecin\", \"Sofar Sounds\", \"Vedalife\", \"Trypilske Kolo\", \"Lviv Bandur Fest\". Вторият концерт на 27 юли е на Лукаш Боровицки квартет от Полша. Полско-датската група е в състав Лукаш Боровицки – китара, Мадс ла Кур – флигорна, Мариуш Прашниевски – бас и Карол Домански – барабани. Те изпълняват оригинален съвременен джаз, чиито корени са в широката американска и европейска джаз традиция, а на моменти и в съвременната класическа музика. Често комбинират противоположности - мелодичност и стегнато композирани структури с импровизационна откритост. Създателят на квартета Лукаш Боровицки живее в Оденсе, Дания, награждаван е с множество престижни отличия, сред които първа награда на Международния конкурс за джаз китара Guitar City и индивидуална награда за най-добър солист на Hopes of Warsaw. Последната фестивална вечер на 28.07. ще представи Литовски тромбонен проект с певицата Лорета Сунгайлиене. Лидер на проекта е композиторът и виртуоз на тромбона Витаутас Пилибавичус, още четирима тромбонисти с класическо и джаз амплоа са в групата - Ремигичус Гумулиаускас, Томаш Карка, Саулиус Карка, Паулиус Батвинис, с тях е и Артурас Маниусис – перкусия. Уникалният музикален проект съчетава професионален тромбонов квинтет, перкусионист и народна певица. Този смел творчески експеримент започва през 2018 г., оттогава групата не спира да организира концерти и да участва на джаз фестивали в Литва и чужбина. Лорета Сунгайлиене е етномузиколог и водещ на телевизионни предавания, певица, известна като изследовател на народни песни и участник в различни фолклорни проекти. Синтезът на народна, джаз и фюжън музика, който гостите от Литва ще предложат, изразява техния модерен поглед към фолклора. Финалът на Джаз фестивала \"Варненско лято\" ще бъде с едно историческо американско име в компанията на реномираното Антони Дончев трио в състав Антони Дончев – пиано, Димитър Сираков – бас и Мартин Хафизи – барабани. С Антони Дончев са свързани почти всички престижни изяви на българския джаз през последните години. Дончев е носител на редица награди за театрална и филмова музика, както и на Кристалната лира на Съюза на музикалните дейци в България. Диригент на Биг Бенда на Българското радио от 2010 г. Председател на УС на Българската музикална асоциация. Гостът от САЩ е саксофонистът Били Харпър. Той се установява в Ню Йорк през 1966 г. – точния момент, в който да привлече вниманието на някои от гигантите на джаз сцената - Джил Еванс, Макс Роуч, Тед Джоунс, Мел Луис, Лий Морган, Арт Блейки и Jazz Messengers. От 1966 до 1979 г. с тях, както и със своя Бил Харпър квинтет, той концертира, записва и прави турнета в Европа, Япония, Африка и САЩ. Албумът му Black Saint предизвиква фурор на международната джаз сцена през 1976 г. Всички отзиви в медиите оценяват високо неговите иновации и това е причина Modern Jazz League of Tokyo да определи албума за \"Jazz Record of the Year – Voice Grand Prix.\" Харпър е ангажиран и с педагогическа дейност като преподавател в Livingston College, Rutgers University, and The New School of Jazz and Contemporary Music. Печели три гранта за композиция и е два път е удостояван с Наградата на международната критика за тенор саксофон. Името му нашумява отново през 2017 г. след излизането в Netflix на документалния филм \"I Called Him Morgan\" за джаз тромпетиста Ли Морган, в който Харпър има кратка, но ключова роля. Международният джаз фестивал \"Варненско лято\" 2019 се организира от Варненското джаз общество с финансовата подкрепа на Фонд Култура на Община Варна и с подкрепата на Министерството на културата, Посолството на Австрия в София, Полския културен институт и Lithuanian Council of Culture. Пълната програма на джаз фестивала можете да откриете във Facebook страницата му -  Varna Summer International Jazz Festival .", "date": "2019.07.21", "title": "Фюжън проекти бележат програмата на тазгодишния джазфестивал във Варна"}
{"url": "https://www.dnevnik.bg/bulgaria/2019/07/21/3940913_rusenska_firma_vuvede_chetiridnevna_rabotna_sedmica/", "text": "Консултантска фирма от Русе е сред първите в България, която въведе четиридневна работна седмица, съобщи БНТ. Дружество има офиси в Русе и Бургас, в които работят общо 8 служители. Мениджмънтът на фирмата очаква нововъведението да намали стреса и да оптимизира работата. Управителят на фирмата Петър Петев предприел промяната, след като прочел статия по темата в специализирано издание. \"Когато хората почиват повече, в работното време са по-мобилизирани, по-оптимизирани и обемът работа, който се свършва за 5 дни, би могъл да бъде свършен за 4 дни при такава мобилизация\", казва той пред БНТ. Въпреки че служителите почиват един ден повече, това няма да се отрази на работната им заплата. \"Всички сме много ентусиазирани и се надяваме да сработи. Смятам, че това ще се отрази положително върху нашите резултати, когато сме по-отпочинали\", коментира Мирена Пашкунова, служител във фирмата. Тенденцията за 4-дневна работна седмица обхваща все повече фирми по света. И макар да е рано за равносметка на резултата, Петър Петев препоръчва на всеки работодател да направи този експеримент и сам да вземе решение дали е удачен за неговата фирма.", "date": "2019.07.21", "title": "Русенска фирма въведе четиридневна работна седмица"}
{"url": "https://www.dnevnik.bg/sport/2019/07/21/3940919_situaciiata_v_tura_se_zaplete_sled_posledniia_etap_v/", "text": "Седмица преди края на  Тур дьо Франс  ситуацията в генералното класиране се заплете, след като убедителният лидер Жулиан Алафилип изгуби време. За пръв път от началото на състезанието и откакто облече жълтата фланелка колоездачът на \"Декьонинк Куикстеп\" изпита затруднения и всичките му преки конкуренти се възползваха. Последният етап преди почивката предложи ново Пиренеиско изпитание с дължина 185 километра между Лиму и Фоа, като завършваше на височина от първа категория Пра д’Алби (11.8 км с 6.9%). Саймън Йейтс спечели етапа, като беше част от откъсналата се група. Британецът последен остана от нея и не беше застигнат до самия финал, за да вдигне победоносно ръце за втори път от началото на Тура. Йейтс спечели и първия Пиренеиски етап, който беше в четвъртък. Колоездачът на \"Мичълтън Скот\" беше свободен да атакува, след като неговият брат близнак Адам загуби време за втори пореден ден и вече не е в битката за генералното класиране. Йейтс направи победната си атака 8 км преди финала и се откъсна от Симон Гешке (ССС), като не беше стигнат до финала.      Интересно беше в групата на фаворитите, където имаше много атаки. Още от предпоследната височина, близо 40 км преди финала се откъсна Микел Ланда. Баскът натрупа аванс и в преходните километри между двете изкачвания имаше за помощници двама свои съотборници от \"Мовистар\" - Марк Солер и Андрей Амадор. Ланда започна да се изкачва по финалната височина на минута зад Йейтс и на минута пред групата на жълтата фланелка. На Пра д’Алби Тибо Пино беше най-активен и близо 4 км преди финала се откъсна. Първоначално той беше последван от Еган Бернал (\"Инеос\"), Емануел Бухман (\"Бора\") и носителят на жълтата фланелка Алафилип, но успя да остане сам след ново ускорение. От фаворитите най-губещ се оказа Алафилип. Той беше настигнат от Герант Томас, а в последните 2 км атакуван отново, за да изостане и от тази група. Пино завърши втори на финала само 33 секунди зад Йейтс, като спечели 6 секунди бонификация. С него пристигна и Ланда, който взе четири. На 51 секунди зад етапния победител завършиха Бухман и Бернал, а Герант Томас пристигна със Стивън Краусвайк и Алехандро Валверде на 1.22 минути. Алафилип загуби 27 секунди от най-близкия си преследвач Томас. След 15 етапа авансът на французина е 1.35 минути пред лидера на \"Инеос\". На 1.47 е Краусвайк, а Пино е само с три секунди зад холандеца. Французинът, който  спечели ден по-рано на Турмале , се изкачи с две позиции. Пети и шести са Бернал и Бухман на 2.02 и 2.14 минути. Зад тях са съотборниците в \"Мовистар\" Ланда (+4.54) и Валверде (+5.00). В топ 10 остават Якоб Фулсанг и Ригоберто Уран, които са на 5.27 и 5.33. Етапът беше много тежък, с висока средна скорост от началото, което доведе до проблеми за част от кандидатите за топ 10. Адам Йейтс пристигна на повече от 24 минути зад своя брат близнак, а Енрик Мас, който започна етапа в топ 10 само на 5 минути зад съотборника си Алафилип, завърши на едно от последните места с изоставане от 31 минути. В понеделник е вторият почивен ден в Тура. Състезанието се подновява във вторник с етап от 177 км около Ним.     ", "date": "2019.07.21", "title": "Ситуацията в Тура се заплете след последния етап в Пиренеите (видео)"}
{"url": "https://www.dnevnik.bg/sport/2019/07/21/3940932_voleibolistite_do_17_godini_zagubiha_ot_franciia_vuv/", "text": "България спечели сребърен медал от европейското първенство по волейбол за младежи до 17 години. Съставът, воден от Мартин Стоев отстъпи на Франция с 1:3 (20:25, 25:23, 20:25, 13:25) в зала \"Христо Ботев\". Френският тим дотук нямаше загубен гейм в турнира, но България успя да играе на ниво в първите две части. След това Франция допусна по-малко грешки и стигна до титлата. Преди година България завърши на четвърто място в шампионата в Турция. \"Няма от какво да сме недоволни, явно на този етап Франция е по-добър отбор с нашия, поне с малко. Два гейма играхме и бяхме на ниво. Резултатът е показателен колко е важно да имаш добри играчи, защото дори да си магьосник без играчи и без силно поколение няма да стане нищо\", каза след срещата селекционерът Мартин Стоев. За българският тим най-резултатен беше Владимир Гърков с 10 точки, а Георги Татаров добави девет. За Франция най-добре се представи Нейтън Канова с 15 точки, както и Хили Ено с 11.     ", "date": "2019.07.21", "title": "Волейболистите до 17 години загубиха от Франция във финала на европейското"}
{"url": "https://www.dnevnik.bg/photos/2019/07/21/3940730_fotogaleriia_svetovnite_snimki_na_denia_-_20-21_juli/", "text": "Балони с горещ въздух летят над живописна местност по време на фестивал в провинция Гансу, Китай.", "date": "2019.07.21", "title": "Фотогалерия: Световните снимки на деня - 20-21 юли 2019 г."}
{"url": "https://www.dnevnik.bg/bulgaria/2019/07/21/3940936_purvi_ekzit_pol_partiiata_na_zelenski_pecheli/", "text": "Партията \"Слуга на народа\" на президента Володимир Зеленски печели предсрочните избори с 43.9% от гласовете, сочат резултатите от първия екзит пол в Украйна. Втора е проруската \"Опозиционна платформа \"За живот\" - с 11.5 на сто, съобщи БНТ. Още три партии влизат във Върховната Рада - на бившия президент Петро Порошенко, на бившата премиерка Юлия Тимошенко и на рок звездата Святослав Вакарчук. Три месеца след като спечели убедително президентските избори, Зеленски продължава да се радва на изключително висок рейтинг. Затова след днешния вот се очаква Върховната Рада да бъде доминирана от \"слуги на народа\", които, също като президента, никога не са били политици. \"Ще се придържаме към решението да има само нови лица. С никого от старите управляващи не предвиждаме коалиция\", каза Зеленски. За новия премиер важи същото, въпреки че някои от старата гвардия хранят надежди. Търси се неутрален икономист. \"Много ми се иска да бъде независим човек, който никога не е бил нито премиер, нито председател на Радата, нито лидер на която и да било партия. Имам предвид вече един такъв човек, каза още той. Лидерът на партията на Владимир Зеленски \"Слуга на народа\" - Дмитрий Разумков, заяви, че засега не може да съобщи името на бъдещия премиер. \"Министърът на вътрешните работи се предлага от премиера. Той ще бъде избран от коалиция, сформирана след новата Върховна Рада. Смятам, че малко трябва да се почака. Засега не мога да кажа, кой ще бъде премиер\", каза Разумков на брифинг в изборния щаб на партията. На тези избори за последен път украинците гласуват и за мажоритарни кандидати, и за партийни листи - съответно 199 и 225 депутатски места. 26 места остават празни, защото тези депутати би трябвало да бъдат избрани от анексирания от Русия Крим. От 22 участващи формации в Радата се очаква да влязат само 5. Естествен партньор на \"Слуги на народа\" би била партията \"Глас\" на рок звездата Святослав Вакарчук, ако се сбъднат очакванията тя да премине 5-процентния праг. Водещата проруска формация ще трябва да се бори за обещанията си като втора политическа сила. \"Хората искат от нас да спрем войната, да махнем митата и да възстановим спокойната и стабилна Украйна\", заяви Юрий Бойко, лидер на \"Опозиционна платформа - За живот\". Опозиция в Радата остават и бившият президент Петро Порошенко и неговата \"Европейска солидарност\" и \"Отечество\" на бившия премиер Юлия Тимошенко.", "date": "2019.07.21", "title": "Първи екзит пол: Партията на Зеленски печели предсрочните избори в Украйна"}
{"url": "https://www.dnevnik.bg/bulgaria/2019/07/21/3940940_sudiia_miroslava_todorova_ne_se_chistiii_e_za/", "text": "Два дни след като изтекоха данните на 5 млн. български граждани и фирми Инспекторатът на Висшия съдебен съвет (ИВСС)  публикува декларация заедно с личните данни  на наказателния съдия Мирослава Тодорова. Файлът с нейната декларация беше озаглавен \"Мирослава Тодорова НЕ СЕ ЧИСТИИИИ!!!\", изписано с латински букви. \"Това наименование звучи като код. Освен че оповести личните данни на мен и семейството ми, ИВСС не може да се справи с това и че няма капацитет да оперира с лични данни на съдебната власт\", коментира Мирослава Тодорова в интервю за Би Ти Ви. Тя обясни, че никой от инспектората не се е обадил и не я е потърсил, за да разбере дали тя и семейството й са в опасност, след като личните им данни станаха публични. След като бяха публикувани личните данни на съдия Тодорова, председателят на Върховния касационен съд (ВКС) Лозан Панов поиска да бъде изслушан от Съдийската колегия на ВСС  главният съдебен инспектор Теодора Точкова. Тя да бъде поканена за тази цел на следващото заседание на Съдийската колегия на 23 юли, се казва в съобщение на Върховния касационен съд. \"Аз съм наказателен съдия. ИВСС, съзнавайки сериозността на нашето занимание, би следвало да се запита дали не поставя на риск един съдия\", смята съдия Тодорова и сподели, че чисто човешки се притеснява за семейството си. Това е като технология за насаждане на страх \"Но този код \"Не се чисти\" влиза в тенденцията на други кодове \"Да се удари\", \"Да се опраска\" или \"Да не се опраска\", смята Мирослава Тодорова. Тя припомни за тефтерчето на Филип Златанов, който бе записвал подобни инструкции и добави, че в него е имало заповед да се проверяват конкретни съдии при нарочни проверки. Бившият шеф на Комисията за предотвратяване и установяване на конфликт на интереси (КПУКИ) Филип  Златанов бе осъден условно  след акция на прокуратурата и ДАНС, при което бе открито тефтерчето му, в което имаше инициали на управляващи. Записките изчезнаха от колата на вещото лице, което трябваше да му направи експертиза. \"Това изглежда като новогор и като технология за насаждане на страх. Въпросът е дали моят пример става пример за назидание и сплашване. Ако съдията няма адекватна защита, какво да си мислят гражданите за себе си?\", каза Тодорова. Според нея най-важната тема, за която всички трябва да следят, е дали има достатъчна институционална гаранция за независимостта на съда. Ако няма такава, гражданите нямат нищо и са уязвими, каза Тодорова и добави, че тоова е ценност не само за съдиите. Тя обясни, че всеки път, когато има посегателство към съдебната независимост, съдиите правят това, което могат - изпращат отворено писмо, което да достигне до широката общественост. \"Не можем да отидем отвъд тази степен, защото има много строги правила, с които магистратите се съобразяват\", заяви Тодорова. Съдията коментира и конфликта си с бившия заместник-председател на ГЕРБ Цветан Цветанова, който бил породен от желанието да се сложи \"ясна бариера срещу този ищах на изпълнителната власт да се овладее съда\". Живеем в цикли, измерими с това кой е главен прокурор \"Живеем от цикли, които се измерват от това кой е главен прокурор\", заяви Тодорова, според която \"досега назначението винаги е политическо, наблюдавайки историята на заемалите досега поста. Според нея, трябва да има модел за носене на политическа отговорност, а всяка разумна държава, която \"не е безнадеждно мафиотизирана\" в такава ситуация трябва да направи ясен анализ на свършеното от предходния главен прокурор. \"От \"Tи cи гo избpa!\", през \"ЦУMгeйт\" дo сегaшнитe предпoлoжeния, чe нoвият щe e зaместник на стария. B нaчaлoтo нa мaй Cъюзът нa cъдиитe oтпpaви пиcмo дo Cъдийcĸaтa ĸoлeгия нa BCC, ĸaтo oбъpнa вничaниe, чe двaмa пpeдceдaтeли нa cъдилищa cъoбщaвaт нeщo мнoгo тpeвoжнo – peшeниятa зa oтгoвopни избopи ce взeмaт нe oт BCC, a oт дpyг, ĸoйтo нeвидимo ce нaмecвa. Гoвopя зa изявлeниятa нa Meтoди Лaлoв и Beceлин Πeнгeзoв\", обясни Тодорова. \"Cъюзът на съдиите в България нacтoявaшe cъвeтът дa извъpши пpoвepĸa и дa ĸaжe вяpнo ли e тoвa. Hищo нe ce cлyчи. Kaĸ мoжe дa ce пpиcтъпи ĸъм нoв избop бeз яcнoтa, чe г-н Πeeвcĸи или дpyги нe ce нaмecвaт?\", подчерта Тодрова.", "date": "2019.07.21", "title": "Съдия Мирослава Тодорова: \"NE SE CHISTIII!!\" е за сплашване като \"Да се опраска\""}
{"url": "https://www.dnevnik.bg/sviat/2019/07/21/3940941_policiiata_na_honkong_izpolzva_sulzotvoren_gaz_i/", "text": "Полицията на Хонконг използва днес сълзотворен газ и гумени куршуми, за да разпръсне антиправителствени демонстранти, съобщ БТА, като цитира \"Ройтерс\" и Франс прес\". Бившата британска колония за пореден път стана сцена на демонстрации срещу законопроект, позволяващ екстрадиция на хора в континентален Китай. Лидерът на хонконгското правителство Кари Лам обяви по-рано, че оттегля законопроекта, но демонстранти са недоволни от това, че не е направено официално оттегляне, отбелязва \"Асошиейтед прес\". Част от тях настояват също така Кари Лам да подаде оставка. Хиляди хора се събраха на протестна проява пред представителството на китайските власти в Хонконг, за да изразят недоволството си от това, което възприемат като част от по-сериозно посегателство срещу свободите на Хонконг от Пекин. Преди да бъдат разпръснати, демонстрантите хвърляха яйца и изписаха със спрей графити по фасадата на китайското представителство. Организаторите на днешната демонстрация заявиха, че в нея са участвали 430 000 души. ", "date": "2019.07.21", "title": "Полицията на Хонконг използва сълзотворен газ и гумени куршуми срещу демонстранти"}
{"url": "https://www.dnevnik.bg/detski_dnevnik/2019/07/21/3940943_s_5_sreburni_i_1_bronzov_medal_se_pribirat_bulgarskite/", "text": "Шестима български представители и тази година мериха математически сили с над 600 ученици от 112 други отбора от всички краища на света. България е на 19-о място в отборното класиране, като и всеки от състезателите се завръща с медал. Българският отбор спечели 5 сребърни и един бронзов медал в тежката конкуренция, съобщи пресцентърът на Сдружението на олимпийските отбори по природни науки (СООПН). Иво Петров, ученик в 11 клас на СМГ в рамките на две седмици спечели два сребърни медала от международни олимпиади (първо от тази по физика 7-15 юли Тел Авив, Израел, а сега и по математика). Ето и съставът на националния отбор по математика: Евгени Кайряков, 11 клас, СМГ - 28 точки, сребърен медал Иво Петров, 11 клас, СМГ - 27 точки, сребърен медал Борислав Кирилов, 9 клас, ПЧМГ - 27 точки, сребърен медал Кьонг До, 10 клас, СМГ - 27 точки, сребърен медал Кристиан Минчев, 11 клас, ППМГ Бургас - 26 точки, сребърен медал Кристиян Василев, 12 кл, ПЧМГ - 17 точки, бронзов медал Ръководители на отбора на са гл. ас. д-р Станислав Харизанов (БАН), гл. ас. д-р Стоян Боев (НБУ) и проф. Петър Бойваленков (БАН) в ролята на наблюдател.", "date": "2019.07.21", "title": "С 5 сребърни и 1 бронзов медал се прибират българските математици от олимпиада"}
