{"url": "https://www.dnevnik.bg/photos/2019/10/10/3974587_fotogaleriia_svetovnite_snimki_na_denia_-_10_oktomvri/", "text": "Мохамед Есимбо Матонгу носи листа, които ще използва за покрива на колибата си, която се намира дълбоко в гората близо до град Мбандака, Демократична република Конго. \"Когато бях тийнейджър, трябваше да пътувам не повече от 10 км, за да намеря животни. Но сега трябва да измина 40 км, за да попадна на дивеч \", казва Матонгу.", "date": "2019.10.10", "title": "Фотогалерия: Световните снимки на деня - 10 октомври"}
{"url": "https://www.dnevnik.bg/politika/2019/10/10/3974221_receptite_na_kandidatite_za_kmet_sreshtu/", "text": "Как да се преодолее проблемът с презастрояването e основен акцент в предизборните програми на кандидатите за кмет на София. Градът е претъпкан от сгради в южната и източната си част. Между блоковете в жилищните комплекси като \"Младост\", \"Овча купел\" и \"Обеля\" законно се появяват нови сгради. В уж луксозните нови квартали под Витоша от хаотичното застрояване не остана място за улици, за зелени площи, за детски градини и училища. На различни места в града изненадващо изникват небостъргачи, които допълнително сгъстяват града и засенчват околните сгради. В същото време западните и особено северните квартали видимо са настрана от големите инфраструктурни проекти. Сега София като че завършва до Централната гара. Такива констатации могат да се чуят на протести и на предизборни срещи. \"Дневник\" представя какви решения предлагат независимият Борис Бонев от \"Спаси София\", арх. Борислав Игнатов от \"Демократична България\", независимата Мая Манолова, подкрепена от БСП и други партии, и кметът Йорданка Фандъкова от ГЕРБ. Идеите им са изложени по реда, по който оповестиха програмите си. В програмата си \"План за София\" Бонев пръв лансира идеята за нов квартал в свободните общински територии между квартала \"Враждебна\" и Северната тангента. Площта им е 700 000 кв.м. Нарекъл е бъдещия град Северна София и иска да пренасочи натам новото строителство в града. На частните собственици на имоти в междублоковите пространства на сегашните жилищни комплекси може да бъде предложено да ги заменят с терени в Северна София. Общината може да изгради инфраструктурата - третата метролиния лесно може да се продължи до там, а може да се инвестира сериозно в пътната мрежа и градската среда на Нови Искър, Орландовци, Бенковски, Ботунец. Арх. Игнатов вижда първопричината за проблема в Общия устройствен план на София (ОУП). За да спре презастрояването, той ще намали параметрите за площ и големина на сградите. Ако един жилищен комплекс е бил проектиран през 80-те години за 100 000 жители, то в ОУП, приет през 2009 г., е увеличен индексът за интензивност на застрояване в комплексите от 1 на 3. Така същият комплекс вече може да поеме сгради за 300 000 жители без никакво развитие на уличната мрежа. Той се ангажира да предостави на хората собствеността на земята под блоковете им в старите комплекси \"Люлин\", \"Младост\", \"Овча купел\", \"Надежда\", \"Дружба\" и др. Тя сега е общинска и всъщност собствениците притежават само апартаментите в блока, но не и земята под него. Игнатов ще спира този проблем, както и хаотичното строителство на небостъргачи като наложи провеждането на множество реални обществени обсъждания с гражданите на бъдещите инвестиционни проект в техния квартал. Сега тези обсъждания се извършват манипулативно и хората в един момент с изненада виждат, че пред домовете им започва строежа на огромна сграда, смята той. Манолова е възприела идеята за насочване на новото строителство към северните територии. Тя е нарекла бъдещия нов квартал Северен град и го разполага между Северната тангента и полите на Стара планина. Там ще се строят само нискоетажни сгради и еднофамилни къщи. На терена на летището в Доброславци да бъде изграден центърът на този нов квартал на София, планира Манолова. Тя предлага Столичната община да обезщети справедливо частните собственици на терени в междублоковите пространства и добавя привилегия за тях – да бъдат освобождавани от такса смет терени, предвидени за озеленяване. Фандъкова обещава да назначи заместник кмет с ресор \"Строителство\", който да отговаря за планирането и изграждането на всички публични проекти - \"експерт с доказан авторитет в областта\". Срещу презастрояването тя предлага да се увеличат отстоянията при строеж на нови сгради в реализираните жилищни комплекси. Тази мярка е да защити междублоковите пространства. Фандъкова иска да наложи краен срок за реституцията до края на 2020 г., за да спре придобиването на имоти чрез фиктивни реституционни претенции. Фандъкова обещава да създаде програма за изкупуване на частни терени, отредени за озеленяване. Отделно ще наложи забрана за промяна на предназначението на имоти, отредени за образование. Така ще се запазят терените, предвидени в устройствените планове за детски градини и училища. Тя обещава задължителна приемна за граждани веднъж седмично при всеки нов инфраструктурeн обект. Ще предприеме действия за облекчаване на процедурата за отчуждаване на частни имоти, когато се изграждат улици в новите квартали.", "date": "2019.10.10", "title": "Рецептите на кандидатите за кмет срещу презастрояването на София"}
{"url": "https://www.dnevnik.bg/evropa/2019/10/10/3974132_opoziciiata_v_rumuniia_moje_dnes_da_svali/", "text": "Дясноцентристката опозиция в Румъния днес отново ще опита с вот на недоверие да свали воденото от социалдемократите правителство. За разлика от предишни провалили се опити да се съберат достатъчно депутати, този път опозицията има по-добри шансове за отстраняването на премиера Виорика Дънчила, отбелязва  Balkan Insight . Нейният кабинет загуби мнозинството си в парламента през август, след като по-малкият й партньор, Алиансът на либералите и демократите на Румъния, напусна коалицията заради политически различия. Партията се присъедини към опозицията и даде ясно да се разбере, че иска правителството на Дънчила да падне. Националната либерална партия (PNL), най-голямата опозиционна група, внесе предложението за вот във вторник, когато лидерите й заявиха, че са осигурили подкрепата на 237 депутати в двете камари, с четирима повече от мнозинството, което е необходимо, за да се свали правителството. Опозицията обвинява правителството на Социалдемократическата партия (PSD), че подкопава върховенството на закона и политизира държавните институции като назначава неспособни и корумпирани партийни членове. Премиерът Дънчила настоя, че съперниците й нямат достатъчно подкрепа, за да прокарат вота, и нарече опозиционния блок \"смесица от интереси, опортюнизъм и лицемерие\". Опозиционни депутати и кандидатът на алианса USR PLUS за президентските избори през ноември Дан Барна искат мнозинството на опозицията да отхвърли двамата поредни кандидати, които президентът Клаус Йоханис, подкрепящ опита за сваляне на правителството, има правото да предложи, ако кабинетът падне. Това ще доведе до предсрочни избори, след които опозицията може да опита да сформира правителство. Социалдемократите са на власт от изборите през декември 2016 г. Настоящият мандат би трябвало да приключи през декември 2020 г. Кандидатът за еврокомисар ЕС и САЩ остро критикуваха управляващите в Румъния за реформата на съдебната система на страната, която според тях застрашава върховенството на закона и отслабва законодателството срещу корупцията, припомня EurActiv. На изборите за Европейски парламент през май подкрепата за социалдемократите падна почти наполовина спрямо вота през 2016 г. Румъния трябва да предложи нов кандидат за еврокомисар, след като предишният,  Рована Плумб  от Социалдемократическата партия, бе отхвърлена от правната комисия на Европейския парламент заради конфликт на интереси – заем от 800 хил. евро, които е получила от частно лице, за да финансира предизборната си кампания. Според EurActiv Румъния Дънчила иска новият румънски кандидат да е  Дан Ника , настоящ евродепутат от нейната партия. Ника обаче е и една от най-спорните фигури в партията си, където успява да се задържи на върха като редовен потенциален кандидат за европейски пост във всички ситуации. Името му беше замесено в прочутия скандал \"Майкрософт\" за измама за десетки милиони долари, в който като министър на комуникациите бе основна фигура, но се измъкна сред спекулации в медиите, че е сключил сделка със специалната прокуратура за разследване на корупцията по високите етажи на властта. Ника бе замесен и в скандала с \"Ериксон Румъния\", в който се оказа бизнес партньор с управляващата компания и обвинен, че е получил част от подкуп в размер на 7 милиона долара, за да бъдат защитени интересите на шведската компания. Алтернативата за кандидат за еврокомисар е зам.-министърът на външните работи Мелания-Габриела Чиот.", "date": "2019.10.10", "title": "Опозицията в Румъния може днес да свали правителството с вот на недоверие"}
{"url": "https://www.dnevnik.bg/bulgaria/2019/10/10/3974559_agenciiata_za_zakrila_na_deteto_ne_bila_prospala/", "text": "Държавната агенция за закрила на детето (ДАЗД) не е проспала сигналите за дезинформациите, които доведоха  до паниката в ромски квартали в страната , съобщи днес пред Би Ти Ви председателят на агенцията доктор Елеонора Лилова. Както е известно, в началото на седмицата след слух, че социалните служби, ще започнат да прибират деца директно от училищата, се стигна до паника. Лилова допълни, че сигналите са били предадени на съответните институции, защото ангажиментите на агенцията са именно такива. При нас работят 66 души, експерти, които се занимават основно с разработка на документи, допълни тя. \"От няколко месеца получаваме разнопосочни сигнали, че се злоупотребява с името на Държавната агенция за закрила на децата (ДАЗД) и на социалните служби. Някои хора разказват на други хора, че социалните целенасочено ще отнемат деца. На една лъжа, повторена 100 пъти, хората започват да вярват\", каза Лилова. Тя уточни, че не може да каже кои са провокаторите, това е работа на службите, които вече разследват причините за създалата се ситуация. Лилова не се съгласи с твърденията, че не е имало разяснения по темата от страна на ДАЗД. Според нея агенцията е разпространила достатъчно информации, но медиите не им обърнали внимание, защото в тях нямало нищо сензационно. Д-р Елеонора Лилова обяви, че и в момента в България има действаща стратегия за закрила на детето, но тя изтича през следващата година. Тя допълни, че това не е проблем, защото има достатъчно документи, които да заместят стратегията до приемането на нов документ. Става дума за конституцията, Семейният кодекс и редица наредби. Лилова посочи, че и през 2007 година не е имало действаща стратегия за закрила на детето, но това не е създало проблеми. Като основен проблем в момента тя посочи недоверието. За председателя на агенцията за закрила на детето важното в момента е да се търси съгласие по основните моменти на бъдещата стратегия. Елеонора Лилова призова по темата да се слушат официалните източници, а не това, което се предава от уста на уста. Елеонора Лилова беше избрана за ръководител на ДАЗД през февруари. Предишният председател Офелия Кънева беше освободена в края на януари 2018 г., след като не бяха предприети адекватни мерки срещу  насилие в дома за деца и младежи с увреждания \"Хризантема\" в Габрово .", "date": "2019.10.10", "title": "Агенцията за закрила на детето не била проспала сигналите, довели до паниката"}
{"url": "https://www.dnevnik.bg/sport/2019/10/10/3974560_peter_cheh_se_zavurna_v_sporta_kato_vratar_v_hokeia/", "text": "Бившият футболист на \"Челси\" и \"Арсенал\" Петер Чех се завърна в спорта. Той отново е вратар, но... в хокея. Чехът подписа договор с английския \"Гилдфорд фининс\". \"Надявам се, че ще мога да помогна на този млад отбор да постигне целите си\", заяви 37-годишният Чех. \"След 20 години в професионалния футбол това ще е великолепно преживяване за мен да играя играта, която обичах да гледам и да играя като дете\", каза чехът. Чех прекрати кариерата си след края на сезона и  стана технически директор в \"Челси\" . През декември 2015 г.  той счупи рекорда за най-много \"сухи\" мрежи във Висшата лига . \"Гилдфорд фининс\" се състезава във второто ниво на английския хокей.", "date": "2019.10.10", "title": "Петер Чех се завърна в спорта като вратар... в хокея"}
{"url": "https://www.dnevnik.bg/analizi/2019/10/10/3974016_red_i_chistota_-_136_idei_za_sofiia/", "text": "                         Тези засега 136 мерки са родени в разговори  във фейсбук групата \"Идеите за София\",  но те не са нито напълно представителни за позициите на участниците в тази група, нито са изчерпателна картина за всичко онова, което може да се направи в София. Идеите включват и неща, обсъждани извън групата на различни други форуми. . Засега софийските квартали лазят по Витоша като плесен. Крайно време е тази експанзия да спре и да започнем да пренасяме витошката зеленина в София. София има няколко алпинеума. Доста странна идея да се пресъздават Алпите, а не Витоша в София.  Южен парк, Западен парк, Борисова градина и другите паркове - никакво строителство. Тоалетни, дървени будки за кифли и лимонада може, но дотук.  Ще назначим главен градинар на София. Ранг заместник-кмет. Ако трябва, ще го внесем от чужбина. Имало е навремето, ще има пак.  Ще внесем екип китайски градинари, които да превърнат междублоковите пространства в ботанически градини. Те знаят как става това, работят бързо и ефективно.   Зелен покрив е покрив, който е затревен, покрит със соларни панели или соларни колектори. Или комбинация от две неща или от трите. Всички нови сгради ще са със зелени покриви. Ще насърчим съществуващите сгради да си позеленят покривите. Овощни градини на покрива са също възможност.   Активно ще го подкрепим. В паркове, междублокови пространства, зарязани площи. Ще насърчим хората да си гледат неща на терасите и покривите. Нека не забравяме, че София има и 34 села, предостатъчно, за да си доставя здраве, занимание и половината от храната.   Ще възстановим опитните полета във всички училища и детски градини. Децата да садят неща. И да ги гледат как растат. И да се грижат за тях. И да стоят повече навън.  Специално ще насърчим създаването на градини - цветни и зеленчукови - в междублоковите пространства. Важна задача за китайските градинари.  Всъщност ще накараме Софийска вода да свърши тази работа. Там хората ще могат да си пълнят шишетата с прясна, чиста и студена софийска вода. Абсурдно е да си купувате вода в пластмасови шишета и после да ги хвърляте насам-натам.  Значително ще ги увеличим, в парковете и извън тях.  Климатични промени: Приносът на града, адаптацията на града  и градът има както роля в промяната, така е и силно засегнат от нея. Ще разработим сериозна климатична стратегия до 2050.  Мерките, свързани с климата, засягат много сфери. Затова много от тези мерки са представени в другите части от програмата.  до 2050 година по начин, който ще облагодетелства здравословната среда и икономиката на града. София ще печели, няма да губи от климатичните мерки.  София и сега страда през лятото от тежки горещи вълни. Градът не е адаптиран към тях, ще се адаптира.  Зелените покриви, градското земеделие, залесяването, увеличаването на водните площи са все мерки, които имат адаптационен ефект.  Допълнително ще направим план за подпомагане на въздушните коридори в града. Ще използваме моделите на Imperial College за градските въздушни течения.  Ще въведем строителни стандарти за естествена вентилация и за топлоотразителни покрития на градски площи, които не са залесени или затревени.  Ще поддържаме ясни информационни линии за високите температури и рисковете от тях с препоръки към различните групи граждани. Енергията на града: Чиста, евтина, сигурна  Ще развием енергийна стратегия на София до 2050-а, когато София ще бъде изцяло осигурена с чиста енергия. . София май е геотермален рай. Ще изследваме потенциала и ако докажем икономическата ѝ изгодност в София, ще я превърнем в основа на отоплението на сградите.  Ще подкрепим изграждането на районни соларни индустриални отоплителни инсталации.  В рамките на един мандат ще изградим фотоволтаични паркове с 200 мВт пикова мощност върху общинска земя, която не може да се използва за друго. Има я. Това ще е приход, не разход.  Вече ги споменахме. Да го кажем пак - соларната инсталация ще стане интегрална част от сградата.   Енергийна ефективност ще е основна и първа стъпка във всяко енергийно решение и план.  Ще я дадем на стратегически инвеститор, който да я сложи в ред и да я развие с комбинирани източници на енергия, които ще включват соларни и геотермални инсталации. Стратегически инвеститор означава инвеститор, който знае какво прави, не краде, развива и постоянно внедрява нови технологии. Това няма как да е българска фирма, малко вероятно е и да е фирма от Източна Европа. Ще направим списък на конкретни фирми, които да бъдат допуснати до търг и договаряне. Ако настъпим чувствителността на европейските органи за защита на конкуренцията, ще се преборим.  Ще създадем Институт за градска енергетика. Социална София: Човечност  Енергийната бедност е основен проблем на София, ще се заемем сериозно с нея. Ще я проучим в детайли и ще започнем последователна борба с нея. Софиянци трябва да живеят в комфортни и здравословни жилища, независимо от приходите си. Основен подход за решаването е енергийната ефективност и интелигентното финансиране на обновяването на сградния фонд.   София има нужда от разгърната и широка жилищна политика. Това е много тежка и комплексна тема. Неясно защо много хора смятат, че жилищната политика не е работа на общината. Е, София може да се развива като съвременен град само ако жилищата в града са адекватни, ако има покрив за всеки, ако всеки може да се отоплява през зимата, ако не живее в мухлясало жилище, ако може да излезе до парка в инвалидна количка. Ще развием дългосрочна жилищна политика, за да може до 2030 година всеки жител на София да живее в адекватно жилище.  Бездомните на София са сериозен и нелек проблем. Не е въпрос само на пари, но и на разбиране и милосърдие. Ще призовем църквата, която сега необяснимо бездейства, да се включи в решаването му. Ще призовем другите религиозни и благотворителни институции да се включат и ще ги подпомогнем. Ще построим съвременни временни приюти със съответстващите социални и медицински услуги в тях. . То не е нещо, за което се гласува на избори, но без милосърдие не можем да решим социалната криза на София. Как ще върнем милосърдието сред хората не знаем, но ще се мъчим и ще успеем. . Ще направим тяхната ангажираност или пълно нехайство към социалните проблеми на града видими, много ясно видими. Нека се гордеят или срамят с онова, което правят или не правят. Засега най-вече не правят. Ще насърчим благотворителността и дарителството с активни кампании и съфинансиране и ще привлечем компаниите, богатите и не толкова богатите в постоянна дарителска дейност.  Ще създадем мрежа от бюра за съвети на гражданите (CAB) и ще призовем юристи и администратори, работещи и пенсионирани, да участват с доброволен труд. . Ще направим София удобна и благодарна към възрастния човек. Старостта трябва да е видима и достойна. . Има много. Ще създадем специална служба за предотвратяване на изоставените деца, грижа за семействата им, грижа и наблюдение.  . Ще дават всичката останала храна на нуждаещи се. Лицензът им ще зависи от този ангажимент. . Ще направим София достъпна за инвалиди навсякъде. Тротоари, паркове, магазини, улици, градски транспорт, барове и нощни клубове, спортни площадки, басейни, фитнес центрове и т.н.  Не софийска версия на някоя съществуваща станция, а отделно радио на София. Без музика и без реклами. Да, точно така. Който иска да слуша Братя Аргирови или \"Бяла роза\", да превключи. Радиото ще дебатира проблемите на София, ще представя събитията на София, ще бъде един постоянен софийски разговор, но също и образователна институция. . Ще го насърчаваме активно. Истинско доброволчество, не европейски проекти. На всички равнища във всички формати. . Много неща вече са дигитализирани - паркиране, билети, мерене на качеството на въздуха, маршрутите на градския транспорт. Ще продължим в тази посока, ще интегрираме дигиталните решения където е възможно, ще направим дигиталния свят достъпен за недигиталния човек. Разбира се, ще дигитализираме и общинските услуги, но нека не въвеждаме китайски модел на дигитализацията на управлението.  София има много споделени пространства. Ще ги увеличим, ще ги наситим с веселие и ще поканим всички. Софиянецът трябва винаги да се чувства част от забавленията на града. Всеки софиянец. Никой не бива да чувства града като чужд. Ще покрием няколко площада, за да могат хората да се събират навън в студ, сняг и дъжд.  В София има много. Театри, сцени, кина, читалища и разни други неочаквани и спонтанни неща. Не са достатъчни, не са достатъчно отворени и не са достатъчно наситени с изкуство и образование. Ще увеличим броя им и ще ги наситим. За да не звучи като напразно обещание - ще отворим големите пространства на НДК и ще поканим ученици и студенти от училищата по изкуствата да се изявяват там. Ще поискаме от Мария Ландова да разшири детската академия и да обхване хиляди деца и възрастни, и не само през лятото. Ще се договорим с големите магазини като ИКЕА и моловете да поканят Милена Нейова и \"Прегърни ме\" да провеждат художествени сесии в почивните дни.   Тук ще действаме брутално. Ще махнем всяка форма на хазарт, ще затворим половината нощни клубове, ще ограничим лицензите им и ще ги заменим с културни центрове, библиотеки и концертни зали. Ще ликвидираме проституцията и търговията с наркотици. Ще разкажем на цяла България какво представлява Студентски град и ще призовем всеки родител в страната, който праща детето си да учи в София, да ни подкрепи. Включително с дарения. . Кола на тротоар ще плаща 50 лева глоба или 100, ако е преместена. Поне.  Ще направим София хубава и удобна за ходене. Тя и сега е. Пешеходецът обаче не е в центъра на движението. Ще стане. Ще изградим и 200 километра пешеходни маршрути. Това не е трудно, защото те съществуват, но трябва да се прочистят и обозначат. . Ще забраним новите молове. Молът убива града. София вече има повече от необходимото. Много повече и много по-големи. Ще очовечим съществуващите молове.  София няма нужда от нови квартали, а от възраждане на съществуващите градски пространства. София е най-рядко населената европейска столица (зависи как я мерим), ако остане под 1.5 милиона жители, те могат лесно да се поберат в сегашните жилищни и строителни граници. Нали знаете, че 25% от жилищата в София са празни? Искате нови квартали и 50% празни жилища в сегашна София? Няма да стане.  . София не е много шумна, но може да бъде по-тиха. Ще създадем шумова полиция. Ще инсталираме монитори за шум. Ще ограничим шума от чалгаджийници и флексове. Ще забраним шумните превозни средства. Ще насърчим електрическия транспорт. Ще санкционираме всякакви клаксони, дори за сватби, войнишки изпращания и абитуриентски балове. Ще глобяваме за шумни уредби в колите и за шумни климатици по сградите. . Ще въведем тримесечни обществени консултации за ново строителство. Сегашните две седмици са подигравка с хората. Всеки значителен проект ще бъде задължително представян с макет, компютърен модел и множество публични обяснения. Ако ще живеем заедно, трябва да обсъждаме достатъчно дълго как да го правим.  Законът е закон. Категорично ще наложим забраната за пушенето в затворени обществени пространства и ще започнем да въвеждаме забрана на открито, където се струпват много хора. Истинска забрана. Всяко затворено пространство е затворено пространство, не тераса или двор.  Има ги и са част от София. Ромите имат точно толкова право да са в София, колкото и членовете на общинския съвет. Те са и работна ръка и имат значителен икономически потенциал. Ще отделим специално внимание, ресурс и грижа за тях и ще развием специална стратегия за интеграция на ромските общности в града. Този път стратегията ще е успешна.  . Ще ги продължим и развием. Те са важни и за фермерите, и за гражданите, и за устойчивото развитие, и за разнообразието на града.  Много нови пешеходни зони, не само в центъра. Всеки квартал трябва да има своята пешеходна зона. Пешеходната зона е и социална зона.  Хубави пазари, със сергии с хубави сирена, хляб, зеленчуци и много щандове с улична храна. Единият ще е под моста до Интерпред. На другия ще му търсим място под друг мост.  Ще напечатаме стикери \"Заведение без техно музика\", \"Без чалга\", \"Без музика\" и ще насърчим заведения да се включат и в инициативата.", "date": "2019.10.10", "title": "Ред и чистота - 136 идеи за София"}
{"url": "https://www.dnevnik.bg/hrana_i_napitki/2019/10/10/3970896_koi_e_stanislav_kotev/", "text": "                         \"Кухнята има нужда от здрав разум...\" Понастоящем Станислав Котев е главен готвач и технолог на ресторанти \"Виктория\" – една от най- големите ресторантски вериги в България. След като през 1997 завършва Техникум по обществено хранене в София, животът му неразривно се свързва с кулинарията. Майка му Иванка Котева и брат му Георги Котев и преди това са го стимулирали да се развива в професията – и двамата с дълги години опит в кухните на елитни хотели и ресторанти в България. Баба му казвала: \"Шума, вълна, торба да е пълна\", което според него дълги години важи за храненето на българите, но Станиславе убеден, че мисията му е да помага храната тук да става все по-добре приготвена и от все по-качествени продукти. В кариерата си е имал няколко важни ментори, които са му помогнали да стигне там, където е в момента. Стажовете в различни ресторанти и хотели в Европа и по света са му помогнали да изгради здрава основа като професионалист – да се научи да разпознава и да оценява отличната храна и да ръководи хора. Като млад готвач се е стремял да използва възможно най-много и най-сложни техники и да влага възможно най-много съставки в рецептите си. Днес фокусът в храната му са малкото, но качествени продукти и вярва, че вълшебството в кухнята се постига, когато дадеш възможност на продуктите сами да въздействат на възприятията. Успешният готвач според Станислав е преди всичко вдъхновяващ лидер – емоционален в похвалите и трезв в критиката. Професионалните кухни са пълни със стрес и имат нужда от здрав разум и интелигентни решения. Самият той поддържа мотивацията си с мисълта, че ,,всеки ден е нов ден‘‘ и ако нещата не са се получили добре, утре можем да започнем отначало. Движеща за него е синергията междухората в екипа – креативни, мислещи, подкрепящи се, настроени да решават проблемите в крачка и най- вече обичащи това, което правят.", "date": "2019.10.10", "title": "Кой е Станислав Котев"}
{"url": "https://www.dnevnik.bg/bulgaria/2019/10/10/3974562_plamen_georgiev_e_zapochnal_da_subaria_nezakonnite/", "text": "Бившият ръководител на антикорупционната комисия (КПКОНПИ) Пламен Георгиев е започна сам да събаря обявените за незаконни навеси на терасата си вчера, съобщи Би Ти Ви. Това става броени дни след като в петък през външния министър Екатерина Захариева премиерът му е предал да го направи, ако иска да замине консул във Валенсия. В телевизионно интервю във вторник  Бойко Борисов обяви : \"Пламен Георгиев работи добре, умен човек е, но миналия четвъртък или петък казах на външния министър да го предупреди, че ако не си оттегли жалбата и не изпълни решението незаконната част от терасата му да бъде съборена, ще го отзова, така както съм го пратил.\" Той е поискал също Георгиев да оттегли жалбите си срещу срещу заповедта на кмета на \"Слатина\" за принудително премахване на незаконните постройки на терасата на апартамента му. Бъдещият консул във Валенсия оттегли жалбата си още в понеделник. \"Информация за събарянето получихме от медиите. Очакваме, когато Пламен Георгиев приключи с премахването на незаконния строеж, да ни информира, за да дойдем да констатираме и да приключим случая\", каза пред Би Ти Ви днес началникът на отдел \"Контрол по строителството\" в район \"Слатина\" Михаил Джурджин. Основният мотив за жалбата на Пламен Георгиев и съпругата му беше, че навесите са били построени, преди сградата да бъде въведена в експлоатация (Акт 16) през 2007 г., и поради това не са незаконни. Заключението на районния \"Строителен контрол\" обаче е друго - че постройките, които незаконно надвишават кота било, са вдигнати по-късно, макар че не може да се каже категорично дали преди или след като Георгиев е купил имота. Опитът за събаряне на незаконните постройки е фаза от  течащия вече половин година скандал около имота на Пламен Георгиев  в столичния квартал \"Гео Милев\". Той започна, след като се разбра, че е пропуснал да декларира 186 кв.м тераса на покрива на своя апартамент на три етажа. Заради случилото се той беше принуден от премиера да излезе в  няколкомесечен отпуск , който завърши с  оставката му от антикорупционната комисия , последвана от спешно завръщане на служба в специализираната прокуратура и светкавично назначение от правителството за  консул във Валенсия  в началото на август. Миналата седмица прокурорската колегия на  Висшия съдебен съвет го освободи като прокурор  от специализираната прокуратура, след като прекара два месеца на поста в отпуск.", "date": "2019.10.10", "title": "Пламен Георгиев е започнал да събаря незаконните навеси на терасата си"}
{"url": "https://www.dnevnik.bg/evropa/2019/10/10/3974557_barnie_es_zasega_ne_e_v_poziciia_da_se_sporazumee_s/", "text": "Европейският съюз изрази вчера предпазлива надежда, че все още постигането на споразумение с Лондон по въпроса с оттеглянето на Великобритания е възможно. Главният преговарящ от европейска страна Мишел Барние посочи, че постигането на споразумение остава възможно. Засега не сме в състояние да се споразумеем с британската страна, добави той. По неговите думи  предложенията на британския премиер Борис Джонсън  за промяна на постигнатата договореност за ирландската граница не са изцяло и незабавно приложими. \"Мисля, че споразумение е възможно, много трудно, но възможно\", заяви Барние по британския телевизионен канал \"Скай нюз\" преди срещата си с британския министър за Брекзит Стив Баркли. Пред Европейския парламент Барние подчерта, че в този конкретен момент ЕС не е в позиция да може да намери споразумение, и добави, че британските предложения са просто временен начин да се избегне \"твърда\" ирландска граница, предаде \"Политико\". Според него британските предложения за митнически проверки, които да не се осъществяват на границата, не са били напълно развити или изпробвани и се основават на технология, която не е все още налична. По думите му предложените алтернативи не дават същата сигурност като \"предпазния механизъм\" за границата в досегашната сделка и Северна Ирландия не трябва да има възможността едностранно да се оттегли от споразумението, както се предвижда в плана на Лондон. Европейският парламент би подкрепил нова отсрочка, ако е свързана с произвеждането на нови избори или второ допитване, заяви председателят на институцията Давид Сасоли, цитиран от БТА. Председателят на Европейската комисия Жан-Клод Юнкер добави, че все още не изключва сделка, и настоя, че ако преговорите се провалят, вината няма да бъде на ЕС. ЕС даде на британското правителство срок до края на тази седмица да представи приемлив компромисен вариант за постигане на приятелско споразумение на 31 октомври. Трудните преговори продължават в Брюксел въз основа на проект, представен миналата седмица от Джонсън в опит да сложи край на проблема с ирландската граница. Британският план  беше отхвърлен  от ЕС (повече за него четете  тук ). До този момент преговорите не са дали възможност за уреждане на точките, по които има несъгласие, а британски източници посочиха във вторник, че  след труден телефонен разговор  между Джонсън и германския канцлер Ангела Меркел вероятността за споразумение е минимална.  \"Предложението на британското правителство не е задоволително решение\", повтори вчера еврокомисарят по бюджета и човешките ресурси Гюнтер Йотингер.  Целта е постигане на компромис преди срещата на високо равнище на ЕС на 17 и 18 октомври. Ако на 19-и не бъде постигнато споразумение,  закон задължава  премиера Борис Джонсън да поиска отлагане с три месеца,  макар той да е обещал  излизане на 31 октомври на всяка цена. Според няколко британски медии правителството възнамерява да свика извънредна сесия на парламента на 19 октомври, независимо от резултата от срещата на върха на ЕС. Това ще е първият случай, когато депутатите ще заседават в съботен ден, след войната за Фолклендските острови през 1982 г.", "date": "2019.10.10", "title": "Барние: ЕС засега не е в позиция да се споразумее с Лондон за Брекзит"}
{"url": "https://www.dnevnik.bg/hrana_i_napitki/2019/10/10/3970897_marinovan_pupesh_s_pistacho_sladoled_i_prah_ot_gorski/", "text": "                           Във вряща вода сложете меда и джинджифила и след като охладите сместа, мариновайте пъпеша за 4-6 часа. Измийте и подсушете горските ягоди, и ги оставете в дехидрататор (или фурна с вентилатор) на 40˚C за 36 часа. Изсушените ягоди блендирайте, докато станат на прах. За да приготвите сладоледа, загрейте мляко, без да кипва. Разбийте яйце с пудра захар в отделен съд и постепенно добавете млякото при непрекъснато разбъркване. Излейте обратно в тенджерата от млякото и загрейте на слаб огън до сгъстяване, при непрекъснато бъркане. Сместа не бива да кипва. Разбийте сметана и я добавете към охладената смес с яйцата, заедно с пастата от пистачо. Разбъркайте всичко добре и поставете във фризера за 6-8 часа. Декорирайте десерта със зрънца нар и цвят от виолетки. 480 г пъпеш 160 г сладолед от пистачо (шамфъстък) 40 г акациев мед 40 г джинджифил 100 мл мляко 1 яйце 12 г пудра захар 50 мл сметана 30 г пистачо паста 280 г горски ягоди 60 г нар 15 г цвят от виолетки", "date": "2019.10.10", "title": "Маринован пъпеш с пистачо сладолед"}
{"url": "https://www.dnevnik.bg/na_put/2019/10/10/3974563_hiliadi_izkachvat_za_posledno_vtorata_po_golemina/", "text": "Въпреки множеството предупреждения да стоят настрана от скалния монолит Улуру, считан от местното население в северната част на Австралия за свещен, хиляди хора продължават да се стичат към скалното образувание, за да могат да се възползват за последно от възможността да го изкачат, преди в края на месеца достъпът до него да бъде ограничен. След продължилата десетилетия кампания на представители на коренните общности на 26 октомври влиза в сила забраната за катерене по популярната австралийска природна забележителност, станала известна в миналото като Айерс Рок. Нейната цел е да я защити от унищожение. Включена в списъка на ЮНЕСКО за световното културно и природно наследство, 348-метровата яркочервена скала е считана за едно от чудесата на света и е една от топ туристическите дестинации, независимо от своето отдалечено местоположение. Улуру е записан в Книгата на Гинес като най-голямата скала в света, въпреки че официално Маунт Огъстъс е обявена за първенец по размери. Този пясъчен монолит е най-голямата в света изолирана скална маса.  Предстоящата забрана привлече към нея още посетители и в момента там има повече хора, отколкото е имало от повече от десетилетие насам, коментира мениджърът на националния парк \"Улуру-Ката Тюта\" Майк Мисо пред SBS News. По думите му на ден там пристигат със сигурност стотици души - \"вероятно по-близо до 1000\". Той допълва, че много от тях искат да се катерят. По информация на управата най-многобройни продължават да са катерачите от Австралия, следвани от тези от Япония. Още от 1985 г., когато паркът е даден на коренните обитатели, местното население анангу призовава изкачването на свещената за тях скала да бъде забранено заради нейното духовно значение като място, което предците им са почитали като енергиен източник. За да отбележи забраната за катерене, паркът готви и голямо публично тържество на 27 октомври - 34 години, след като Улуру е бил върнат на своите традиционни собственици, допълва \"Ройтерс\".", "date": "2019.10.10", "title": "Хиляди изкачват за последно втората по големина скала в света"}
{"url": "https://www.dnevnik.bg/citat_na_deniia/2019/10/10/3974555_citat_na_denia_kjurdite_ne_ni_pomognaha_za/", "text": "Това заяви президентът на САЩ Доналд Тръмп на събитие в Белия дом, защитавайки решението си да изтегли американските войски от Северна Сирия и да остави Турция да започне военна кампания там. Според Анкара една от водещите кюрдски въоръжени групи в района е местният вариант на терористичната организация Кюрдска работническа партия. Близо 11 000 кюрди от Сирия и Северен Ирак загинаха в сражения с терористите от \"Ислямска държава\", за да ликвидират териториалното им присъствие в двете страни. \"Похарчихме огромно количество пари да помагаме на кюрдите. Те се сражават да своята земя. Когато казвате, че са се сражавали заедно със САЩ, да. Но те са се борили за собствените си земи\", каза още Тръмп. Той поясни още, че научил, че кюрдите не били помагали за Нормандия, от \"много, много силна статия\". Местни издания пишат, че думите на президента изглеждат като директни цитати от коментар на консервативния анализатор Кърт Шлихтър за изданието Townhall: \"Кюрдите помогнаха за унищожаването на ИДИЛ, вярно е. Също така е вярно, че кюрдите така или иначе щяха да се сражават с \"Ислямска държава\", защото психохалифатът им беше съсед. Да го кажем откровено - кюрдите не застанаха до нас в Нормандия или в Инчон (в Корея) или в Кхе Сан (във Виетнам), или в Кандахар (в Афганистан). Сирийските кюрди се съюзиха с нас в собствената си родина, защото споделяхме общата цел да заличим това откачено шоу, наречено ИДИЛ. Нещо повече - кюрдите не са еднакви. ПКК са шепа комунистически терористи, сражаващи се срещу турците от години. Тези червени не са ни приятели и техните глупости, изглежда, са причина за турската кампания. Продължаваме да чуваме, че сме имали \"задължение\" към кюрдите, но кой гений им е обещавал, че ако Турция нападне, САЩ ще започнат война? Нямаше ли подобно обещание да ни обвърже там? Не си спомням сенаторите да са одобрявали закон след дебат и поемане на отговорност пред нас, избирателите, да жертват живота на американци за защита суверенитета на някакъв хипотетичен Кюрдистан. (...) Предполага се да проливаме кръв, защото нашият елит  , че го дължим на някакви непознати чужденци? Има един договор, който е подписан и ратифициран от Сената, който действа тук. Това е договорът за НАТО, с който сме се съгласили да влезем във война в защита на Турция, ако тя бъде атакувана. Ако този бандит Ердоган беше по-хитър, щеше да се позове на Член 5 (от Вашингтонския договор) и да поиска войските на НАТО да дойдат за защита на Турция срещу трансграничните атаки на ПКК.\" Вчера Тръмп, изглежда, се е сетил и за втората част от този цитат, когато каза: \"Съюзите са лесна работа. Но нашите съюзници се възползват от нас. Ако видите колко пари се харчат за НАТО и колко много страни от Европа печелят полза много повече от нас.\" Освен това Тръмп и Шлихтър не са прави за кюрдите и Втората световна война, защото тогава в района всичко приключва с операция \"Експортър\" на британската имперска армия през лятото на 1941 г. Австралийски и индийски части за няколко седмици отнемат Сирия и Ливан от контрола на френската армия на признатия от Хитлер режим във Виши.", "date": "2019.10.10", "title": "Цитат на деня: Кюрдите не ни помогнаха за дебаркирането в Нормандия"}
{"url": "https://www.dnevnik.bg/biznes/turizam/2019/10/10/3974571_faktite_i_cifrite_pokazvat_che_si_vurshim_dobre/", "text": "Фактите и цифрите показват, че си вършим добре работата, ката днес по \"Нова телевизия\" министърът на туризма Николина Ангелкова. Тя посочи, че \"независимо от мрачните прогнози\" за първите осем месеца на годината България е била посетена от над 6.8 млн., което било спад от 0.6% спрямо рекордната 2018 година\". За месеците юни‚ юли и август гостите от чужбина са били близо 4.44 млн., което е спад с 1%. \"Откакто Министерството на туризма е създадено като самостоятелна администрация, имаме ръст 31% на чуждестранни туристи и 24 на сто на приходите\", допълни тя. В отговор на въпрос Ангелкова каза, че няма застраховка, покриваща щетите, които търпят хотели, превозвачи и доставчици от  фалитите на \"Томас Кук\"  и  \"Астрал холидейз\" . \"Всички застраховки покриват щетите за туристите. Сключените договори са частно-правни отношения. Всеки един доброволно е приел условията и риска\", допълни министърът.", "date": "2019.10.10", "title": "Фактите и цифрите показват, че си вършим добре работата, смята министър Ангелкова"}
{"url": "https://www.dnevnik.bg/evropa/2019/10/10/3974566_fon_der_laien_othvurli_vtoriia_kandidat_na_rumuniia_za/", "text": "Председателят на бъдещата Европейска комисия Урсула фон дер Лайен отхвърли второто предложение на Румъния за еврокомисар – евродепутатът социалист Дан Ника. Това съобщи говорителят на ЕК Мина Андреева пред местната телевизия Digi24, предаде Romania Insider. \"Мога да потвърдя, че румънското правителство изпрати писмо вчера (7 октомври – бел.ред.). Това писмо включваше името на кандидат, който вече бе интервюиран от избраната за председател на Комисията и не бе приет\", каза Андреева. По думите й екипът на Фон дер Лайен продължава да поддържа контакт с правителствата на  Румъния  и  Унгария , чиито кандидати за еврокомисари  бяха отхвърлени  от правната комисия на Европейския парламент заради  конфликт на интереси , и процесът по подбор продължава. Румънският премиер Виорика Дънчила,  чието правителство днес е изправено пред вот на недоверие  в парламента, е провела телефонен разговор с Фон дер Лайен след отхвърлянето на първия кандидат, Рована Плумб, и я е информирала, че иска да предложи Дан Ника за еврокомисар. Фон дер Лайен обаче е казала, че предпочита жена кандидат. Социалдемократическата партия на Дънчила реши Габриела Чиот, зам.-министърът на външните работи, да е резервен вариант, в случай, че Ника бъде отхвърлен, но правителството все още не е изпратило това предложение в Брюксел. Плумб бе номинирана за еврокомисар по транспорта. В миналото Ника бе разследван за корупция и дясноцентристката опозиция в Румъния бе против него от самото начало заради риска да бъде отхвърлен.      Той бе една от най-спорните фигури в партията си, където успява да се задържи на върха като редовен потенциален кандидат за европейски пост във всички ситуации. Името му беше замесено в прочутия скандал \"Майкрософт\" за измама за десетки милиони долари, в който като министър на комуникациите бе основна фигура, но се измъкна сред спекулации в медиите, че е сключил сделка със специалната прокуратура за разследване на корупцията по високите етажи на властта. Ника бе замесен и в скандала с \"Ериксон Румъния\", в който се оказа бизнес партньор с управляващата компания и обвинен, че е получил част от подкуп в размер на 7 милиона долара, за да бъдат защитени интересите на шведската компания. Времето за утвърждаване на новата Еврокомисия все повече намалява. По план на 17 октомври Председателският съвет на ЕП трябва да вземе решение дали Европарламентът е получил достатъчно информация, за да обяви процеса на изслушванията за приключил. Ако е така, пленарната зала ще проведе гласуване за цялостния състав на Европейската комисия на 23 октомври в Страсбург.", "date": "2019.10.10", "title": "Фон дер Лайен отхвърли втория кандидат на Румъния за еврокомисар"}
{"url": "https://www.dnevnik.bg/evropa/2019/10/10/3974573_es_prizova_turciia_da_spre_operaciiata_v_siriia/", "text": "Европейският съюз призова вчера Турция  да прекрати военната си операция в Северна Сирия , отхвърляйки турските планове за създаване на безопасна зона за бежанци, и добави, че няма да изпраща помощи там, предаде \"Ройтерс\", цитирана от БТА.  \"ЕС призовава Турция да прекрати едностранните военни действия\", се казва в обща декларация на 28-те страни, членки на съюза. \"Малко вероятно е една т.нар. \"зона за сигурност\" в североизточната част на Сирия, каквато Турция предвижда, да отговори на международните критерии, позволяващи завръщане на бежанци.\" \"ЕС няма да предоставя помощ за стабилизация или развитие в райони, където правата на местните жители се игнорират\", се посочва в документа.  Вчера турски войници започнаха третата операция на страната в Сирия. Според президента Реджеп Тайип Ердоган операцията цели да защити териториалния интегритет на Сирия от \"терористи\" (той има предвид бойците, смятани от Анкара за разклонение на ПКК) и да даде възможност за връщане на сирийски бежанци в родината им.", "date": "2019.10.10", "title": "ЕС призова Турция да спре операцията в Сирия, отхвърли плана за зона за сигурност"}
{"url": "https://www.dnevnik.bg/zdrave/2019/10/10/3974578_vina_za_nedoverieto_vuv_vaksinite_imali_i_greshnite/", "text": "Една от причините за недоверието към ваксините и все по-големия брой хора, който отказват да поставят на децата си дори задължителните, са и грешките в кампаниите за популяризирането им, намекна днес пред БНТ директорът на Националния център по заразни и паразитни болести и национален консултант по микробиология проф. Тодор Кантарджиев. Двадесетина година говорехме: \"Ваксинирайте се от грип, иначе ще умрете от разни щамове. Ваксинирайте се, ще ви спаси 100%. Грипната ваксина не пази 100% и който си беше сложил и се разболее... и затова вече майките не дават на децата да се ваксинират дори със задължителните ваксини\", посочи той. \"За ваксините не трябва да се лъже, трябва да се говори истината. Грипните ваксини не предпазват 100%, предпазват от усложненията\", допълни експертът. В отговор на въпрос проф. Кантарджиев посъветва колегите си лекари да не карат бременните да се ваксинират, защото, каквото и евентуално усложнение да се появи в хода на бременността, за него ще бъде обвинена ваксината. Той посочи, че сега е моментът за поставяне на ваксина. Според Тодор Кантарджиев усложненията след грип са една от основните причини да има сериозно разминаване на броя на смъртните случаи през зимата и лятото. Той изрази съжаление, че дори сред лекарите едва 2-3% се ваксинират, докато в САЩ става въпрос за 60 на сто от докторите и 80% от сестрите. \"Истината за грипната ваксина е, че ако се ваксинираш есента, вероятността да видиш лични си лекар по повод грип е два пъти по-малка. Дори ако заболееш, то караш болестта по-леко и нямаш нужда от болници, това е доказано\", каза още проф. Кантарджиев. Той припомни, че всеки пети заболял прави усложнения, като 20% от тях влизат в болница. \"На 10 хил.. болни един прави възпаление на мозъка, което е фатално. На 3000 души един прави грипна пневмония и трябва да мине на интензивно лечение\", обясни още експертът. Проф. Кантарджиев каза, че в момента са доминиращи риновирусите, които се предават чрез мръсните ръце и се отличават с по-продължителен инкубационен период и проявяване на симптомите един по един. \"Тези вируси се лекуват симптоматично - капки срещу хремата, хапчета срещу болките в гърлото\", обясни директорът на Националния център по заразни и паразитни болести. В отговор на въпрос той каза, че в последните десет дни няма регистрирани нови случаи на морбили в страната. \"Ако 3 седмици няма случаи, можем да кажем, че сме се справили с инфекциозното заболяване\", обобщи проф. Кантарджиев.", "date": "2019.10.10", "title": "Вина за недоверието във ваксините имали и грешните кампании"}
{"url": "https://www.dnevnik.bg/analizi/2019/10/10/3973978_borisov_sam_zapali_ogunia_koito_zaplashva_i_nego/", "text": "Премиерът Бойко Борисов призова медиите да противодействат на фалшивата новина, че държавата ще взема децата на бедните хора. Трагическа ирония – той изпита нужда от медии, които информират обективно. Доскоро му беше важно единствено да го хвалят. Чак сега, на десетата година откакто е сложен начело на изпълнителната власт, Борисов чу, че в управляваната от него държава има сериозен проблем с бедността и неинформираността. Че в недрата й, където близо 21 на сто от хората живеят в тежки материални лишения – по данни на \"Евростат\", се надига цунами, което може да помете целия му управленски комфорт. Борисов не може да повярва, че хиляди хора са убедени, че от 1 януари социалните служби ще влизат в домовете им без предупреждение, по анонимен сигнал, ще надничат в хладилниците и в спалните им и ще отвеждат децата, за да ги продават на гей двойки в Норвегия. Вярва се, че на мушката са неприпознатите от бащите си деца, както и двойките без брак. Важното е да са бедни. Вече две години знайни и незнайни емисари, включително от собственото му правителство, правят безумна пропаганда срещу рамкови документи, защитаващи човешки права. Всичко се поставя под общ знаменател – ще се въвежда трети пол, децата ще подлежат на полова просвета още от детската градина, ще ги превръщат в джендъри. Първо по тази схема беше елиминирана Истанбулската конвенция, чиято цел е да ангажира държавите да спазват правата на жените. Последва я Националната стратегия за детето, която издигаше в главен принцип защитата на малолетните от физическо насилие и психически тормоз. На ред са учебниците – и от тях надничат призраци, а на страха очите са големи. Борисов не може да е проспал тези събития, защото лично оттегли и конвенцията, и стратегията. За да се хареса на националистите, с които е в коалиция, и да обере овациите на народните маси, които така и не разбраха за какво става дума. След това обаче или е задрямал, или се прави на умряла лисица, че не знае какво се случи. През март в парламента минаха технически поправки в Закона за детето, които влизат в сила на 1 януари идната година. От тези поправки тръгна снежна топка, която вече е лавина. Националисти, небезизвестният \"ловец на бежанци\" Перата, асоциации, представящи се за защитници на християнските ценности, евангелски пастори и всякакви неинформирани хора се възползваха от силата на социалната мрежа и разпространиха за броени месеци измишльотината, че от 1 януари държавата ще отнема и продава деца. Тази неистина, повторена хиляди пъти, се превърна в носталгиците по комунизма. Никой от тях не се интересува какво всъщност пише в поправките. Не можеш да ги убедиш, че извеждането на деца от семействата е записано в закона като крайна мярка преди 10 години, включително и по анонимен сигнал, когато става дума за насилие. Противниците на закона искат това да бъде прекратено тук и сега – те нямат обяснение как хем това се въвежда от първи януари, хем вече е утвърдена практика. Те не търсят логиката, а вярват, че заради една синина на детето, заради един скандал, заради един шамар или заради празен хладилник могат да останат без наследници. Защото са ужасени и убедени, че правителството иска да развращава семействата им – в детската градина, в училището, навсякъде. Защото са чули, че норвежкият фонд дава някакви пари у нас, а щом в Норвегия социалните служби извеждат толкова много деца от семействата им, значи и тук това ще се случи с норвежките пари – цели 380 млн. лв., твърдят притеснени граждани.  В понеделник няколко училища в ромски махали в югоизточна България се опразниха за броени минути, защото родителите, предимно от ромски произход, чули, че социалните служби отвели малолетно дете направо от класната стая. След Сливен, Карнобат, Ямбол, Сунгурларе, Асеновград, Силистра същото се случи и в Пещера, Пазарджик. Миналата седмица слухът е пълзял в софийския квартал \"Факултета\". Лавината набира скорост, независимо че множество държавни институции и половината правителство се хвърлиха панически да успокояват разтревожените родители. След дъжд качулка обаче никой не им вярва. Чудите се защо? че правителството и социалните служби лъжат. Паниката, че социалните са отвели дете от училище, е заради случай в с. Балша, подробно отразен във \"Фейсбук\" групите, в които членуват стотици хиляди души, бунтуващи се срещу оттеглената стратегия и Закона за детето. В този случай от семейство, живеещо в мизерия, са изведени три деца, като най-голямото е отведено от училищния двор пред погледите на съучениците си. Тригодишно пък е изтръгнато от социалните от ръцете на майка си. Случката бързо се разчува – Перата заснема \"филм\", пропагандатори обикалят ромските махали. Няколко видео клипа показват такава агитация в столичната махала \"Факултета\". Дори е организиран протест, отразен от телевизии. Правителството обаче не обръща внимание на протести, които не са пред вратите му и които не са агресивни. Хората, заснели клиповете, не желаят да посочат организаторите на тези събития, но не отричат, че става дума за членове на групите срещу Стратегията за детето. А там активисти са Редовите членове на въпросните \"Фейсбук\" групи категорично не вярват нито на обясненията на социалните служби, нито на социалния министър, нито на обясненията им, че няма дете, отнето без съдебно решение. Точно обратното – много хора посочват, че децата се отнемат само със заповед на социалната служба. И публикуват документи, от които е видно, че съдът се произнася пост фактум – едва когато родителите обжалват. И се чувстват излъгани от институциите. Колко му е да повярват и за норвежците? Така е в случая в Балша. Така е и в друг случай от миналата Коледа, когато бебе от Смолян беше пратено в приемно семейство заради мизерната обстановка, в която беше гледано. То вече е върнато на майка му с решение на съда. За публиката обаче тези случки са илюстрация не на грижата на държавата, а на жестокост, на расизъм, на безмилостно отношение към бедните хора, които вместо да бъдат подпомогнати материално, биват лишавани от децата си. Това са, уви, последиците от малокултурното управление, което търпим от години. Напротив, дължи им обяснение. Дължи им управленски решения. Дължи им информация. Дължи им контрол и изясняване на всяко едно действие на държавните служители. Дължи им съобразяване с проблемите им. Ако бяхме държава, управлявана прозрачно от отговорни политици, това можеше да се случи. Само че не сме. Затова сега Борисов ще се пържи на огъня, който сам си запали. А може да стане и още по-зле. Спецслужбите явно са пропуснали да му докладват с какви заплахи са пълни групите, обсебени от норвежкия сюжет. Там е пълно със заплахи за гражданска война, неподчинение, закани за разправа лично срещу премиера, който иска да продава български деца. Но така е в историята – когато империите се самозабравят, варварите настъпват.", "date": "2019.10.10", "title": "Борисов сам запали огъня, който заплашва и него"}
{"url": "https://www.dnevnik.bg/analizi/2019/10/10/3973872_lipsvashtiiat_pacient_kak_parite_za_medicinskite/", "text": "                         \"Каква заплата искате?\" Напориста репортерка на голяма телевизия повтаря неколкократно въпроса към една от медицинските сестри, дошли на протест в понеделник. Събеседничката се опитва да обясни, че парите далеч не изчерпват поводите за протест, но репортерката губи интерес и ѝ отнема думата. Нивото на дебата за продължаващия вече половин година протест на медицинските сестри трудно успява да надхвърли обещаните 900-950 лв. за основна заплата в Колективния трудов договор за сектор здравеопазване за 2019 г. и клишета като \"уважение към професията\" или \"достойно заплащане\". Масло в огъня на спора \"кой сега ще ни даде пари\" наля и скандалът с 50-те милиона лева, отпуснати от Министерския съвет през май за заплати на медицинските сестри, които през октомври изведнъж се оказаха 6 млн. Така в надвикването между работещи, министерство, синдикати и здравна каса потънаха най-важните въпроси за незавидните условия, при които медицинските специалисти работят, но и за спорното качество на грижите, които могат да осигурят на пациентите си при тези условия. По данни на НСИ към 31.12.2018 г. в страната работят над 46 000 медицински специалисти, от които 30 589 медицински сестри и 3 155 акушерки. Лесно може да се изчисли, че това прави 437 сестри на 100 000 души население, а една акушерка се пада на 20 жени, родили през годината. Анализ на Евростат поставя страната ни на пето място сред държавите с недостиг на медицински сестри, като най-тежко е положението в Румъния с 66 на 100 000. Най-добре обгрижени би следвало да са пациентите в Люксембург, Ирландия и Швеция с над 1100 сестри на 100 000 души население. Очаква се обаче страната ни да изпадне още в класацията, тъй като по данни на Българската асоциация на професионалистите по здравни грижи (БАПЗГ) близо половината работещи в системата са или пенсионери, или ще се пенсионират в близките 2 години. Тези тревожни числа не са новина – сривът настъпва с новото хилядолетие, когато броят на медицинските сестри у нас намалява рязко с повече от 30% - от малко над 45 хиляди през 1999 г. на около 28 500 през 2002 г. Абстрактното искане на медицинските специалисти за \"уважение към професията\" им години наред превратно се тълкува (включително често и от самите тях) като изискване към пациентите. Преведено на езика на реалните проблеми в системата обаче, то е по-важно от моментните финансови условия, и представлява изискване към институциите да създадат регламент, който да постави в невъзможност системата да функционира без минимално ниво на здравните грижи – както количествено, така и качествено. Казано по-просто – да определят колко медицински специалисти са нужни и какви резултати трябва да имат грижите им за пациентите. Според икономиста Калоян Стайков, щом липсата на сестри не мотивира болниците да им предлагат по-високи заплати, явно системата не е застрашена: \"Ние говорим за дефицит повече от 10 години. Системата обаче не е спряла да функционира, броят на лечебните заведения дори се увеличи, а заплатите останаха ниски. Това означава, че или няма истински дефицит, или има някакъв вътрешен механизъм, по който мениджърите на лечебни заведения се справят с недостига на сестри, за да не стане той причина за спиране на дейността.\" Обяснението идва от Веселина Ганчева, представител на Асоциацията на българските медицински сестри: \"Сестринската работа понякога се върши от лекари специализанти, или пък от болногледачи без никакво медицинско образование. А една сестра е принудена да работи на две и повече места, за да си осигури приличен доход.\" При така поставените условия, дискусията изобщо не стига до осъвременяването на знанията и повишаването на квалификацията на медицинските специалисти, съответно и до качеството на грижите, които всички ние получаваме. А изходът от омагьосания кръг изглежда е именно в поставянето на пациента в картината. \"Няма как заплатите да се повишат, докато като платци нямаме ясен разчет - в цената на една клинична пътека колко е предвидено за труд, колко от този труд е лекарски, колко е сестрински и каква е цената му. И докато нямаме измерители за качеството на лечението\", обяснява Калоян Стайков, и допълва: \"нелогично е да има изискване за минимален престой по клинична пътека, но да няма изискване какви здравни цели си поставяме в лечението на един болен\". Изследване на английската Национална здравна служба (NHS) например показва, че в отделенията, където една сестра се грижи за 6 или по-малко пациенти, смъртността е с 20% по-ниска, отколкото в тези, в които на една сестра се падат десет или повече пациенти. Подобно изследване никой не е провеждал у нас. Нещо повече – в българските регулативни документи броят на сестрите е само препоръчителен и е съотнесен към броя на лекарите – две сестри на един лекар. Колко пациенти се падат на това (пожелателно) трио и колко качествено се лекуват те, остава неясно. А не можем да очакваме цената на труда да е важен елемент в здравна система, която не се интересува дали с този труд наистина се произвежда здраве.", "date": "2019.10.10", "title": "Липсващият пациент. Как парите за медицинските сестри станаха история с надвикване"}
{"url": "https://www.dnevnik.bg/sviat/2019/10/10/3974299_djonsun_vlachi_stranata_kum_brekzit_bez_sdelka/", "text": "Това все още не е официалната политика на правителството. Но в британските правителствени кръгове и в средите на ЕС отсега е ясно, че става по-вероятно да няма споразумение на срещата на Европейския съвет следващата седмица. Въпреки твърденията на премиера, че неговите предложения са \"честен и разумен компромис\" - и сигнали към британския премиер, че някои страни членки са били готови през лятото да обмислят въпроса за споразумение - по думите на един чиновник, досега ЕС не е показал желание \"да отстъпи и на сантиметър\". Според източник от премиерската канцелария, в разговор с Джонсън германският лидер  Ангела Меркел  \"е дала да се разбере, че е все по-малко вероятно да се стигне до сделка\" и дори е казала, че ЕС може да наложи вето на оттеглянето на Северна Ирландия от митническия съюз. Той добави, че \"преговорите в Брюксел са пред провал въпреки, че Великобритания измина дълъг път\". Но на \"Даунинг стрийт\" номер 10 нямат никакво намерение да се откажат от общите принципи на това, което предлагат по отношение на  митническия съюз  или на така наречения принцип на съгласието за получаване на одобрението на северноирландските политици за плановете на премиера. Така че, ако се изключи политическо измъкване, достойно за Худини, този премиер се готви да аргументира защо  Брекзит без споразумение  е най-доброто решение. Както вече сме обсъждали неведнъж, британският парламент промени закона, за да затрудни това в максималната възможна степен. Но  кабинетът на премиера все се зарича  да направи всичко по силите си, за да продължи напред - очаквайки нови заплетени съдебни спорове, въпреки растящия скептицизъм, че това ще даде някакъв резултат. Преди всичко, източници в правителството обещават, че ще създават възможно най-големи затруднения пред ЕС, може би предизвиквайки го да наложи отлагане на една несклонна към съдействие и неспокойна администрация. За техните опоненти това може да изглежда капризно и контрапродуктивно, но не бива да се съмнявате, че ако този месец не се стигне до споразумение, правителството на Борис Джонсън няма изведнъж да стане безконфликтно и склонно към сътрудничество. И ако се стигне до вероятния развой на събитията, при който срокът за Брекзит се удължава, по политически причини \"Даунинг стрийт\" номер 10 иска да създаде впечатлението, че е действал под принуда. Стратегия на възпрепятстването Министри се надяваха, че техните предложения може да бъдат изслушани и взети предвид от ЕС. Но има недоволство, че това не изглежда да се е случило. Високопоставен източник ми каза, че преговорите \"се очаква да бъдат диалог, а не сесия на въпроси и отговори\", което предполага, че вместо да се хване на работа, ЕС просто връзва ръцете на британските преговарящи, като задава въпрос след въпрос, след въпрос. Източници казват, че ЕС трябва да слуша \"хората, които  спечелиха референдума , а не тези, които загубиха\". Те отправят и предупреждението, че Брюксел ще направи \"историческа погрешна преценка\", ако очаква, че да се каже \"не\" сега ще доведе до по-спокойни времена в бъдеще. От британска вътрешнополитическа гледна точка, в момента се води дискусия дали бъдещ консервативен манифест трябва да включва очертанията на потенциално споразумение с ЕС или директен план за незабавно напускане без споразумение. Доколкото ми е известно, решение по този проблем все още не е взето. /БТА", "date": "2019.10.10", "title": "Джонсън влачи страната към Брекзит без сделка"}
{"url": "https://www.dnevnik.bg/evropa/2019/10/10/3974575_bulgariia_se_vkljuchva_v_proekt_za_podobriavane_na/", "text": "Дванадесет европейски страни, сред които и България, обединяват сили, за да обменят находчиви идеи за подобряване на безопасността по пътищата, като част от новия проект, финансиран от Европейския съюз, който беше обявен вчера в Брюксел. Въпреки че европейските пътища са най-безопасните в света и безопасността по пътищата значително се е повишила в последните десетилетия, броят на жертвите и на тежко ранените по пътищата ни все още е прекалено висок, се посочва в съобщение на Европейската комисия. Над 25 хил. души загиват при пътни инциденти през 2018 г. Това е с 21% по-малко спрямо 2010 година, но същевременно представлява само 1% спад в сравнение с 2017 г. Има съществени разлики в показателите за пътна безопасност на отделните държави - членки на ЕС. Тригодишният  проект за обмен в областта на пътнотранспортната безопасност  цели да се заеме с тези несъответствия и ще свързва експерти от Австрия, България, Франция, Гърция, Ирландия, Литва, Холандия, Полша, Португалия, Румъния, Испания и Швеция. Транспортните експерти от дванадесетте участващи държави ще работят заедно, споделяйки най-добрите практики за ограничаване на скоростта, изграждане на безопасна инфраструктура и за подобряване на правоприлагането, събирането на данни, както и безопасността на пешеходците и колоездачите в градските райони. Европейският комисар по транспорта Виолета Булц коментира: \"Трябва заедно да работим за дългосрочната цел \"нулева смъртност\" - до 2050 г. броят на загиналите и тежко ранените да бъде почти нула – и това означава обединяване и обмен на най-добри практики. Проектът за обмен в областта на пътнотранспортната безопасност в Европейския съюз първоначално ще предостави ценна помощ на шест държави членки, които са решени да подобрят показателите си за пътна безопасност през следващите три години.\" Проектът се ръководи от Европейския съвет по пътната безопасност, водеща неправителствена организация в областта на пътнотранспортната безопасност, която работи с експерти от целия Европейски съюз. В съобщение на Министерството на вътрешните работи за проекта се посочва, че са поканени да се включат шест държави членки, с най-добър потенциал за подобряване на показателите за пътна безопасност (България, Полша, Литва, Гърция, Румъния и Португалия). Проектът е с времетраене от 3 години (2019-2021 година) и има за цел подобряване на сътрудничеството между държавите членки в прилагането на иновативни и ефективни мерки за повишаване пътната безопасност. Предвижда се провеждането на работни семинари, посещения на чужди експерти и др. Финансирането ще бъде изцяло за сметка на Европейската комисия, без съфинансиране от страните участнички.", "date": "2019.10.10", "title": "България се включва в проект за подобряване на пътната безопасност в ЕС"}
{"url": "https://www.dnevnik.bg/sviat/2019/10/10/3974596_strelecut_v_sinagoga_v_germaniia_izluchval_deistviiata/", "text": "Извършителят на нападението срещу синагога и турска закусвалня в германския град Хале, при което бяха убити двама души, записал действията си на видео, излъчено на живо в интернет в продължение на 35 минути, съобщиха световните агенции. Видеото било излъчвано през платформата на \"Амазон\" за видеоигри \"Туич\" (Twitch) и било видяно от петима души, но след това негов запис бил гледан от близо 2200 души в продължение на половин час, преди да бъде премахнат. Според \"Туич\" профилът, от който бил излъчено видеото, бил създаден преди около два месеца. \"Ние действахме възможно най-бързо, за да изтеглим това съдържание и ще блокираме всички акаунти, които споделят кадри от този отвратителен акт\", заяви говорителят на \"Туич\", цитиран от \"Франс прес\". Мъжът, извършил нападението в Хале, е 27-годишен германец с крайнодесни убеждения, който е задържан, съобщи ДПА, като се позовава на източници от силите за сигурност. Първоначално полицията съобщи за няколко нападатели, но вътрешният министър Хорст Зеехофер заяви, че антисемитският атентат бил извършен от един човек. /БТА", "date": "2019.10.10", "title": "Стрелецът в синагога в Германия излъчвал действията си в интернет"}
{"url": "https://www.dnevnik.bg/analizi/2019/10/10/3974539_da_ne_vi_hvana_strah_che_shte_stane_kato_s_protestite/", "text": "                         И какво стана, мили мишлета? Какво стана? Изведнъж се оказа, че \"служител от пресцентъра на Министерството на отбраната е сред хората, разпространявали фалшиви новини как ще бъдат отнемани деца от родителите им. Това потвърди вицепремиерът Томислав Дончев по повод паниката в Сливен и Ямбол, при която родители опразниха три училища от страх, че ще им бъдат отнети децата.\" А знае ли се кой е служителят? Защото аз се сещам за един, ама се притеснявам да не стане като със запалените фабрики в Пловдив и накрая да го отнесе някой нещастник, който е на стаж или е нает да разнася кафе и кламерчета. А, и още нещо. Било се знаело от месеци, че има разпространение на фалшиви новини и дезинформация. Да не сме си мислели ние, че властта е проспала тоя процес – Ама вярно ли? А какво тогава правихте през тия месеци – да би да сте били на пленум, на който сте анализирали проблема? Излязохте един път да кажете на хората да не вярват на тъпотии ли? Коментирахте предавания с отявлена пропаганда ли? Разследвахте групите против Стратегията, които се роят със скоростта на светлината и в които тролове пускат фалшиви призиви, организират протести по градове и пишат изумителни глупости, на които други хора се връзват, паникьосват и започват също да правят глупости, защото това е, което човек прави, когато е паникьосан – върши глупости. Къса страници от бележници, забранява на детето си да посещава училище, подписва неграмотно написани, измислени декларации, разпространявани тайно сред родителите, в които пише, че родителят не е съгласен детето му да посещава часове, в които ще бъде развращавано. Да не би да казахте нещо покрай стотиците постове и публикации, че норвежци ще взимат българските деца за органи, за оргии, за разврат, за да ги правят джендъри, чучела и едва ли не – за да ги превърнат в ястие от националната си кухня? Да не би да е, когато се уплашихте, че няколкостотин родители от ромски произход нахлуха в три училища и си заприбираха децата вкъщи, умрели от страх и ужас, че някой ще им ги вземе?? Да не би да ви хвана страх, че ще стане като с протестите за тока през 2013-а?? М? Айде да престанем да си говорим като девици. Айде да си кажем вече, че всичко това се случва СЪС специалната подкрепа на властта, която удобно мълча месеци наред и осигури идеална почва за развъждане на паразити, които да отровят живота на хиляди хора. Айде да си признаем вече, че когато стана истерията със Стратегията, трябваше да излезете и да кажете, че внушенията, че някой ще отнема деца, който така или иначе вие сте поръчали да бъде изготвен. И айде накрая да си кажем, че в пресцентъра на военното министерство има ЕДИН служител, който активно популяризира каузата против абортите, има отявлено антиженско и хомофобско говорене и уж е много близък с Бога, ама по един отвратително изкуствен и напомпано звучащ начин. Ще го намерите лесно във Фейсбук - той не се крие в изоставена къща в покрайнините на Нови Искър, не ви трябва Ванга, за да му узнаете името или инициалите... или агентурното име. То вие си го знаете, де. Няма нужда да ви казваме кой е. Така че, аре да спрем вече с тоя селски панаир, а?", "date": "2019.10.10", "title": "Да не ви хвана страх, че ще стане като с протестите за тока през 2013-а?"}
{"url": "https://www.dnevnik.bg/sport/2019/10/10/3974602_koi_e_noviiat_chovek_v_shtaba_na_kubrat_pulev_za/", "text": "Мексиканецът Анхел Гийермо Ередия, наричан Мемо Ередия, ще помага на Кубрат Пулев да подобри формата си, съобщава BoxingScene.com. От няколко месеца има информации, че двамата вече работят заедно, но кондиционният треньор и химик посочва, че до момента това не е било факт заради разминавания в логистиката. \"Имах няколко срещи с него преди и щяхме да имаме лагер в Германия, когато се би с брата на Тайсън Фюрин (Хюи Фюри е братовчед на Тайсън Фюри), но логистиката нe се получи. Сега успяхме да го направим за следващия му мач\", каза Ередия, цитиран от BoxingScene.com. Пулев  ще се изправи срещу Райдел Букър на 9 ноември в Калифорния . Ако спечели, българинът ще запази статута си на претендент на Международната боксова федерация (IBF) и ще очаква мач за световната титла срещу победителя от двубоя между Анди Руис и Антъни Джошуа. Ередия е бивш състезател в хвърлянето на диск, но няма високи постижения. Син на професор по химия, той също получава образование по химия, което му помага да изследва начини за заобикаляне на забраните в спорта и за намаляване на възможността за провал при допинг тест. От дълбоките води в допинга до \"чист съм\" В пространно интервю за германския \"Шпигел\" през 2008 г. Ередия казва: \"Високите постижения (в спорта) без допинг са измислица\". Тогава той посочва, че трябва да се разреши използването на тестостерон и на хормона на растежа. В момента в профила си в \"Туитър\" мексиканецът се представя като \"Учен в сферата на физическото обучение и антидопинг консултант и анализатор\". В интервю пред \"Спектейтър\" през 2017 г. посочва, че вече не дава забранени вещества на спортистите, с които работи. \"Чист съм, откакто станах федерален свидетел, и това е единственият път за мен до последния ми ден\". Според него напредъкът на фармацевтичната индустрия оставя дупка, между новите вещества и възможностите за залавянето им, от която спортистите се възползват. \"Някои спортисти мамят сега - те се възползват от възможност, която трае година, може би година и половина, преди антидопинговите власти да разберат какво изобщо става\". Работа за издръжливост и сила Пулев винаги се е бил силно критичен срещу употребата на допинг. Преди пет години покрай мача си с Владимир Кличко за световната титла  той се изказа остро срещу украинеца, като изрази съмнения, че съперникът му ползва допинг . \"И децата знаят, че може да си направи каквото си поиска. 2014 година сме, не сме 71-ва. Той може така да се напомпа, че за мача да си се изчисти и след мача да даде абсолютно чиста допинг проба\". В друг случай преди мача заяви: \"Спазвам си режим и се готвя по правилата. Моята съвест е чиста, за неговата не съм толкова сигурен\". Сега Ередия заяви, че през юли се е срещал с мениджъра на Пулев - Ивайло Гоцев. \"Работим по кондиционната му подготовка (на Пулев). Той е много здраво момче. Работи много упорито. Той не просто има нужда да поддържа експлозивността си, но искаме да увеличим издръжливостта му и още малко силата му\", каза мексиканецът. По думите му българинът е много добър плувец и спринтьор.", "date": "2019.10.10", "title": "Кой е новият човек в щаба на Кубрат Пулев, за когото \"постижения без допинг няма\""}
{"url": "https://www.dnevnik.bg/sviat/2019/10/10/3974653_turciia_obiavi_uspeh_v_siriia_nahluvaneto_produljava/", "text": "Турската армия е постигнала първоначалните цели на въздушната и сухоземна операция срещу кюрдски цели в Сирия. Това обяви министерството на отбраната в Анкара, цитирано от Анадолската агенция, докато според \"Ройтерс\" военни и подкрепяни от тях бунтовници навлизат по-дълбоко в сирийската територия. Турската офанзива в Североизточна Сирия  започна вчера . В резултат на операция \"Извор на мира\" за първите 12 часа са поразени поне 181 цели на Сирийските демократични сили (SDF), чийто гръбнак са Силите за защита на народа (YPG) - бойци, смятани от Анкара за сирийско разклонение на Кюрдската работническа партия (ПКК). Освен с елиминиране на \"заплаха за сигурността\" турската операция е свързана и с осигуряване на пространство за връщане на сирийци. В. \"Хюриет дейли нюз\" писа, че турски самолети са навлезли на 30 км навътре в сирийска територия - приблизително колкото е \"безопасната зона\", която Анкара иска да създаде за сирийски бежанци. Снощи турската армия пресече границата със Сирия и започна наземния етап от операцията заедно с подкрепяните от Анкара бунтовници Сирийска национална армия. Според турски медии в операцията участват турски спецчасти и бронирани машини. По-рано - вчера следобед - последваха въздушни и артилерийски удари по кюрдски позиции. Операцията засега е с ограничен обхват - в над стокилометрова ивица между градовете Рас ал Айн и Тел Абяд, източно от р. Ефрат (според \"Ройтерс\" навлизането в Сирия е станало през две точки край единия град и две - край другия). Наблюдаващи конфликта отбелязват, че вниманието на турската армия се насочва и към други градове - например Тел Халаф, на 5 км югозападно от Рас ал Айн. Турски наблюдатели отбелязват, че тя е стратегически позиционирана в райони с предимно арабско население, които в последните няколко години се владеят от SDF след разгрома на \"Ислямска държава\". Според критици на операцията, освен да засили регионалното напрежение, тя може да промени и етническата карта на района. SDF също така предупреждава, че държи хиляди предполагаеми членове на \"Ислямска държава\" в затвори в Сирия и съдбата им ще е неизвестна, ако се наложи изтегляне от обширни територии. Според Би Би Си, макар точното място на затворите да не е известно, се смята, че част от тях са край турската граница.      Убити са поне няколко бойци от SDF и няколко цивилни, а кюрдските бойци твърдят, че при въздушните удари има и ранени. Според турски издания има жертви и от турската армия. Неправителствени организации съобщават, че хиляди цивилни бягат от града. Кюрдите твърдят, че те са се насочили към контролирани от тях територии на изток. Турската полиция съобщи, че вече са започнали разследвания срещу десетки разпространявали лъжи и \"омраза\" в социалните мрежи, свързани с операцията в Сирия. Разследване е започнало и срещу съпредседателите на прокюрдската Демократична партия на народите (ПНД) Сезай Темели и Первин Булдан и още трима нейни депутати. Турски управляващи политици често свързват представители на ПНД с ПКК, макар влиянието на хора и възгледи на групировката в партията далеч да не е еднозначно. Турската операция е \"лоша идея\", но САЩ няма да подкрепят кюрдите  Междувременно часове след началото на атаката Съединените щати продължиха да настояват, че не са давали \"зелена светлина\" на турската операция и че \"това е лъжа\". \"Спомнете си нашата задача (в Сирия). Ние отидохме там, където хора бяха убивани, горени, държани в клетки. Президентът започна кампания за разгромяването на халифата и това беше постигнато\", каза Помпео. Според него изтеглянето на американски войски е започнало само за да не бъдат излагани на риск военните. Позициите на американското ръководство за случващото се в Сирия отново се промениха. От подкрепа за съюзника Турция и после заплахи за икономическото унищожение през последните дни американският президент Доналд Тръмп премина в нова фаза, в която открито нарича \"Извор на мира\" \"лоша идея\". \"Турция обеща да защитава цивилните, да защитава религиозните малцинства, включително християните, и да гарантира, че няма да се стигне до хуманитарна криза. Ние ще следим дали те спазват този ангажимент\", каза Тръмп в декларацията. Именно позиция на Вашингтон  бе решаващият знак, който бе последван от турската операция . Президентът, вече настоявал, че САЩ всъщност изобщо не са изоставили кюрдите, междувременно  ги обвини, че не помагали на САЩ  във Втората световна война. Помпео също така заяви в интервюто си пред Пи Би Ес, че \"не вярва\" \"Ислямска държава\" да се възроди в зоната, в която американските военни се изтеглят от турската операция. \"Президентът на САЩ Доналд Тръмп разбира заплахата\", каза той. Спешни заседания Съветът за сигурност ще обсъди ситуацията при закрити врата днес по искане на пет европейски държави - Великобритания, Франция, Германия, Белгия и Полша. В събота ще има и среща на Арабската лига по искане на Египет. Кайро вчера осъди \"турската агресия срещу територията на Сирия\" като \"фрапантна и неприемлива атака срещу суверенитета на братска арабска страна\". Сирия бе изключена от Арабската лига в началото на войната. Множество отделни държави от Франция до Саудитска Арабия реагираха на ситуацията, а Париж нарече операцията \"опасна за сигурността на кюрдите\" и \"от полза на \"Ислямска държава\", с която воюваме от пет години\". За позицията на Европейския съюз  четете тук .      Анкара реагира на всички нападки с коментар, че има право да се защитава. Президентът Реджеп Тайип Ердоган каза в интервю за \"Йени шафак\", че споразумението от Адана от 1998 г. между Турция и Сирия, с което Дамаск се задължава да признае ПКК за терористична организация, е аргумент за операцията. \"Съгласно този договор, ако режимът не предприеме мерки срещу ПКК, то нашите военни имат правото да преследват терористите в Сирия.\" Междувременно външният министър Мевлют Чавушоглу отхвърли критиките на Техеран, Рияд и други от Персийския залив, като се позова на войната в Йемен с десетки хиляди жертви. \"Вие убихте и принудихте да гладуват толкова много цивилни в Йемен. С какво право сега се обявявате против тази операция\", заяви Чавушоглу, цитиран от Анадолската агенция и БТА. .", "date": "2019.10.10", "title": "Турция обяви \"успех\" в Сирия, нахлуването продължава"}
{"url": "https://www.dnevnik.bg/kultura/2019/10/10/3974639_osmoto_izdanie_na_fizika_na_tugata_izliza_s_korica_ot/", "text": "Близо осем години след публикуването на романа на Георги Господинов \"Физика на тъгата\" осмото издание на книгата ще излезе на пазара с нова корица от аниматора Теодор Ушев, съобщават от издателство \"Жанет 45\". Изданието, което ще се появи в книжарниците след 14 октомври, ще изпревари с около месец българската премиера на късометражния анимационен филм на Ушев, базиран на една от най-четените и превеждани български книги - носител на редица отличия, сред които е и наградата \"Ян Михалски\". Тази година полското издание на романа е  финалист и за европейската награда \"Ангелус\" , която предстои да бъде връчена на 19 октомври.  Изображението на новата корица е от филма със същото заглавие на Ушев.  Неговата световна премиера  бе по време на международния филмов фестивал в Торонто, където получи  специалната награда на журито . В България публиката ще може да гледа филма на 17 ноември в зала 1 на НДК в рамките на \"Киномания\". Първата среща с българските зрители ще бъде част от кино-концерт под името \"Нарисувай ми тъга\", в който ще има и анимационен концерт по \"Четирите годишни времена\" на Антонио Вивалди с изпълнения на живо на цигуларя Иван Пенчев с Quarto Quartet - The Chamber Musicians of Sofia и четири експериментални анимации, дело на Ушев, Олга Парн от Естония, Атсуши Вада от Япония и Анна Буданова от Русия. \"Физика на тъгата\" е втори съвместен проект на Ушев и Господинов след  номинираната за \"Оскар\"  през 2017 г. късометражна анимация \"Сляпата Вайша\". В английската версия на 27-минутната \"Физика на тъгата\"  звучат гласовете на баща и син - Доналд и Росиф Съдърланд , които разказват историята зад кадър. ", "date": "2019.10.10", "title": "Осмото издание на \"Физика на тъгата\" излиза с корица от Теодор Ушев"}
{"url": "https://www.dnevnik.bg/evropa/2019/10/10/3974590_pochti_100_hil_bulgari_sa_poiskali_da_ostanat_vuv/", "text": "Два милиона европейски граждани са поискали да останат в Обединеното кралство след Брекзит, от които половин милион само през септември с приближаването на предвидената дата, съобщи вчера министърът на вътрешните работи Прити Пател. Според статистическите данни,  публикувани вчера  от британското правителство, общият брой на молбите, получени до края на септември, е над 1.8 милиона (1 860 200), 520 хил. от които са получени само през миналия месец. Това показва безпокойство според Никълъс Хатън, основател на The3Million (\"Трите милиона\") - асоциация за защита на интересите на европейските граждани във Великобритания. \"Когато плашиш хората, те се тревожат и се опитват да гарантират статута си, а правителството силно ги плаши с риска от Брекзит \"без сделка\", заяви Хатън за \"Франс прес\", цитирана от БТА.  Британският премиер Борис Джонсън  повтаря, че страната му ще напусне ЕС  на 31 октомври със или без сделка въпреки страховитите икономически и социални  последици . По официални данни са одобрени общо над 1.5 милиона заявления, като 61 процента от заявителите са получили  статут на уседналост   (settled status), който се дава на лица,  живели поне 5 години  без прекъсване в страната и който им позволява да продължат да работят и да получават социални помощи след Брекзит. Временен статут на уседналост (pre-settled status) са получили 38 процента други европейски граждани, живеещи от дълго време във Великобритания. Този статут им позволява да останат още пет години в страната и да кандидатстват за постоянен статут, след като таванът от пет години постоянно пребиваване бъде достигнат. Поляците (347 300), румънците (280 600) и италианците (200 700) са подали най-много заявления. Следват португалците (162 500), испанците (115 700) и   (96 100; 25 500 подадени през септември). По данни на Агенцията за българите в чужбина от края на август около 280 хил. българи живеят в Обединеното кралство. \"Европейските граждани са наши приятели, наши роднини и наши съседи и искаме те да останат\", коментира Брандън Луис, държавен секретар в министерството на вътрешните работи, определяйки броя на молбите като \"фантастичен\".  Граждани на ЕС имат право да подадат заявления до 31 декември 2020 г. в случай на твърд Брекзит или до 31 декември 2021 г., ако бъде сключено споразумение с Брюксел за развода, според сайта на британското правителство. Хатън се пита какви ще са последиците за тези, които не са предприели необходимите стъпки в този срок. \"Правителството все още отказва да обясни какво ще се случи с тези, които не са подали заявление до крайната дата през декември 2020 г. Ще имаме ли стотици хиляди без документи на 1 януари 2021 г.\", попита Хатън, споменавайки по-специално въпроса за възрастните. \"Някои от тях не знаят, че трябва да направят това, или са в старчески домове, или са болни, а това може да се отрази на грижите, които ще могат да получават след Брекзит\", посочи той. ", "date": "2019.10.10", "title": "Почти 100 хил. българи са поискали да останат във Великобритания след Брекзит"}
{"url": "https://www.dnevnik.bg/bulgaria/2019/10/10/3974664_parlamentut_pochti_edinodushno_prie_deklaraciia_za/", "text": "Със 129 гласа \"за\", 4 \"против\" и 1 \"въздържал се\"  Народното събрание прие декларацията , с която подкрепя започването на преговори за присъединяване на Северна Македония и Албания към Европейския съюз, но в същото време се поставят редица изисквания към двете държави. Парламентът подкрепи и  позицията на правителството от вчера , в която също има условия във връзка с бъдещите преговори с двете държави. Въпреки почти единодушното гласуване и това, че проектът на декларация беше съгласуван още от началото на седмицата, дебатите по документа продължиха около два часа. В края на разискванията, в които се говореше основно за нерешени, натрупвани от десетилетия исторически противоречия, за антибългарска риторика, настроения и действия в Северна Македония, депутатите приеха с минимални корекции вече внесения текст, подписан от повечето от парламентарните групи. Трима депутати от БСП бяха против, както и един независим. По искане на \"Обединени патриоти\" в декларацията беше включено и изискване властите в Северна Македония да съдействат за издирването, възстановяването и поддържането на българските военни паметници и гробища. По предложение на Таско Ерменков от левицата пък се прие разширяване на текста, с който се искаше македонската страна да реабилитира жертвите и репресираните от югославския комунистически режим заради българското им самосъзнание, като депутатите решиха това условие да важи не само за периода на този комунистически режим, а по принцип. Аргументите на Ерменков бяха, че така ще се обхванат и репресираните по време на войните преди това и преди установяването на комунистическия режим, които са дори повече. Подобно настояване отправи и Станислав Станилов от \"Атака\". С декларацията си парламентът се противопостави \"по категоричен начин на евентуална европейска легитимация на идеологията от миналото с подчертано антибългарски характер, потискаща правата на българските граждани и на такива с българско самосъзнание\". Документът настоява Република Северна Македония да прилага ефективно без забавяне и на добра воля Договора за добросъседство от 2017 г. А също и страната да се придържа към изискването на договора за \"обективно, основаващо се на автентични и основани на доказателства исторически извори за научно тълкуване на исторически събития\". Изисква се Северна Македония да се въздържа от опити за подкрепа и насърчаване на претенциите за признаване на т.нар. македонско малцинство в България. Потвърждава се и друго изискване, поставено в позицията на правителството – Северна Македония да се придържа стриктно към клаузите за официалния език на Северна Македония. Народните представители ще искат и да се прекратят всякакви форми на \"говор на омразата\" към България и граждани на Северна Македония с българско самосъзнание. Документът предвижда и изисквания към Албания във връзка с членството, като се настоява за гарантиране в максимална степен правото на българското малцинство да учи безпроблемно български език като майчин. Най-недоволни от подготвения документ бяха основно Валери Жаблянов от левицата и независимият Павел Шопов от \"Атака\". Жаблянов поиска да се настоява Северна Македония да признае българския характер на националното революционно освободително движение в Македония, а също и да признаят българския характер на революционната организация, която го е осъществила. Така щяло да се сложи края на спорове около личности като Даме Груев, Гоце Делчев и др. По думите му декларацията не включва най-съществените въпроси и спорове между двете страни. Той поиска да се включат и точки за езика, културата, литературата, да не се изопачават историческите събития. Жаблянов беше репликиран дори от съпартиеца си Кристиян Вигенин. Той коментира, че декларацията не е съвършена, има какво още да се добави, но \"емоцията и романтиката винаги са съпътствали изказванията за Македония\", а когато политиците се поддават на това, винаги са бъркали. За пръв път имаме шанса да бъдем заедно в един съюз, това, което можем да постигнем заедно в ЕС, е уникална възможност да постигнем онзи национален идеал, посочи Вигенин. Сега ще кажем, че даваме тази зелена светлина, искаме ги част от този съюз, но няма да допуснем да влязат страни, които не са добронамерени към нас, преиначават нашата история, допълни депутатът. \"Не искаме да правят компромиси с истината, а да потвърдят истината такава, каквато е\", отбеляза той. Тома Биков от ГЕРБ заяви, че е невъзможно с една декларация на парламента или дори с договора за добросъседство да се решат всички проблеми, наслагвани с десетилетия, дори половин век. \"Това е част от процес... Да търсим възможност да постигнем възможното\", призова той. Биков коментира, че споделя голяма част от тезите на Жаблянов, но не смята, че те могат да бъдат постигнати сега и веднага.", "date": "2019.10.10", "title": "Парламентът почти единодушно прие декларация за европейските преговори със Северна Македония"}
{"url": "https://www.dnevnik.bg/biznes/2019/10/10/3974676_za_godina_bulgariia_e_uvelichila_iznosa_na_mineralni/", "text": "През първите седем месеца на годината износът на България за страни от Европейския съюз (ЕС) се е увеличил с 4.8% спрямо същия период на 2018 г. и е в размер на 22.6 млрд. лв. Това показват данните на Националния статистически институт (НСИ). Основни търговски партньори на България са Германия, Румъния, Италия, Гърция, Франция и Белгия, които формират 66.6% от износа за ЕС. През юли 2019 г. износът на България за ЕС се увеличава с 3% спрямо същия месец на предходната година и е в размер на 3.6 млрд. лева. От януари до юли тази година най-голямо процентно увеличение спрямо същия период през 2018 г. е отчетено при износа в сектор \"Минерални горива, масла и подобни продукти - 46.4%. Най-голям спад се наблюдава в сектор \"Мазнини, масла и восъци от животински и растителен произход\" - 17%. За същия времеви период вносът на България от ЕС нараства с 2.1% спрямо януари - юли 2018 г. и е в размер на 23.8 млрд. лева. Основни търговски партньори на страната са Германия, Румъния, Италия, Гърция и Испания. През юли 2019 г. вносът от ЕС се увеличава с 4.9% спрямо същия месец на предходната година и е в размер на 3.7 млрд. лева. Най-голямо процентно увеличение при вноса за първите седем месеца в сравнение със същия период на предходната година се отбелязва в сектор \"Безалкохолни и алкохолни напитки и тютюн\" (24.9%). Най-голямо намаление се наблюдава в сектор \"Необработени (сурови) материали, негодни за консумация (изкл. горивата)\" (28.6%). Външнотърговското салдо на България с ЕС за периода януари - юли 2019 г. е отрицателно и е на стойност 1.2 млрд. лева.", "date": "2019.10.10", "title": "За година България е увеличила износа на минерални продукти за ЕС с близо 50%"}
{"url": "https://www.dnevnik.bg/sport/2019/10/10/3974683_agasi_shte_e_nagrada_ako_spestia_na_grigor_dimitrov_ot/", "text": "Носителят на осем титли от Големия шлем Андре Агаси заяви, че би се радвал, ако успее да предпази Григор Димитров от трудностите и изпитанията, през които сам е минал по време на кариерата си. Американецът, който  влезе в екипа на българския тенисист преди година , даде интервю за insidehook.com. В него той говори за живота си, за любовта си и за най-добрия си удар. На въпрос дали все още мрази тениса, както заяви преди време, Агаси отговаря: \"Дали е имало повече моменти, в които съм го обичал, отколкото съм го мразил? Вероятно не. Защото в повечето време не харесвах себе си. Дали ще мразиш, или ще обичаш е функция на теб самия. В момента съм въвлечен в това да помагам на Димитров - той е добър човек и ако мога да му спестя десет минути от това, през което преминах, това ще е награда.\" Агаси, който е ставал и олимпийски шампион, посочва, че най-голямото постижение в кариерата му е било да се изкачи повторно до върха в световната ранглиста след пропадането си от №1 до №140. \"Това е трудно. Втория път е много по-трудно.\" Американецът посочи и най-добрия си удар - в петия сет на мач срещу Алекс Кореча от втория кръг на US Open през 1995 г.", "date": "2019.10.10", "title": "Агаси: Ще е награда, ако спестя на Григор Димитров от това, през което съм минал"}
{"url": "https://www.dnevnik.bg/sviat/2019/10/10/3974651_balkanite_sa_razocharovani_ot_folksvagen_zaiavi/", "text": "Разочарованието от \"Фолксваген\" е голямо на Балканите\", казва бившият президент Росен Плевнелиев пред германското делово издание \"Ханделсблат\" (Handelsblatt). \"Страните в района обръщат голямо внимание къде всъщност отиват инвестициите. Западноевропейските политици критикуват липсата на върховенство на закона на Балканите, но в инвестиционните решения като това на VW за Турция в крайна сметка значение имат единствено парите\", допълва той в статията под заглавие  \"България не се предава в битката\" . В нея Плевнелиев като почетен председател на лобисткото сдружение Аутомотив Клъстер България (АКБ) казва, че независимо че вече е учредено дъщерното дружество на \"Фолксваген\" като крачка към изграждане на бъдещия завод в Маниса, продължава работата с централата на германската компания за създаване на някакво производство и в страната. \"Предлагаме много за производството на батерии за електромобили или софтуер\", казва той и напомня, че тук вече се създава програмно осигуряване за SAP, Bosch и Mercedes-Benz и се произвеждат компоненти, включително за Porsche, Magna, Grammer, Festo или Kostal.      Плевнелиев изказва и разочарованието си, че търсили подкрепа от федералното канцлерство, но чували само \"красиви думи\" и общи обещания, както и че много разчитали на премиера на Долна Саксония и член на надзорния съвет на VW Щефан Вайл, а той подкрепил Турция. \"Берлин винаги е подчертавал, че това ще бъде икономическо решение\", обяснява той. И продължава: \"Това отслабва германските политици с техните искания за повече върховенство на закона в балканските страни. Ердоган не спазва европейските правила. Хиляди хора са по затворите. А сега го подкрепят с милиардна инвестиция от Германия.\" Андреас Тостман, директорът на \"Фолксваген\" за производството, каза на подобни критики в началото на октомври: \"Очакваме да успеем да отговорим на нашите стандарти в Турция по отношение на качеството на продуктите, участието на работниците и зачитането на правата на човека в области, където няма как да влияем директно.\" \"България се надява на Вестагер\", подчертава подзаглавие в статията на \"Ханделсблат\", имайки предвид еврокомисаря по конкуренцията Маргрете Вестагер. \"Турция обещава да купи 40 000 автомобила, а това е нарушение на правилата за субсидиране. Подобно нещо е невъзможно да се случи в ЕС. Това беше неравен двубой и \"Фолксваген\" всъщност би трябвало да отстоява лоялната конкуренция\", критикува още Плевнелиев. \"Решението на VW отслабва Европейския съюз.\"", "date": "2019.10.10", "title": "Балканите са разочаровани от \"Фолксваген\", заяви Плевнелиев"}
{"url": "https://www.dnevnik.bg/biznes/companii/2019/10/08/3973670_kak_da_preodoleem_barierite_pred_izpolzvaneto_na/", "text": "                         Изкуственият интелект (AI) настъпва и все повече мениджъри осъзнават ползите, които той може да донесе на техните организации. Според неотдавнашното проучване на 451 Research \"VotE: AI and Machine Learning\" сред организации от целия свят 43% от интервюираните ръководители смятат, че изкуственият интелект допринася за подобряване на услугите за крайния клиент, а 37% са убедени, че той ще им донесе конкурентно предимство. Сред плюсовете, които участниците в изследването изброяват още, са: - повишаване на продажбите (31%), - по-бърз отговор на заплахите (29%), - намаляване на грешките в бизнес процеса (28%), - намаляване на разходите (27%) и ограничаване на риска (26%).      Въпреки позитивната посока на развитие внедряването на изкуствен интелект е труден процес, който все още някои от мениджърите не се престрашават да започнат. На база на проучването изследователите от 451 Research, с подкрепата на HPE, изготвиха доклада \"Насоки към използването на AI в предприятията. Добри практики и начини за преодоляване на основните бариери пред използването му\" (\"A Guide to Enterprise AI. Use Cases and Overcoming Key Barriers to Adoption\")* , с който се надяват да помогнат на песимистично настроените мениджъри при вземането на това трудно, но необходимо решение. Според проучването 61% от компаниите от  в световен мащаб възнамеряват да въведат изкуствен интелект в близката една година. Тридесет и седем процента от представителите на сектора са категорични, че новите технологии им помагат да намалят риска най-вече по отношение на измамите и тяхното разпознаване. Мениджърите от интервюираните организации смятат, че старите системи вече не могат да се справят със злонамерената дейност и допускат все повече грешки при разпознаването на злонамерените транзакции, което кара секторът да се обърне към новите технологии. Чрез машинното самообучение финансовите организации могат, въз основа на наличните данни, да обучат модели за разпознаване на измами. В допълнение, машинното самообучение може да бъде използвано за подобряване на процедурите за съответствие с GDPR, например. Тридесет и три процента от организациите от финансовия сектор разработват чатботове, базирани на изкуствен интелект, за да подобрят услугите, предоставяни на клиентите, а 23% използват технологията, за да подобрят таргетирането при маркетинговите кампании. Все още голямата спънка при финансовите институции е достъпът до информация, като според 37% от тях този проблем се отразява негативно на инициативите им в областта на изкуствения интелект.       се позиционира на второ място по внедряване на изкуствен интелект според доклада на 451 Research, реализиран с подкрепата на HPE. Петдесет и четири процента от организациите в сектора планират да внедрят технологията през следващата една година. В момента по-голямата част от тях (45%) са концентрирали усилията си върху мониторинга на пациентите чрез използване на машинно самообучение, а 41% - върху оптимизация на клиничните работни потоци. Обемът на пациентската информация, включително генерираната от IoT медицинските устройства, постоянно нараства. Затова интелигентното проследяване на състоянието на пациентите и оптимизацията на клиничните работни потоци ще позволи на докторите да се фокусират върху вземането на решения, което ще подобри лечението на пациентите и ще осигури персонален подход. Основната бариера пред навлизането на изкуствения интелект в здравеопазването е липсата на добре обучени кадри, смятат 39% от представителите на сектора. Това, според анализаторите, е ясен знак, че трябва да се увеличат крайните потребители, които разработват или внедряват изкуствен интелект, и така ползите от системите да достигнат до много повече хора.  се нарежда на трето място в класацията на секторите, планиращи да се възползват от предимствата на изкуствения интелект през следващата година. Четиридесет и два процента от организациите възнамеряват да интегрират AI в своите процеси в близко бъдеще. В момента най-използваната технология е предиктивната поддръжка, на която разчитат 36% от анкетираните. Според експертите, изкуственият интелект може да намери приложение при оценка на качеството, като той би могъл да се използва за разпознаване на проблеми и дефекти при продуктите, което пък ще намали разходите за производство. AI би могъл да намери приложение и при дизайна на нови артикули. На теория алгоритъмът може да бъде обучен и да се създаде автоматизиран дизайн и оптимизация на новите продукти. Това ще промени изцяло начина, по който те се създават. Най-голямото препятствие, с което се сблъскват мениджърите от производствения сектор, е внедряването на изкуствен интелект в съществуващите производствени технологии (според 27% от допитаните). В   използването на изкуствен интелект изостава на фона на другите сектори. Според данните 40% от ръководителите в сектора имат намерение на въведат AI през следващата една година. Тук технологията се използва най-често за гарантиране на физическата и цифровата сигурност, но тя би могла да намери широко приложение в транспорта и \"умните\" градове като анализира събраната в реално време информация и изготвя препоръки за организиране на движението. Не е изненада, че основната пречка пред използването на изкуствен интелект в този сектор е ограничения бюджет.      Като обобщение експертите дефинират три основни бариери, които пречат на ръководителите да се възползват от плюсовете на AI, и три основни решения, които ще им помогнат да ги преодолеят. Първият основен проблем за всички организации е липсата на добре подготвените кадри. Изкуственият интелект и машинното самообучение изискват задълбочени технически умения, които не всички организации имат под ръка. За да се справят с този проблем, много от тях търсят възможности за повишаване на уменията на наличните в организацията експерти, а други залагат на инструменти, които помагат за по-лесното внедряване на машинното самообучение. Вторият проблем, с който организациите се сблъскват, е големият брой практически казуси на използване на изкуствен интелект. Може да звучи странно, но това прави доста трудна задачата на мениджърите да анализират и прогнозират как точно биха могли да се възползват от предимствата на AI в тяхната организация. В такива случаи експертите съветват проектите да бъдат възможно най-специализирани и фокусирани и мениджърите да потърсят подходящия технологичен партньор, който да им помогне при намирането на най-правилното за тяхната организация AI решение. На трето място стои ИТ инфраструктурата, която при повечето от организациите на този етап не отговаря на изискванията за натовареност при изкуствения интелект. AI се разпростира вече отвъд облачните технологии към крайните устройства, което предполага друг подход. Тук възможностите за реакция са: чрез придобиване на нов, специфичен за машинното самообучение хардуер и чрез разработване на нова парадигма за ИТ инфраструктурата на организацията. ------------------------------ * (\"A Guide to Enterprise AI. Use Cases and Overcoming Key Barriers to Adoption\", July 2019,", "date": "2019.10.10", "title": "Как да преодолеем бариерите пред използването на изкуствен интелект"}
{"url": "https://www.dnevnik.bg/razvlechenie/2019/10/10/3974690_fetboi_slim_smesi_rechta_na_greta_tunberg_s_hita_si/", "text": "Британският електронен продуцент Норман Кук, известен повече като Фетбой Слим (Fatboy Slim), почете Грета Тунберг по време на свое изпълнение в Гейтсхед миналия петък, като смеси  речта й пред ООН  заедно с един от най-големите си клубни хитове Right Here, Right Now. Пред събралата се тълпа той започна песента със запис на гласа на Тунберг от  нейното емоционално обръщение към световните лидери  по време на срещата на високо равнище по въпросите на климата на ООН в Ню Йорк. \"Хората умират. Цели екосистеми се сриват. Намираме се в началото на масово заличаване. И всичко, за което можете да говорите, са пари\", казва 16-годишната активистка от Швеция. \"Вие ни предавате и младите хора започват да разбират вашето предателство. Очите на бъдещите поколения са насочени към вас.\" \"Няма да ви оставим да ви се размине. Точно тук, точно сега е мястото, където слагаме чертата. Светът се пробужда. И промяната идва, независимо дали ви харесва или не.\" След това частта, в която Тунберг казва \"точно тук, точно сега\"   е използвана през цялото парче. За пръв път подобно смесване на нейното изказване и хита на електронния продуцент се появи в социалните мрежи още през септември, след като бе направено от музикантите от The Kiffness и представено на фона на изображения на отделящи се ледени късове. Самият Фетбой Слим също сподели техния видеомонтаж във \"Фейсбук\", но за пръв път включва речта на Тунберг и в изпълненията си на живо.", "date": "2019.10.10", "title": "Фетбой Слим смеси речта на Грета Тунберг с хита си Right Here, Right Now"}
{"url": "https://www.dnevnik.bg/biznes/2019/10/10/3974712_vnosut_i_iznosut_na_hrani_i_jivi_jivotni_za_treti/", "text": "През първите осем месеца на годината износът на стоки от България за трети страни нараства с 4.3% в сравнение със същия период на предходната година и е на стойност 12.1 млрд. лв. Това показват данните на Националния статистически институт (НСИ). Основни търговски партньори на България са Турция, Китай, Сърбия, САЩ, Русия и Северна Македония, които формират близо половината от износа за трети страни. През август експортът нараства с 13.4% спрямо същия месец на предходната година и е за 1.6 млрд. лв. Най-голям ръст в сравнение със същия период на предходната година е отбелязан в секторите \"Храни и живи животни\" (33.5%) и \"Минерални горива, масла и подобни продукти\" (25.8%). Най-голям спад се наблюдава в сектор \"Артикули, класифицирани главно според вида на материала\" (17%). Вносът през януари - август намалява с 5.3% в сравнение със същия период на 2018 г. и е на стойност 13.8 млрд. лева. Най-голям е стойностният обем на стоките, внесени от Русия, Турция, Китай и Сърбия. През август вносът на стоки от трети страни намалява с 22.8% спрямо същия месец на предходната година и е за 1.5 млрд. лв. При вноса най-голямо увеличение спрямо същия период на предходната година е отчетено в секторите \"Храни и живи животни\" (25.7%) и \"Мазнини, масла и восъци от животински и растителен произход\" (22%). Най-голям спад се наблюдава в сектор \"Минерални горива, масла и подобни продукти (27%). Външнотърговското салдо на България с трети страни през периода януари - август 2019 г. е отрицателно и е 1.7 млрд. лева. През първите осем месеца на 2019 г. от България общо са изнесени стоки на стойност 37.9 млрд. лева, което е с 3.8% повече в сравнение със същия период на предходната година. През август 2019 г. общият износ на стоки възлиза на 4.7 млрд. лв. и нараства с 1.1% спрямо същия месец на предходната година. За изследвания период общо в страната са внесени стоки на стойност 40.7 млрд. лв., или с 0.4% по-малко спрямо същия период на 2018 г. През август 2019 г. общият внос на стоки намалява с 6.2% спрямо същия месец на предходната година и възлиза на 4.6 млрд. лева. Общото външнотърговско салдо е отрицателно през периода януари - август 2019 г. и е на стойност 2.8 млрд. лева. През август тази година общото външнотърговско салдо е положително и е на стойност 89.4 млн. лева.", "date": "2019.10.10", "title": "Вносът и износът на храни и живи животни за трети страни расте"}
{"url": "https://www.dnevnik.bg/evropa/2019/10/10/3974672_obratno_broene_do_razvoda_sreshtite_koito_shte_reshat/", "text": "Събитията през следващите три седмици ще определят дали Великобритания ще напусне Европейския съюз, както е планирано, на 31 октомври, или продължаващата вече три години сага ще направи нов завой. \"Ройтерс\" обобщава какво предстои.  – Британският премиер Борис Джонсън се среща с ирландския си колега Лио Варадкар в Северозападна Англия. Смята се, че това е последен шанс за тях да преодолеят най-голямата пречка за постигане на Брекзит – договорките за границата между Република Ирландия, която е членка на ЕС, и британската провинция Северна Ирландия. – Германският канцлер Ангела Меркел и френският президент Еманюел Макрон се срещат в Елисейския дворец, за да се подготвят за предстоящите срещи на върха, в които Брекзит ще е начело на дневния ред. Евентуална голяма отстъпка от ЕС ще изисква съгласието на двете му най-важни държави членки.  – Британският парламент отново се събира, подготвяйки сцената за бъдещи опити на депутати да гарантират, че крайният срок за излизането (до 31 октомври)  ще бъде удължен  въпреки  обещанието на премиера , че Великобритания ще напусне на тази дата със или без сделка. Законодателният дневен ред на Джонсън ще бъде изложен от британския монарх в традиционната  реч на кралицата .  – Франция и Германия провеждат годишната си среща. Тя ще е възможност за министри от двете страни да обсъдят серия от двустранни въпроси, но Брекзит със сигурност ще присъства силно в разговорите. – Лидерите на ЕС се срещат в Брюксел. Ако няма споразумение за Брекзит към този момент, според служители на ЕС е малко вероятно такова да се постигне на Европейския съвет. Дневният ред на срещата включва и  следващия многогодишен бюджет  на блока, затруднените отношения с Турция, перспективите за еврочленство на Албания и  Северна Македония  и амбициозните климатични политики. – Ако не се излезе от безизходицата, закон, наскоро приет от британския парламент, посочва, че Лондон трябва да поиска от ЕС да отложи Брекзит до 31 януари – период, в който може да се проведат предсрочни национални избори. Британският парламент ще проведе специално заседание в събота (19 октомври), за да реши как да действа. Последният път, когато депутатите са заседавали в съботен ден, е бил през 1982 г., след като Аржентина нахлу на Фолклендските острови. Опоненти на Брекзит ще организират шествие в центъра на Лондон с искане за втори референдум.  – Дипломати и официални лица от ЕС очакват извънредна среща на лидерите на блока преди 31 октомври. Ако няма отлагане или сделка, те ще използват срещата за последна подготовка за хаотичен Брекзит. – Освен ако няма отсрочка, Великобритания ще престане да бъде членка на ЕС в 23:00 лондонско време.", "date": "2019.10.10", "title": "Обратно броене до \"развода\": Срещите, които ще решат съдбата на Брекзит"}
{"url": "https://www.dnevnik.bg/biznes/2019/10/10/3974735_prez_avgust_nai-mnogo_noshtuvki_ima_v_hotelite/", "text": "През август функциониращите хотели и леглата в тях се увеличават съответно с 5% и 1.5 на сто спрямо същия период на 2018 г. Общият брой на нощувките във всички места за настаняване нараства с 5.4%, като най-голямо увеличение на нощувките (с 6.5%) се наблюдава в хотелите 1 и 2 звезди, сочат данните на Националния статистически институт (НСИ). През август в хотелите с 4 и 5 звезди са реализирани 65% от общия брой нощувки на чужди граждани и 26.2% - на българи. В местата от най-ниска категория (1 и 2 звезди) те са съответно 9.1 на сто и 44.2%. Броят на пренощувалите в местата за настаняване през август 2019 г. се увеличава с 11.4% в сравнение със същия месец на 2018 г. и достига 1.4 млн, като е регистрирано увеличение при чуждите граждани с 11.6%, а при българските - с 11.1%. Българите, нощували в местата за настаняване през август тази година, са 566.6 хил. и са реализирали средно по 3 нощувки. Чуждите граждани са 901.7 хил. и са реализирали средно по 5.1 нощувки, като 65.5% от тях са нощували в хотели с 4 и 5 звезди. Общата заетост на леглата в хотелите през август е 64.3%, като се увеличава с 2.8 процентни пункта в сравнение със същия месец миналата година. Най-висока е заетостта на леглата в хотелите с 4 и 5 звезди - 78.1%, следват местата за настаняване с 3 звезди - 65.7%, и с 1 и 2 звезди - 42.2%. Приходите от нощувки достигат 377.8 млн. лв., което е с 8.6% повече спрямо август 2018 г. Регистрирано е увеличение на приходите както от български граждани - с 18.7%, така и от чужди - с 6.2%.", "date": "2019.10.10", "title": "През август най-много нощувки има в хотелите най-висока категория"}
{"url": "https://www.dnevnik.bg/evropa/2019/10/10/3974725_vse_oshte_ne_e_izvestna_datata_za_publikuvane_na/", "text": "Все още няма яснота кога ще бъдат публикувани следващите доклади за България и Румъния по Механизма за сътрудничество и проверка. Това стана известно от думите на европейския комисар по правосъдието Вера Йоурова. Новината съобщи  EurActiv - България . България и Румъния бяха приети в ЕС през 2007 г., при условие че приемат безпрецедентния \"механизъм за сътрудничество и проверка\" върху правораздавателната си система. Тогава се предполагаше, че този мониторинг бързо ще отпадне, след като двете стани отстранят недостатъците. Но минаха 12 години и наблюдението остава. Холандия например е категорична, че България и Румъния не могат да станат членки на Шенген, докато комисията излиза с критични доклади по мониторинга. Запитана на 9 октомври от EurActiv  кога ще излязат годишните доклади  за България и Румъния и какво ще пише в тях, тя отговори: \"Още анализираме отговорите, и на двете страни. Ще решим, преди да изтече мандатът на тази комисия.\" Мандатът на комисията \"Юнкер\" изтича на 31 октомври, ако, разбира се, междувременно комисията \"Фон дер Лайен\" получи одобрението от Европейския парламент. Отговорите на правителството се отнасят до извършеното в отговор на  17 препоръки за България , и  12 за Румъния . На последващ въпрос кога конкретно да се очаква това решение, защото времето напредва, тя каза: \"Все още имаме време до 31 октомври.\" Запитана какво се е променило от месеците април и май, когато тя на два пъти заяви, че комисията няма да премахне мониторинга за България, Йоурова каза: \"Казах това, защото видях колко е дълъг списъкът и колко е кратко времето. Но България положи много усилия.\" Тя се обърна към сътрудниците си и ги попита има ли развитие. Шефката на кабинета й отговори \"дискусиите продължават\", добавяйки, че темата не фигурира в следващия дневен ред на заседанието на колежа на комисарите (на 16 октомври). Засекретяването не само на докладите, но и на датата, когато ще бъдат обявени, е безпрецедентно, коментира EurActiv. Според източници на изданието нито българската, нито румънската администрация знаят какво им се готви. Но по-удивителното е, че самата Йоурова признава, че е в неведение, допълва EurActiv. Служител на комисията каза пред изданието: \"Какво искаш, след като Юнкер обеща на Бойко, че ще падне мониторингът.\" В евроинституциите често наричат българския премиер Бойко, както се обръща към него самият Юнкер. Форсирането на евентуалното падане на мониторинга за България обаче не се ползва с подкрепа от част от апарата на комисията, включително от екипа на Йоурова. Още през 2016 г. на среща на Европейската народна партия (ЕНП) Юнкер обеща, че мониторингът за България ще падне да края на неговия мандат. Неотдавна правосъдния министър Данаил Кирилов се зарече да подаде оставка, ако мониторингът върху съдебната ни система не отпадне до 31 октомври. Чехкинята Йоурова, един от най-успешните еврокомисари, ще бъде заместник-председател в комисията \"Фон дер Лайен\" с още по-широк портфейл с название \"Ценности и прозрачност\". На 7 октомври тя успешно се справи с изслушването си в Европейския парламент. Новият й мандат включва и свободата на медиите.", "date": "2019.10.10", "title": "Все още не е известна датата за публикуване на евродоклада"}
{"url": "https://www.dnevnik.bg/bulgaria/2019/10/10/3974750_otpadaneto_na_sukratenoto_sledstvie_za_ubiistva_shte/", "text": "След отпадането на съкратеното съдебно следствие за умишлени убийства, което  вчера депутатите приеха , ще се увеличат разходите по тези дела. Това прогнозираха членовете на Висшия съдебен съвет (ВСС) днес и призоваха министърът на правосъдието Данаил Кирилов за бързо решаване на проблемите с недостига на вещи лица за експертизите и въвеждане на видеоконферентни връзки за по-бърз разпит на свидетели по делата. Севдалин Мавров обясни, че Министерството на правосъдието е бенефициент по проект във връзка с вещите лица, но \"за да вървят нещата по-бързо\", призова да не се разчита само на този проект, а да се заложат допълнителни средства в бюджета на съдебната власт за въвеждането на видеоконферентните връзки, пише lex.bg. Правосъдният министър напомни, че при обсъждане на промените в Наказателно-процесуалния кодекс за съкратеното съдебно следствие е била изнесена статистика, според която за последните четири години от около близо 600 дела за умишлено убийство в 1/4 от случаите подсъдимите са се възползвали от съкратеното съдебно следствие. \"Има логика в това, което казвате, че ако 25% от всички дела за убийства ще преминат по по-дългия ред, действително може да се очаква забавяне във времето и кумулация на по-големи разходи\", каза още Данаил Кирилов. Той посочи, че крайният срок за приключване на проекта за вещите лица е декември 2019 г., но поясни, че има забавяне и вероятно срокът ще бъде удължен. \"Апелирам да обединим усилията си с Висшия съдебен съвет и Министерството на вътрешните работи, които са ни партньори. Убеден съм, че има възможност за оптимизация на разходите, включително и в частта за съдебната охрана, която също е претоварена в случаите, в които има отлагане или удължаване на съдопроизводството\", призова Кирилов. Министърът каза, че се поставя остро и въпросът за изисквания за лицензиране към вещите лица, при положение че интересът е нисък, и прогнозира, че този въпрос, който е обсъждан и в работни групи, трудно ще получи развитие. \"Но пък разчитам на вашето участие да намерим ефективни форми на мотивация и стимулиране на качествени вещи лица във всички съдебни дела. Знам, че е проблем. Разчитам вие да посочите пътя и формата, а изпълнителната власт да се опита да я осъществи\", каза още Кирилов. \"Всичко опира до заплащането, а и разходите и времето, което използват вещите лица, за да отидат на делата, вместо да си работят в кабинетите. Проблемът не е лесен за решаване\", заключи Мавров. Евгени Диков, който е координатор на проекта за вещите лица, обясни, че още през лятото са били предложени серия от изменения в процесуалните закони, за да се въведат видеоконферентните връзки по делата. И призова правосъдния министър, ако може, тези предложения да бъдат придвижени по-бързо. Данаил Кирилов напомни, че законодателните идеи трябва първо да минат през вътрешна процедура в Министерството на правосъдието, както и да бъдат обсъдени от Съвета за съдебна реформа. Министърът пое ангажимент това да стане по най-бързия начин и нещата да се случат преди \"коледното прекъсване\" на Народното събрание. Дебатът за увеличаване на разходите се проведе, докато съветът обсъждаше отчета за изпълнението на бюджета на съдебната власт за първите осем месеца на тази година. Представляващият ВСС Боян Магдалинчев, който е и председател на бюджетната комисия, заяви, че от началото на годината има тенденция за намаляване на приходите на съдебната власт. По план за първите 8 месеца приходите трябвало да бъдат 66 667 000 лв., а реално са 62 429 000 млн. лева. Същевременно разходите се движели в добра посока, коментира Магдалинчев. По план до края на август те трябвало да бъдат 473 604 000 лв., а реално са 445 937 000 лева. За заплати са дадени 274 284 000 лева при заложени 285 284 000 лева. Ръст бележат другите възнаграждения като тези за облекло и обезщетения. Заложени са 41 368 000 лв., а са похарчени 51 539 000 лева. За издръжка са предвидени 41 881 000 лв., а са изплатени 34 217 000 лева. Средната заплата в съдебната система е 2458 лева, обясни Магдалинчев.", "date": "2019.10.10", "title": "Отпадането на съкратеното следствие за убийства ще оскъпи 1/4 от делата"}
{"url": "https://www.dnevnik.bg/sport/2019/10/10/3974746_dopulnitelni_nabljudateli_shte_slediat_za_rasizum_na/", "text": "Допълнителни наблюдатели ще бъдат изпратени на \"Васил Левски\", за да следят за евентуални прояви на расизъм по време на мача с Англия, съобщава \"Таймс\". България посреща съперника си в понеделник в двубой от квалификациите за Евро 2020. Англичаните вече  няколко пъти изразиха притеснения , че в София могат да станат обект на расистки действия. Футболистите дори  заявиха, че са готови на крайни мерки като напускане на терена . Според информацията ще има поне трима съгледващи, изпратени от организацията \"Футбол срещу расизма в Европа\" (FARE), като това е повече спрямо всеки друг двубой от кръга. Те ще са разположени на \"стратегически места\" на стадиона.", "date": "2019.10.10", "title": "Допълнителни наблюдатели ще следят за расизъм на мача с Англия в София"}
{"url": "https://www.dnevnik.bg/sviat/2019/10/10/3974749_belgrad_skopie_i_tirana_si_obeshtaha_svobodno_dvijenie/", "text": "Сръбският президент Александър Вучич и премиерите на Албания и Северна Македония Еди Рама и Зоран Заев подписаха декларация, която трябва да даде път за въвеждане на четири свободи между трите държави - преминаване на стоки, капитали, услуги и хора. Това съобщи сръбският президент Александър Вучич, цитиран от телевизия N1. По думите му след  срещата  в Петровардинската крепост в Нови Сад, започнала неформално вчера и завършила със заседание тази сутрин, документът \"се основава на имплементация\" на тези свободи, каквито има и между държавите от Европейския съюз и които дадоха на зараждащото се сътрудничество неформалното название \"Малък Шенген\". Според Вучич краткосрочната цел е \"до края на 2021 г.\" да се създадат условия за максимално бързо преминаване на границата с лична карта и да се работи и за другите приоритети. По думите му това е направено в полза на гражданите, които заслужават по-добро бъдеще и по-висок стандарт. Следващата среща ще е едва след месец - в Охрид на 10 ноември. Там ще се обсъдят \"най-конкретните мери\". В изявлението си пред медиите Вучич освен това призова Европейския съюз да започне преговори със Северна Македония и Албания. Не е известно дали това ще включва обсъждане на стъпки за създаване на митнически съюз между трите държави, който да функционира подобно на този в ЕС, и за премахване на различни административни бариери между трите държави. Повече за идеята за \"Малък Шенген\", която цели които да се вземат за свързване на пазарите и премахване на бариерите между страните и разширяване до всички държави от Западните Балкани с общо население почти 20 млн. души,  четете тук .", "date": "2019.10.10", "title": "Белград, Скопие и Тирана си обещаха свободно движение на стоки, капитали, услуги и хора"}
{"url": "https://www.dnevnik.bg/politika/2019/10/10/3974733_sled_izborite_parlamentut_shte_se_razburza_s_izbora_na/", "text": "Парламентът ще избере нов председател на Комисията за противодействие на корупцията и отнемане на незаконно придобитото имущество (КПКОНПИ) след местните избори. Днес ресорната комисия в Народното събрание одобри процедурни правила за издигане на кандидатури и избор, а председателят й Борис Ячев от \"Обединените патриоти\" направи заявка, че процесът ще приключи до 20 ноември т.г. След скандала с  незаконните навеси върху терасата си , за която твърдеше, че не е негова, предишният титуляр Пламен Георгиев подаде оставка и бе  изпратен за консул във Валенсия . Оставката му бе приета в края на юли т.г., но досега процедурата не започваше, макар че по закон има двумесечен срок. Според одобрените днес изисквания заместникът му Антон Славчев не може да бъде избран за председател, тъй като няма необходимия стаж от 10 години, обяви още Ячев. Остава и изискването титулярят да има юридическо образование, макар и в парламента да има внесен законопроект то да отпадне. Въпреки предложението на БСП и при тази процедура имуществената проверка и проверката за конфликт на интереси ще се правят едва когато фаворитът от кандидатите е избран, т.е. комисията ще проверява председателя си. В момента по закон и правила няма срок за завършване на тези проверки, но социалистите мислят да предложат тя да протича до два-три месеца след избора. Именно след тази проверка на имотите на Пламен Георгиев, която приключи близо година след избора му, се разбра за незаконните навеси върху терасата му. Според процедурните правила, които трябва да бъдат утвърдени в пленарната зала след ваканцията за местните избори, депутатите имат срок от 14 дни да предлагат кандидатите. След това в срок от 7 дни номинираните представят необходимите документи, в т.ч. декларация за имущество и конфликт на интереси и концепция за работата на комисията. След становища на неправителствени и научни организации кандидатите ще бъдат изслушани в ресорната комисия, а гласуването ще бъде в пленарната зала. Изборът е с обикновено мнозинство, т.е. с поне половината от гласовете на присъстващите депутати. За избран ще се счита кандидатът, който събере най-много гласове. Мандатът му ще свърши заедно с мандата на сегашната комисия, който е шестгодишен и тече от пролетта на 2018 г.", "date": "2019.10.10", "title": "След изборите парламентът ще се разбърза с избора на нов шеф на антикорупционната комисия"}
{"url": "https://www.dnevnik.bg/gradska_sreda/2019/10/10/3974756_vuzduhut_po_krustovishtata_v_sofiia_e_nasiten_s/", "text": "Силно замърсяване с отровния газ азотен двуокис на оживените кръстовища и булеварди в София регистрира изследване на въздуха от юли до септември. То бе проведено от екип на гражданския проект AirBG, който измерва качеството на въздуха с 1000 станции в цялата страна. Резултатите от него бяха оповестени от екипа, провел изследването. То е проведено на 30 места в столицата по немска методика с дифузионни тръби, прикачени към пътните знаци. Пробите са изпратени в сертифицирана лаборатория в Швейцария, която сега предостави получените резултати. На Орлов мост наличието на азотен двуокис във въздуха е 77.9 мг/куб.м средно за месец септември, в чиято първа половина автомобилното движение все още не е интензивно. Максимално допустимата норма е 40 мг/куб.м. Над нормата са и стойностите на този газ по бул. \"Драган Цанков\", по бул. \"Сливница\" и по оживените кръстовища – между 50 и 60 мг/куб.м, обяви ръководителят на проекта AirBG Стефан Димитров. На 20 от общо 30 измервани места в София стойностите на опасния газ са в горните граници на нормата. Това също е опасно за здравето при по-продължителен престой там. Единствено в големите жилищни комплекси, далеч от автомобилния трафик, стойностите на този газ във въздуха са били безопасни, показало изследването на AirBG.      \"Досега измервахме предимно фините прахови частици, а сегашните високи стойности на този газ са в отпускарските месеци, когато София е полупразен град. Трябва да се знае, че азотният двуокис се стеле по земята и концентрацията му е по-висока до един метър височина. Това е въздухът, който дишат децата ни\", предупреди Димитров. В представянето на резултатите от изследването участва и Хана Рейн от института Deutsche Umvelthilfe. Тя работи в отдела за контрол на замърсяването на въздуха. Дизеловите автомобили са причинители на 75% от замърсяването на въздуха с азотен двуокис, установило тяхното проучване с дифузионни тръби в 270 точки на Германия. \"В нашия институт измерихме 140 вида дизелови коли, включително и нови. Оказа се, че единствено последната версия на Евро 6 – Евро 6 м, отговаря на изискванията. Само последният модел катализатори наистина помага реално за намаляване на вредните емисии\", обяви Рейн. Според Петър Киров, инженер по двигатели с вътрешно горене, който участва в изследването на AirBG, бензиновият двигател излъчва 30% по-малко азотен двуокис от дизеловия. Всяка година 75 000 души в Европа умират от болести, причинени от замърсен въздух, обяви д-р Александър Симидчиев, пулмолог от сдружение \"Въздух за здраве\". Бронхити, астма и дори смърт причинява постоянното вдишване на високи концентрации на този газ във въздуха. \"Симптомите от вдишания азотен двуокис са дразнене в очите или в носа, в дихателната система, усещане за по-трудно дишане или кашлица\", каза той. Преди няколко месеца д-р Симидчиев е направил съвместно проучване с \"Бърза помощ\", което показало, че в дни с по-висока замърсеност на въздуха в София рязко се увеличава и работата на спешните лекарски екипи. \"Не се разхождайте и не спортувайте в близост до автомобилния трафик, дори да сте в градина или парк! Избягвайте местата, където има задръствания от коли – там има много от опасния газ\", призова Стефан Димитров. На шофьорите той препоръча да не отварят прозорците на колите си в задръствания и да пътуват в ненатоварените часове на деня. Димитров заяви, че през зимните месеци във въздуха ще се прибавят и вредните емисии от битовото отопление на печки, съчетано с честата температурна инверсия в Софийското поле. Тя действа като похлупак и не позволява смяна на въздушните пластове, обясни той. Накрая той посъветва софиянци да се запознаят с конкретните мерки, които предлагат в програмите си кандидатите за кмет на София за решаване на този жизненоважен проблем, и да предпочетат най-подходящата според тях.", "date": "2019.10.10", "title": "Въздухът по кръстовищата в София е наситен с отровен газ, установи изследване на AirBG"}
{"url": "https://www.dnevnik.bg/evropa/2019/10/10/3974785_evrokomisiiata_shte_sudi_polsha_zaradi_politicheski/", "text": "Европейската комисия реши днес да предяви иск срещу Полша пред Съда на ЕС с искане за ускорена процедура във връзка с новия режим за дисциплинарните производства срещу полските съдии, предаде пресслужбата на институцията. През април комисията даде началото на производство за установяване на нарушение на основание, че новият режим на дисциплинарните производства нарушава независимостта на съдебната власт на полските съдии и не осигурява необходимите гаранции за защита на съдиите от политически контрол, както се изисква от Съда на ЕС. По-конкретно полското законодателство позволява съдиите в обикновените съдилища да бъдат подложени на дисциплинарни разследвания, процедури и санкции въз основа на съдържанието на техните съдебни решения, включително въз основа упражняването на техните права съгласно Договора за функционирането на Европейския съюз (ДФЕС) да поискат преюдициални заключения от Съда на ЕС. Освен това новият режим на дисциплинарните производства не гарантира независимостта и безпристрастността на дисциплинарния състав на Върховния съд, състоящ се само от съдии, избрани от Националния съдебен съвет, който от своя страна се назначава политически от полския парламент (Сейм). Новият режим на дисциплинарните производства не гарантира, че съд, \"създаден със закон\", ще взема решенията на първа инстанция по дисциплинарни производства срещу съдиите в обикновените съдилища. Вместо това той оправомощава председателя на дисциплинарния състав да определя въз основа на всеки конкретен случай и с почти неограничено право на преценка дисциплинарния съд на първа инстанция, който да разглежда дадено дело срещу съдиите в обикновените съдилища. С новия режим вече не се гарантира, че делата се решават в разумни срокове, което позволява на министъра на правосъдието да не приключва делата по дисциплинарни производства срещу съдии в обикновените съдилища посредством назначени от него длъжностни лица, отговарящи за дисциплинарни производства. Новият режим засяга също правото на защита на съдиите в обикновените съдилища. Накратко, съдиите не са предпазени от политически контрол и затова е нарушена независимостта на съдебната власт. На 3 април 2019 г. комисията отправи официално уведомително писмо на Полша. След задълбочен анализ на отговора, който получи, комисията заключи, че той не разсейва опасенията от правно естество, и предприе следващата стъпка от процеса, изпращайки мотивирано становище на 17 юли 2019 г. В своя последен отговор Полша отново не успя да разсее опасенията й. Затова ЕК реши да предяви иск срещу Полша пред Съда на ЕС. Предвид потенциалното отражение на дисциплинарния режим върху независимостта на съдебната власт бе отправено искане за ускорена процедура, за да се постигне окончателно решение във възможно най-кратък срок.", "date": "2019.10.10", "title": "Еврокомисията ще съди Полша заради политически контрол над съдиите"}
{"url": "https://www.dnevnik.bg/biznes/2019/10/10/3974791_bulgariia_i_gurciia_dogovoriha_danuchniia_rejim_za/", "text": "Ключови договори за изграждането на газова връзка между Гърция и България бяха подписани днес в Министерството на енергетиката. Двете страни подписаха споразумение за установяване на данъчен режим за проекта за изграждане на интерконектор, съобщава БТА. На събитието бяха подписани и други договори за ключови ангажименти и дейности по изграждане на газовата връзка - договор за заем между Европейската инвестиционна банка и \"Български енергиен холдинг\" ЕАД, споразумения за пренос на газ и други. По думите на министъра на енергетиката Теменужка Петкова \"днешният ден е знаков\", защото той ще даде възможност да се реализира този дългоочакван проект. Според нея с подписаните днес документи интерконекторът между България и Гърция вече е необратим и неговата работа е гарантирана през следващите десетилетия. От своя страна министърът на енергетиката и околната среда на Гърция Константинос Хадзидакис заяви, че днес е бил подписан окончателният акт за този обект. Той добави, че реализацията на проекта е отнела около 10 години, а това забавяне било неприятно. По думите му осъществяването на този проект ще има положително въздействие върху снабдяването с природен газ на България и региона, като припомни, че по интерконектора ще може да се доставя каспийски газ от Трансадриатическия газопровод. По него ще има възможност за доставка и на втечнен газ от Александруполис. Председателят на Комисията за енергийно и водно регулиране (КЕВР) Иван Иванов добави, че \"днес е важен и хубав ден за потребителите на природен газ за България и региона\". Според него с подписаните днес договори се изпълняват поетите предварително ангажименти, за да се даде началото на строителството на междусистемната газова връзка.", "date": "2019.10.10", "title": "България и Гърция договориха данъчния режим за проекта за изграждане на газов интерконектор"}
{"url": "https://www.dnevnik.bg/bulgaria/2019/10/10/3974799_mladi_lekari_izliazoha_na_protest_sreshtu_pravilata_za/", "text": "Лекари специализанти излязоха на протест пред Министерството на здравеопазването (МЗ), недоволни от правилата за специализация и липсата на политика за задържане на младите медици в страната. Основното недоволство е срещу въведеното задължение лекарите, чиято специализация е платена от държавата, след края на обучението си да остават  да работят в определени болници в България за срок от 3 години , в противен случай – да върнат държавната субсидия. Лечебните заведения се определят от Министерството на здравеопазването на база недостига на кадри в конкретни специалности. \"Специализацията практически е денонощна работа. Това е труд и да се изисква да се връщат пари за положен труд не знам дори дали чисто юридически е издържано\", коментира пред Би Ти Ви д-р Александър Атанасов, който специализира педиатрия. Младите лекари се опасяват, че чрез промените не получават избор дали да специализират държавна поръчка и че се създава механизъм за принуда да бъдат разпределени на работа на неатрактивни места с липсващи специалисти, без да се дава възможност за избор. Още след въвеждането на промените и първите прояви на недоволство през лятото от Министерството на здравеопазването казаха, че са склонни да обмислят нова промяна в правилата, но  увериха, че правото на свободен избор на лекарите няма да бъде нарушено . Според ведомството и в момента не се предвижда служебно разпределение в конкретни лечебни заведения, а става въпрос за недостатъчно ясно формулиран текст на наредбата. Според ведомството остава възможността младите лекари да постъпят в болници, които сами плащат заплатите на специализантите. Специализантите в страната към момента са над 5400, съобщава Би Ти Ви и уточнява, че промени ще засегнат само лекарите, на които предстои да започнат специализация. Министър Ананиев разговаря със студенти по медицина и специализанти По някои от поставените от студентите – медици и специализанти въпроси Министерството на здравеопазването има сходни позиции, каза министърът на здравеопазването Кирил Ананиев на среща с тях малко по-късно, съобщи пресцентърът на здравното министерство. Ананиев и студентите се договориха да проведат следваща среща в началото на ноември. Дотогава те ще внесат и следващи свои предложения за за специализациите на МЗ. Здравният министър пое ангажимент да не се бърза с наредбата, а акцент да бъде поставен върху прецизирането на текстовете. В момента документът е публикуван на сайта на ведомството за обществено обсъждане, срокът на което ще бъде удължен.", "date": "2019.10.10", "title": "Млади лекари излязоха на протест срещу правилата за специализации"}
{"url": "https://www.dnevnik.bg/evropa/2019/10/10/3974797_brjuksel_dade_na_ungariia_mesec_da_zapochne_da_dava/", "text": "Европейската комисия съобщи, че дава на Унгария срок от един месец, за да започне да изпълнява международните си задължения и да дава храна на мигрантите в унгарски транзитни зони по границата със Сърбия, предаде БТА. Въпросът засяга хората, чиито молби за международна закрила са били отхвърлени и които чакат да бъдат върнати в трета страна. Комисията отбелязва, че е започнала наказателната процедура през юли, а днешният призив е втори етап. Ако до един месец Будапеща не се съобрази с искането на Еврокомисията, тя предупреждава, че може да предаде случая на Съда на ЕС.  В съобщение на ЕК се пояснява, че след като унгарските власти не дават възможност на мигрантите да се движат към вътрешността на страната, те се явяват задържани. Допълва се, че според международното законодателство на задържаните следва да се предоставя храна.  Припомня се решение на Европейския съд по правата на човека, който осъди Унгария да осигури храна на мигрантите в т.нар. транзитни зони. Допълва се, че ЕК предаде Унгария на Съда на ЕС миналата година по иск срещу задържането на мигрантите в тези зони. Уточнява се, че това дело още не е приключило. ", "date": "2019.10.10", "title": "Брюксел даде на Унгария месец да започне да дава храна на мигранти по границата"}
{"url": "https://www.dnevnik.bg/politika/2019/10/10/3974796_politicite_v_parlamenta_ne_komentirat_romskite/", "text": "Въпреки взаимни обвинения, че истерията, че  държавата ще отнема ромски деца,  се подклажда с предизборни цели, депутати от различни партии обявиха пред \"Дневник\", че предпочитат да се въздържат от коментар по темата. От ГЕРБ смятат, че компетентните органи трябва да си свършат работата и да изяснят кой и защо е пускал слухове в ромските махали в страната, че децата ще бъдат отнемани от държавата. Заради тях  стотици родители спряха децата си от училище за ден . Пред Би Ти Ви във вторник премиерът Бойко Борисов определи случая като поредната \"Костинбродска афера\". Депутат от БСП смята, че страховете в ромските махали се насаждат предизборно. Според негов колега от \"Обединените патриоти\" целта е вотът да контролиран по-лесно.", "date": "2019.10.10", "title": "Политиците в парламента не коментират ромските страхове за децата"}
{"url": "https://www.dnevnik.bg/razvlechenie/2019/10/10/3974788_filmut_v_krug_subira_istorii_s_policiia_v_specialna/", "text": "Най-новият филм на Стефан Командарев \"В кръг\", който разказва историите на три двойки патрулиращи в нощна София полицаи, вече спечели вниманието, а и награди на няколко големи фестивала, но срещата му с българската публика тепърва предстои от 8 ноември. Преди премиерата му в България авторите на филма заедно със Синдикалната федерация на служителите на МВР започват кампания за събиране на истории с полицаи в специално създадена за целта онлайн платформа. На нея желаещите могат да споделят, а други само да четат. Накрая част от най-интересните сред тях ще бъдат включени в книга, а техните автори ще имат възможността да гледат \"В кръг\" в компанията на актьорите и екипаq преди филмът да тръгне по кината. \"Идеята ни хрумна спонтанно, защото по време на работата по филма се срещнахме с много полицаи и чухме много истории, но като филм, разбира се, не можем да разкажем всяка една. Отделно като граждани всеки от нас има не една или две случки с полицията и решихме да обединим всичко това, всеки да може да разкаже и сподели, независимо дали е полицай или гражданин и независимо дали е положително или отрицателно мнението му\", споделя Стефан Командарев, цитиран в прессъобщението. Илия Кузманов от Синдикалната федерация на служителите на МВР допълва, че кампанията е насочена към всички. \"Ние много добре си знаем проблемите. Знаем за положителните примери, за жалост знаем и негативните, но ако не се говори за тях, ако те не се обсъждат и най-вече ако не се дава гласност, няма как нещата да се подобрят\", казва още той. \"В кръг\" е вторият филм от планираната трилогия на Командарев след реализацията на \"Посоки\". По примера на първия филм и тук епизодите са снимани в един кадър за по-голямо въздействие и автентичност. Световната му премиера бе на 18 август в рамките на международния кинофестивал в Сараево, където бе посрещнат с позитивни отзиви, включително в специализираните издания за кино като  \"Варайъти\" . На престижния форум актрисата  Ирини Жамбонас получи наградата за женска роля , а заглавието взе и една от общо шестте награди в категориите за игрално кино - отличието Cineuropa. Миналата седмица  \"В кръг\" бе отличен и с три награди  от фестивала \"Златна роза\" във Варна. В лентата участват още Павел Попандов, Асен Блатечки, Иван Бърнев, Васил Василев–Зуека, Стефан Денолюбов, Стоян Дойчев, Герасим Георгиев–Геро, Николай Урумов, Анастасия Ингилизова и Ованес Торосян. Оператор е Веселин Христов, сценаристи - Симеон Венциславов и Стефан Командарев, а продуценти - Стефан Командарев и Катя Тричкова за \"Арго филм\".", "date": "2019.10.10", "title": "Филмът \"В кръг\" събира истории с полиция в специална онлайн платформа"}
{"url": "https://www.dnevnik.bg/sviat/2019/10/10/3974804_poliakinia_i_avstriec_vzeha_dvata_nobela_za_literatura/", "text": "Полякинята Олга Токарчук и австриецът Петер Хандке взеха Нобеловите награди за литература за миналата и тази година. Токарчук е отличена за \"въображението си на разказвач, който с енциклопедична страст представя пресичането на граници като форма на живот\". А Хандке - \"за влиятелната си работа, която с лингвистична находчивост изследва периферията и спецификата на човешкия опит\". Всяка година Шведската академия получава около 200 номинации и започва да ги отсява в началото на февруари, обясни преди обявяването на наградата председателят на Нобеловия комитет в академията Андерш Олсон. До лятото тя отсява финалистите, а през лятото членовете ѝ изчитат творчеството им. \"Вече търсим глобалност. Необходимо е да разширим перспективата си, която преди бе евроцентрична. Сега гледаме към целия свят\", каза още той. Миналата годината наградата бе отменена  за първи път от 1949 г. насам, след като Шведската академия - институцията, която избира победителите, бе в центъра на  скандал за секс тормоз , който доведе до оставката на Сара Даниус, доскорошния пожизнен секретар на Шведската академия. За да продължи Шведската академия да връчва наградите, институцията взе решение да назначи външно жури към комисията, която да определи Нобеловия лауреат за литература за 2019 г. Коя е Олга Токарчук Родена през 1962 г. в Сулехов, Полша, тя е едно от най-важните имена в съвременната полска и световна литература. Обичана, превеждана, четена и награждавана писателка, в чието творчество има разкази, романи, есета, критически текстове, сценарии, поезия и други. Популярността на Токарчук е феноменална, а читателите ѝ я уважават най-вече заради добрия вкус, енциклопедичните познания, литературния ѝ и разказвачески талант и – не на последно място - заради философската дълбочина на творбите ѝ. Кой е Петер Хандке Хандке е роден през 1942 г. в Австрия от майка от словенското малцинство и баща - германски войник, с когото се запознава десетилетия по-късно. Отгледан е от втория съпруг на майка си и носи неговата фамилия. Отказва се от обучението си по право в Грац след публикуването на дебютния му роман \"Стършелите\". И книгата, и първата му пиеса \"Обругаване на публиката\", в която актьорите обиждат посетителите, оставят следа в литературната сцена. Творчеството му в многобройни жанрове го прави един от най-влиятелите следвоенни писатели и сценаристи в Европа. Той е работил и с Вим Вендерс по неговия \"Криле на желанието\". Хандке обаче е бил остро критикуван заради защитата си на Сърбия и Слободан Милошевич в контекста на югославските войни. Заради това няколко международни награди са му отказани или отнети.", "date": "2019.10.10", "title": "Олга Токарчук и Петер Хандке взеха двата Нобела за литература"}
{"url": "https://www.dnevnik.bg/sviat/2019/10/10/3974824_erdogan_zaplashi_evropa_s_nova_vulna_bejanci_zaradi/", "text": "Турският президент Реджеп Тайип Ердоган обяви, че ще отвори отново границите на страната си, за да пусне сирийски бежанци в Европа, предадоха \"Ройтерс\" и \"Блумбърг\". Реакцията на Ердоган последва позиция, с която Европейският съюз  изрази неодобрението си за операцията , която  започна вчера в североизточната част  на страната. Коментарът на президента - който настоява, че операцията срещу кюрдски бойци е с цел самозащита на Турция и връщане на сирийски бежанци в родината им (с възстановяване и на демографската структура на района) - отпраща към 2015 г., когато над милион души от Близкия изток влязоха в Европа и белязаха поврат в политиката на Стария континент. Кризата бе прекратена със споразумение между ЕС и Турция, с което в замяна на финансови средства за издръжка на бежанците (3 млрд. евро) и на възможност за разселване на сирийци в Европа Анкара се задължава да приема мигранти от други страни, върнати от Гърция, и да спира потока, достигащ съседите ѝ по суша и по море. Президентът обвини Европа, че не иска да плати трите милиарда, но е оставила Турция да похарчи 40 от своя бюджет. Над 3.6 млн. сирийци са избягали в Турция от началото на войната и  към тях от месеци нараства недоволството на местните жители  по икономически и социални причини. Не е известно обаче как точно Ердоган би изпратил повечето от тях в Европа - едва над 100 хил. души живеят в лагери по границата между Турция и Сирия, останалите са разпръснати в различни градове в Турция и работят (легално и - по-често - в сивата икономика), а много от децата им учат в турски училища. Малко преди реакцията на Ердоган Европейската комисия предупреди, че Анкара трябва да помисли за молбата си за членство в Европейския съюз и \"ако амбициите ѝ са сериозни\", да се придържа към външната политика на страните от района.", "date": "2019.10.10", "title": "Ердоган заплаши Европа с 3.6 млн. бежанци заради операцията в Сирия"}
{"url": "https://www.dnevnik.bg/evropa/2019/10/10/3974813_okolna_sreda_kiberprestupnost_tuneli_brjuksel_smumri/", "text": "Европейската комисия днес настоятелно призова България да спази задълженията си за докладване за състоянието на околната среда в  , предаде пресслужбата на институцията. През юни 2008 г. държавите членки постигнаха съгласие да преразгледат и актуализират до 15 октомври 2018 г. своята оценка на състоянието на околната среда в съответните води, въздействието на човешката дейност върху околната среда, определянето на добро състояние на околната среда и своите екологични цели. България заедно с Ирландия, Кипър, Литва и Малта, не са представили доклади на Еврокомисията в определения срок, се уточнява в съобщението. Комисията днес е открила наказателни производства за установяване на нарушение, като изпрати на тези държави членки официално уведомително писмо. Пояснява се, че България е обещала да представи необходимите данни до 30 юни догодина.  Също така комисията призовава настоятелно 15 държави, сред които и България, да спазят задълженията си за докладване съгласно законодателството на ЕС в областта на  . Законодателството на ЕС изисква от държавите да подават данни на комисията. До днес общо 15 държави не са изпълнили задълженията си, включително за данните за отпадъци от електрическо и електронно оборудване, батерии, излезли от употреба превозни средства, опаковки.  Досега България, Гърция, Ирландия, Испания, Италия, Литва, Малта, Холандия, Португалия, Румъния, Словения, Унгария, Франция и Швеция не са изпълнили задълженията си за предаване на данни за 2016 и 2017 година. Ако до два месеца не бъдат предприети действия, Еврокомисията може да продължи наказателната процедура.  Европейската комисия реши днес да изпрати мотивирани становища на България, Гърция, Кипър, Латвия, Румъния, Словения и Франция, за да поиска пълното въвеждане на  .  Променените европейски правила преразглеждат определението за \"марка\" съобразно навлизането на цифровите технологии. Въвеждат се нови основания за отказ от регистрирането на марка, нови правила за фалшифицираните стоки при пренос, както и нови разпоредби за уеднаквяване на процедурите за марките в държавите от ЕС.  Държавите трябваше да въведат промените в националното си законодателство до 14 януари. Посочените държави не са съобщили на Еврокомисията, че са приложили промените. След два месеца, ако те не предприемат необходимите действия, Брюксел може да продължи наказателната процедура, както и да ги предаде Съда на ЕС. Комисията реши да започне производства за установяване на нарушение, като изпрати на България и Португалия официални уведомителни писма във връзка с неправилното прилагане на някои разпоредби на Директивата за . Тя е съществен елемент от правната уредба на ЕС в борбата с киберпрестъпността и изисква от държавите членки да укрепят националните закони за борба с киберпрестъпността и да въведат по-строги наказателни санкции, включително за широкомащабни кибератаки. Държавите членки са задължени също така да подобрят сътрудничеството между своите органи чрез оперативни звена за контакт, които са на разположение 24 часа в денонощието, седем дни в седмицата. Комисията направи оценка на националните законодателства за прилагане на директивата и установи редица недостатъци в португалското и българското законодателство, по-специално по отношение на някои нарушения и съответните санкции. България и Португалия разполагат с два месеца, за да отговорят на доводите, изложени от комисията. В противен случай комисията може да реши да изпрати мотивирано становище. Комисията започна производство за установяване на нарушение, като изпрати официални уведомителни писма на Австрия, България, Румъния и Унгария във връзка с подписването на 13 септември 2018 г. на споразумение с 5 държави от Западните Балкани за   за ДНК, пръстови отпечатъци и регистрация на превозни средства. Комисията смята, че споразумението нарушава изключителната компетентност на ЕС в тази област, още повече че обменът на такива данни между държавите членки е уреден с решения на ЕС. Засегнатите държави членки разполагат със срок от два месеца, за да отговорят на доводите на комисията. В противен случай тя може да реши да изпрати мотивирано становище. Комисията реши да изпрати официално уведомително писмо на България заради неспазването на  . Общите правила на ЕС за безопасност и опазване на околната среда важат за оборудване като спасителните жилетки, пречиствателните системи за отпадни води и радарите на борда на корабите, плаващи под флага на държава членка. България не е гарантирала, че морското оборудване (на борда на плавателни съдове, плаващи под български флаг) отговаря на изискванията на Директивата и не извършва съразмерен надзор на пазара. Страната разполага с два месеца, за да отговори на опасенията, изразени от Комисията. В противен случай тя може да реши да изпрати мотивирано становище. Европейската комисия изпрати официални уведомителни писма на Белгия, България, Италия, Испания и Хърватия поради неспазване на директива, с която се установяват минимални мерки за безопасност, свързани с инфраструктурата и експлоатацията на  . Тя се прилага за всички тунели по трансевропейската пътна мрежа с дължина над 500 метра. Засегнатите държави членки не са осъществили пълния набор от необходими инфраструктурни мерки, за да гарантират най високите стандарти за безопасност в някои от тунелите, които попадат в това приложно поле. Засегнатите държави членки разполагат със срок от два месеца, за да уведомят комисията за мерките, които са приели за коригиране на положението. Ако те не го направят, комисията може да реши да приеме мотивирано становище. Как протичат наказателните процедури на Еврокомисията? Процедурата протича на няколко етапа. - Комисията изпраща  с искане за допълнителна информация до съответната държава, която трябва да отговори подробно в рамките на определен срок, обикновено два месеца. - Ако комисията заключи, че държавата не изпълнява задълженията си според правото на ЕС, тя може да изпрати  - официално искане за спазване на правото на ЕС. В него се обяснява защо комисията смята, че държавата нарушава законодателството на ЕС. В него също така се отправя искане държавата от ЕС да информира комисията за предприетите мерки в рамките на определен срок, обикновено два месеца. - Ако държавата не изпълни изискванията, комисията може да отнесе въпроса до  . Повечето случаи се решават, преди да бъдат отнесени до съда. - Ако държава не съобщи навреме за мерките, с които се прилагат разпоредбите на дадена директива, комисията може да поиска от съда да наложи  . - Ако Съдът на Европейския съюз установи, че дадена държава е нарушила правото на ЕС, националните органи трябва да предприемат  , за да се съобразят с решението на съда. - Ако въпреки решението на съда държавата от ЕС не коригира ситуацията, комисията може  . - Когато въпросът бъде отнесен за втори път до съда, комисията предлага на съда да наложи  , които могат да бъдат под формата на еднократна сума и/или дневни плащания.", "date": "2019.10.10", "title": "Околна среда, киберпрестъпност, тунели: Брюксел смъмри България в ред области"}
{"url": "https://www.dnevnik.bg/sport/2019/10/10/3974832_moshten_taifun_provali_kljuchovi_machove_na_svetovnoto/", "text": "За пръв път в историята на  световните първенства по ръгби  мачове бяха отменени и няма да се играят. Мощният тайфун \"Хагибис\" засегна пряко не само двубоите, но и развитието на надпреварата в Япония. Организаторите отмениха два мача, заради което отборът на Италия отпадна. Европейците трябваше да се изправят срещу фаворита и световен шампион Нова Зеландия в последния си мач в група В с надеждата да поднесат голяма изненада и да се класират за четвъртфиналите. Вместо това от съображения за сигурност срещата е отменена и двата състава получават по точка. Нова Зеландия печели първото място в групата с 16 точки, а втори се класира съставът на Южна Африка с 15. Италианците остават трети с 12. Другият отменен мач е този между Англия и Франция. Двубоят  се очакваше с интерес заради особения залог , тъй като загубилият щеше да получи възможността да избегне евентуална среща с Нова Зеландия поне до финала. Присъденото служебно нулево равенство оставя англичаните на първото място, което значи, че те могат да срещнат шампионите в полуфиналите, ако преди това победят втория в група D. Погледите са насочени към срещата между Япония и Шотландия, която трябва да се проведе в събота, но остава под въпрос. Ако мачът в Йокохама бъде отменен, то домакините за пръв път ще се класират за четвъртфиналите. При този вариант обаче Шотландия ще отпадне. Организаторите обявиха, че полагат усилия, но \"би било изключително безотговорно да оставят отборите, привържениците, доброволците и другите служители изложени по време на това, което се очаква да бъде мощен тайфун\".     ", "date": "2019.10.10", "title": "Мощен тайфун провали ключови мачове на световното по ръгби"}
{"url": "https://www.dnevnik.bg/evropa/2019/10/10/3974860_pravitelstvoto_v_rumuniia_padna_sled_vot_na_nedoverie/", "text": "Румънските депутати свалиха правителството на социалдемократите, водено от Виорика Дънчила, предаде \"Ройтерс\". Това открива пътя за преходно правителство до провеждането на парламентарни избори в края на 2020 г. Официалните данни показват, че 238 депутати при необходими най-малко 233-ма са гласували за свалянето на Дънчила. Нейният кабинет загуби мнозинството си в парламента през август, след като по-малкият й партньор, Алиансът на либералите и демократите на Румъния, напусна коалицията заради политически различия. Партията се присъедини към опозицията и даде ясно да се разбере, че иска правителството на Дънчила да падне. Националната либерална партия (PNL), най-голямата опозиционна група, внесе предложението за вот във вторник, когато лидерите й заявиха, че са осигурили необходимата подкрепа. Опозицията обвиняваше правителството на Социалдемократическата партия (PSD), че подкопава върховенството на закона и политизира държавните институции, като назначава неспособни и корумпирани партийни членове. Социалдемократите са на власт от изборите през декември 2016 г. Това е третото правителство, свалено с вот на недоверие, след тези на Емил Бок (2009 г.) и на Михай Ръзван Унгуряну (2012 г.). Какво предстои? Очаква се в началото на следващата седмица президентът на страната Клаус Йоханис да свика за разговори за сформиране на коалиция парламентарно представените партии. Президентът трябва да посочи кандидат-премиер, който до 10 дни да представи в парламента предложение за министри и правителствена програма. Той ще има 60 дни, за да сформира правителство. Ако не успее, може да има втора номинация. Ако и вторият кандидат-премиер се провали в съставянето на правителство, парламентът трябва да бъде разпуснат и да се проведат предсрочни избори. Някои политици вече призоваха президента да се съгласи с график, който ще позволи предсрочни избори.  \"След три години на хаос, некомпетентност и безотговорност днес социалдемократите изгубиха властта\", каза Дан Барна, лидер на съюз \"Спасете Румъния\" (USR). \"Сега призовавам президента и отговорните румънски политически партии да се съгласят с конституционен път към разпускане на парламента и предсрочни избори\", посочи Барна, цитиран от сайта Emerging Europe. Анализатори очакват да се сформира правителство около Либералната партия, но не липсват и пречки, защото опозицията е фрагментирана и някои подкрепят план за предсрочни избори, отбелязва \"Ройтерс\". Въпреки своята непопулярност Дънчила е решена да продължи с кампанията си за президентските избори през ноември, на които  се кандидатира . Тя ще бъде временен премиер до сформирането на ново правителство.", "date": "2019.10.10", "title": "Правителството в Румъния падна след вот на недоверие"}
{"url": "https://www.dnevnik.bg/analizi/2019/10/10/3974849_shte_ostanete_ne_samo_bez_medicinski_sestri_no_i_bez/", "text": "                         О, неразумни юроде, защо се опитваш да изгониш от родината младото поколение лекари на България или в най-\"добрия\" случай да го принудиш да се преквалифицира и да работи като продавач в супермаркет, хигиенист или друг по-нискоквалифициран труд? По-ниско само на пръв поглед, защото се оказва, че заплатите в другите сектори са в пъти по-високи от тези в медицинския бранш. Парадокси, не мислите ли?! Ние учим 6+ години, дами и господа, учим дни и нощи, лишаваме се от свободно време, за да сме отдадени на професията си. И защо - за да получим накрая едни жълти стотинки в замяна на труда си?! Това ли е, което заслужаваме?! Не само да сме най-нископлатените от всички лекари в Европейския съюз, но и Никой нормален човек няма да търпи подобно отношение. И ако до момента това се е търпяло от досегашни специализанти и лекари, то е, защото теглото е било някак по-поносимо явно. Но сега, сега, когато сте ударили дъното, никой няма да ви търпи! Ще останете не само без медицински сестри, но и без лекари, защото всеки умен и кадърен човек ще напусне България. Не защото иска, а защото ВИЕ, да точно ВИЕ се постарахте да изгоните бъдещите поколения лекари. Лекарското съсловие застарява, а вие активно участвате в това и сте основните виновници за този процес да се случва. Знайте, че медицината на една държава веднъж тръгне ли надолу, всичко веднага тръгва стремглаво към дъното. Вас някой кара ли ви принудително да работите на дадено място против волята ви?! Щом има недостиг на специалисти в провинцията, ще си осигурите лекари чрез увеличение на заплатите и чрез медицински специалисти, които да са готови да ни обучават. Тежки дни и безсънни нощи, прекарани в грижа за хората. Съжалявам, но аз отказвам да участвам в този цирк. Това, което всички бъдещи и настоящи специализанти искаме, са справедливи условия на труд, справедливо заплащане, възможност ние да правим избора си, а не да бъдем пробутвани за запълване на дупките в здравеопазването. Няма да ни залъжете с 50-100 лв. над заплатата. България ще запада все повече и повече, ако се продължи практиката с подобни наредби като вече до болка познатата Наредба 1. Ако не вземете мерки, ще дадем такава гласност на проблема, че не само в ЕС, но и отвъд океана да ни чуят, защото подобно безобразие никъде го няма, с изключение може би на страните от Третия свят. Ние страна от Третия свят ли сме?! Нали уж се считаме за развита страна, къде ни отиде развитието?! Аз съм, меко казано, възмутена и ще търся правата си до самия край. Ако не получим разбиране и съдействие от вас, заканвам се, че няма да видите такава криза и такъв глад за специалисти от десетилетия насам. Помислете си добре. Помислете си кой искате да лекува вашите деца и внуци. Дали въобще ще останат специалисти в българските болници, които да са готови да откликнат, или вече отдавна ще са забравили къде се намира България на картата.", "date": "2019.10.10", "title": "Ще останете не само без медицински сестри, но и без лекари!"}
{"url": "https://www.dnevnik.bg/bulgaria/2019/10/10/3974877_za_purviia_tur_na_mestnite_izbori_sa_otpechatani_172/", "text": "За първия тур на местните избори т.г. ще бъдат отпечатани 17 257 800 бюлетини, от които 6.9 млн. за избор на общински съветници. Предстои одобрението на образците на бюлетини в още две населени места, обяви говорителят на Централната избирателна комисия Александър Андреев днес. Бюлетините за избор на кмет на кметство ще бъдат близо 1.6 млн., а за избор на районни кметове в София, Пловдив и Варна - 1.8 млн. Единичната цена за отпечатване на бюлетина е 32 стотинки. Бюлетините, с които се гласува за кмет на община, кмет на кметство. както и районен кмет в София, Пловдив и Варна, са еднотипни. От лявата страна са имената на партиите и коалициите, издигнали кандидати, а от дясната - имената на кандидатите. По средата са квадратчетата с номерата на партиите, коалициите и независимите кандидати. Най-отдолу има опция \"Не подкрепям никого\". В бюлетината за избор на кмет на Столичната община например има 20 кандидати и \"Не подкрепям никого\". От лявата страна на бюлетината за избор на общински съветници са вписани наименованията на всички партии и коалиции, регистрирали кандидатски листи, както и имената на независимите кандидати; а от дясната има кръгчета за отбелязване на преференция, в които има номера от 101 нагоре (в София до 161 - бел авт.). Има и възможност \"Не подкрепям никого\". По неокончателни данни избирателите са 6 227 901, като в събота приключва подаването на заявления за гласуване по настоящ адрес, право на което имат притежаващите такъв от поне 26 април. Кандидатите за кметове на общини са 1254, а за общински съветници - 29 515, от които осем чужди граждани от Великобритания, Румъния, Гърция, Нидерландия и Полша. В изборите за кмет на кметства, които ще се проведат на 1968 места, ще участват 5059 кандидати, а за районни кметове в София, Пловдив и Варна - 460.", "date": "2019.10.10", "title": "За първия тур на местните избори ще бъдат отпечатани 17.2 млн. бюлетини"}
{"url": "https://www.dnevnik.bg/sviat/2019/10/10/3974538_elitnata_chast_na_gru_moje_da_e_samo_star_ucheben/", "text": "Воинската част 29155 на военното разузнаване на Русия, за която \"Ню Йорк таймс\"  написа  преди дни, че е \"елитен отряд\" за дестабилизиране на Европа, е обикновен учебен център за подготовка на разузнавачи. Това твърдят два източника на московския в. \"Ведомости\", а изданието посочва и смятан за авторитетен  блог  за съветските и руски спецслужби, в който е посочено, че това поделение съществува от началото на 60-те години на ХХ век. \"Ню Йорк таймс\" цитираше представители на четири разузнавателни служби, според които 29155 действа деструктивно поне от десетилетие и в него са сплотени с лични отношения бивши ветерани от войните в Чечения и Афганистан, обучени в диверсия и убийства. Сред акциите, приписвани на това поделение, са двойното покушение срещу Емилиян Гебрев в България и Сергей Скрипал във Великобритания и опитът за преврат в Черна гора. Източник на \"Ведомости\", близък до спецслужбите, казал, че това всъщност е 161-и учебен център, разположен в московския район Измайлово. В него от времената на бившия СССР се провеждали кратки курсове за военното разузнаване, включително стрелба, радиокомуникации и др. Основната подготвителна дейност е във Военно-дипломатическата академия. Подобни курсове за подготовка има и в другите родове войски на Русия, но също така и в цивилната Служба за външно разузнаване, казва още източник на изданието, бивш служител на спецслужбите. Според него същия вид подготовка има в ЦРУ и други от водещите разузнавателни служби. Разбира се, те са секретни, но да се твърди, че те представляват \"елитно поделение за дестабилизиране на Европа\", е силно преувеличение.", "date": "2019.10.10", "title": "\"Елитната част на ГРУ\" може да е само стар учебен център"}
{"url": "https://www.dnevnik.bg/sport/2019/10/10/3974924_v_pismo_do_uefa_borislav_mihailov_porica_ostro/", "text": "Президентът на Българския футболен съюз (БФС) Борислав Михайлов отговори остро на изказванията на английски футболисти, които  изказват опасенията си за евентуални прояви на расизъм в София . Той изпрати писмо до генералния секретар на УЕФА Теодор Теодоридис с копие до директора \"Национални асоциации\" Зоран Лакович и директора \"Турнири\" на УЕФА Джорджо Маркети с настояване това да спре. Михайлов прилага препратки към изказвания на английски футболисти. В последните дни те заявиха, че  дори биха напуснали терена при прояви на расизъм . Президентът на БФС защитава българските запалянковци и направеното от футболния съюз в борбата с дискриминацията. Той посочва, че с изказванията си англичаните уронват престижа на българския футбол и нагнетяват напрежение преди двубоя в понеделник. \"С огромно чувство на разочарование се обръщам към вас по повод тема, която смятах за разрешена още в края на миналия месец\", започва писмото си Михайлов, който  веднъж вече писа до Теодоридис преди месец по темата . \"Ние от Българския футболен съюз смятаме, че тази фиксация върху евентуални инциденти по време на мача в София е изключително несправедлива спрямо българските привърженици, българското общество и спрямо огромните усилия на БФС да осигури безпрепятственото провеждане на двубоя, който всички разглеждаме като дългоочакван празник. Нещо повече – убедени сме, че подобно поведение е в категоричен разрез с идеята на настоящата кампания #FootballPeople, благородна кауза на УЕФА, в която българският национален отбор и Българският футболен съюз вземат активно участие\", посочва Михайлов. Президентът на БФС прехвърля топката, като припомня за проблемите, които самите англичани имат. \"Макар да сме наясно с пресните проблеми с расистко поведение на всички нива в английския клубен футбол и с продължаващата битка с хулиганството в Англия и макар да аплодираме инициативата на местната асоциация за по-голяма публична отговорност сред собствените й фенове, сме наистина шокирани от опитите българските запалянковци да бъдат сочени с пръст като потенциални нарушители на реда и правилата.\" Президентът на БФС посочва, че енергията на организацията в борбата с расизма в последното десетилетие има огромен ефект. По думите му българската публика отдавна очаква мача с Англия с най-голямо уважение към гостуващия отбор. \"Българската публика също така по никакъв начин не е съгрешила, та да бъде включвана в стереотипа \"расистка\" или \"враждебно настроена\" – и съм убеден, че и вие ще се съгласите, че подобни нападки са тенденциозни и последователни опити за разстройване на атмосферата преди този футболен мач.\" \"Аз, от позицията си на президент на Българския футболен съюз, не мога да позволя подобни уронващи престижа на страната и народа ми твърдения да продължат да бъдат хвърляни в публичното пространство и силно призовавам администрацията на УЕФА да вземе необходимите мерки срещу нагнетяването на обстановката в седмицата, посветена на равенството и на празника, наречен футбол\", завършва той.", "date": "2019.10.10", "title": "В писмо до УЕФА Борислав Михайлов порица остро английските национали"}
{"url": "https://www.dnevnik.bg/evropa/2019/10/10/3974898_shte_ima_bjudjet_na_evrozonata_obiavi_germanskiiat/", "text": "Страните от еврозоната ще създадат общ бюджет в подкрепа на икономическите реформи, каза на пресконференция в Люксембург германският министър на финансите Олаф Шолц, цитиран \"Ройтерс\". Шолц определи постигнатото споразумение като пробив. \"Ще имаме бюджет на еврозоната. Ще бъде свързан с финансовите средства, които бюджетът (на ЕС) предвижда за реформи и за модернизиране на страните ни\", каза Шолц. Той добави, че бюджетът ще се въвежда постепенно през идните години, ако лидерите на страните от еврозоната имат политическата амбиция да го направят.  \"Ройтерс\" отбелязва, че финансовите министри на страните от валутния съюз са се споразумели за малък бюджет за еврозоната, слагайки край на продължили две години разговори, които изкараха наяве разделенията по въпроса за засилването на интеграцията след дълговата криза. Новият инструмент ще предостави около 17 милиарда евро за седем години за 19-те държави, използващи еврото. Френският президент Еманюел Макрон призоваваше за бюджет от няколкостотин милиарда евро. Министрите се споразумяха да мобилизират средства от сегашната финансова рамка на ЕС, като отделни страни членки да могат да осигуряват допълнителни пари на доброволни начала, посочва ДПА, цитирана от БТА. Според плана членките ще могат веднъж годишно да предлагат проекти и инициативи, които биха допринесли за конкурентоспособността и сближаването на държавите. От страните ще се изисква да съфинансират всички проекти с участие от 25 процента, но този дял ще може да бъде намаляван наполовина при икономически затруднения. Очаква се новият т.нар. бюджетен инструмент за конвергенция и конкурентоспособност да бъде задействан от 2021 г. EurActiv отбелязва, че неговата цел е основно да подпомага реформи и инвестиции в страните от еврозоната.", "date": "2019.10.10", "title": "Ще има бюджет на еврозоната, обяви германският финансов министър"}
{"url": "https://www.dnevnik.bg/evropa/2019/10/10/3974955_evroparlamentut_othvurli_kandidata_za_evrokomisar_na/", "text": "Членовете на Европейския парламент отхвърлиха френският кандидат за еврокомисар Силви Гулар, нанасяйки удар на президента Еманюел Макрон и на бъдещия председател на Европейската комисия Урсула фон дер Лайен, предаде \"Политико\". Комисиите по вътрешен пазар и по промишленост в Европейския парламент проведоха тайно гласуване и не одобриха номинацията на Гулар за еврокомисар за вътрешния пазар, чието портфолио щеше да включва политиката за промишленост, отбраната и технологиите. Осемдесет и двама гласуваха против Гулар, а 29 я подкрепиха, един гласува с \"въздържал се\", съобщиха евродепутати и служители на Европейския парламент. Това бе  второто изслушване  на Гулар, бивш евродепутат от либералите. Тя бе питана за твърденията, че е използвала асистент от Европейския парламент за вътрешнополитически дейности, за работата си за американски тинк-танк и за размера на предвиденото за нея портфолио. Много от критиките дойдоха от Европейска народна партия, а някои евродепутати подозират, че дясноцентристкият блок е искал да си отмъсти на Макрон след провала на кандидатурата на лидера му в ЕП Манфред Вебер за председател на Европейската комисия. Според други евродепутати обаче за решението са изиграли роля съществени въпроси. \"Това не е просто политическа игра, имаше сериозни въпроси за нейния интегритет, някои сериозни въпроси за портфолиото й\", каза Кристел Шалдемосе, координатор за комисията по вътрешен пазар за лявоцентристката група Социалисти и демократи. \"Не знам какво ще стане сега, Макрон ще трябва да намери нов човек, но в същото време би било разумно, ако Урсула фон дер Лайен обмисли широкото портфолио, защото то бе част от дискусията\", допълни тя. Отхвърлянето на Гулар, която бе подкрепена от либерално-центристката група \"Обнови Европа\", значи, че по един кандидат на всеки от трите големи блока в ЕП се е провалил в процеса на изслушванията. Румънката Рована Плумб, подкрепена от Социалисти и демократи, и унгареца Ласло Трочани, ползвал се с подкрепата на ЕНП,  бяха отхвърлени  още преди да стигнат до изслушвания в ресорните комисии от правната комсиия в ЕП заради конфликт на интереси.", "date": "2019.10.10", "title": "Европарламентът отхвърли кандидата за еврокомисар на Франция"}
{"url": "https://www.dnevnik.bg/sviat/2019/10/10/3974966_franciia_ne_podkrepia_pregovorite_sus_severna/", "text": "Франция не е променила позицията си срещу започване на преговори със Северна Македония и Албания за присъединяване с Европейския съюз към момента. Това твърдят дипломатически източници на \"Ройтерс\" седмица преди Европейският съвет да вземе решение за началото им. Над половината от страните - членки на ЕС, искат започване на преговорите,  което бе отложено с над година . Двете балкански държави, смятат защитниците на преговорите, не бива да остават в ръцете на неевропейски актьори (като Русия, Китай и други), а началото на преговори - което съвсем не означава присъединяване - ще ги стимулира да направят важни реформи. Тезата на Париж обаче е, че пред Европейския съюз има твърде много предизвикателства и не е моментът за разширяване (въпреки че след началото на преговорите биха минали години преди това да се случи). Президентът Еманюел Макрон често говори за нуждата ЕС да се \"самореформира\", а страните кандидати да направят още реформи. Репутацията на ЕС е заложена на карта Представител на френските власти казва за \"Ройтерс\": \"Още не са (изпълнили това). Молим ги да направят още реформи. Преговорите не могат да се отворят сега, трябва да преоценим ситуацията през 2020 г.\" Дипломат от друга държава, която подкрепя европейския път на двете страни, обаче казва, че тази ситуация е изключително \"фрустрираща\" за повечето страни членки и че репутацията на съюза е заложена на карта. \"Северна Македония и Албания направиха много. Да, още много трябва да се направи, но отварянето на преговори е само първата стъпка, процесът ще отнеме години и те ще трябва да изпълнят критериите, преди да бъдат допуснати.\" Източници в Холандия и Дания досега се противопоставяха само на албанската кандидатура. Хага постави  условие  на Северна Македония да приеме окончателно отлагания месеци - заради противоборства в Скопие - закон, уреждащ дейността на прокуратурата. Тази реформа се бави заради партийни боричкания между управляващите социалдемократи и консервативната ВМРО-ДПМНЕ.", "date": "2019.10.10", "title": "Франция не подкрепя преговорите със Северна Македония и Албания, твърдят дипломати"}
{"url": "https://www.dnevnik.bg/ot_vas/novini_ot_vas/2019/10/10/3974642_jivite_fasadi/", "text": "Живите фасади. Красиви през пролетта. Все още впечатляващи през есента. На снимката: Пролетна фасада", "date": "2019.10.10", "title": "Живите фасади"}
{"url": "https://www.dnevnik.bg/bulgaria/2019/10/10/3974978_obshtinskiiat_suvetnik_ukrival_dimitur_jeliazkov_-/", "text": "Районната прокуратура в Бургас внесе в съда обвинителния акт срещу общинския съветник Бенчо Бенчев, като той ще бъде съден по две обвинения, съобщиха от държавното обвинение. По-тежкото от двете обвинения предвижда затвор до 8 години. Бенчев е обвинен , че от 2 до 4 август 2018 г. помогнал на Димитър Желязков-Очите да избегне наказателно преследване и с автомобила си го откарал от Солун до Истанбул. Освен това прокуратурата го обвини още, че за два дни му предоставил за ползване стая в хотел, която била резервирана на името на Бенчев. Бенчев ще отговаря пред съда и за това, че в спалня в дома си в Бургас държал 57 фабрични патрона, за които нямал разрешително. На 5 август м.г. разследващите намерили и ловна карабина със 100 боеприпаса, както и три пистолета с 90 патрона за тях, които не били съхранявани според изискванията на закона – обезопасени в специална каса. За укриването на Желязков общинският съветник може да получи до 5 години затвор. За нерегламентираното съхранение на оръжия и боеприпаси предвиденото наказание е от две до осем години затвор. Малко след като бе задържан заедно с Желязков в Истанбул, Бенчев обяви, че  двамата случайно се видели  в Гърция и той поел ангажимент да го превози до Истанбул, защото бил болен и имал нужда от лечение. След случая БСП го изключи от групата си в общинския съвет, а след това  Бенчев бе освободен от поста  като зам.-председател на съвета в Бургас. През октомври м.г. той се завърна в общинския съвет в града като независим.", "date": "2019.10.10", "title": "Общинският съветник, укривал Димитър Желязков - Очите, може да получи до 8 години затвор"}
{"url": "https://www.dnevnik.bg/sport/2019/10/10/3974960_naomi_osaka_se_otkazva_ot_amerikanskoto_si_grajdanstvo/", "text": "Носителката на две титли от Големия шлем Наоми Осака е решила да се откаже от американското си гражданство, за да играе за Япония на олимпийските игри в Токио 2020, съобщава Си Ен Ен, като цитира японската телевизия NHK. Тенисистката, която спечели US Open 2018 и Australian Open 2019, заяви, че за нея ще е \"специално чувство\" да представлява страната, в която е родена, на игрите следващото лято. Майката на Осака е японка, а баща и е от Хаити, като тенисистката е израснала и живее в САЩ. В турнирите на Женската тенис асоциация (WTA) тя се състезава под японски флаг. Според японското законодателство хората с двойно гражданство трябва да изберат едното, преди да навършат 22 години. Осака става на 22 след седмица (на 16 октомври). \"Мисля, че ще мога да вложа повече от емоцията си, като играя за гордостта на страната\", каза тенисистката, която в неделя спечели турнира в Пекин след победа срещу водачката в световната ранглиста Ашли Барти.", "date": "2019.10.10", "title": "Наоми Осака се отказва от американското си гражданство с поглед към Токио 2020"}
{"url": "https://www.dnevnik.bg/analizi/2019/10/10/3974981_da_zapochnesh_jivota_si_s_belejka_da_se_predade_na/", "text": "                         Едни хора в нормална възраст – на 24 и на 27 години – в добро здраве, с близки, дом, четири регистрирани фирми на името на мъжа и т.н. изоставят шестмесечното си бебе. Живеят в 10-и микрорайон на \"Люлин\", пък изоставили момченцето си на междустълбищна площадка в 6-и микрорайон. Подготвят изоставянето. Първо отиват в социалната служба с бебето и там заявяват, че не го искат, защото не могат да го гледат. Явно смятат, че то е като в пункт завръщане на бутилки, вторични суровини или оказион – казваш там с две-три изречения \"така и така, това дете е наше, гледахме го досега, ама аман от него, не го щем вече, вземете го вие, нали затова сте социални\" и толкова. Разписка нещо, приемо-предавателен протокол, запис на заповед, фактура, гаранционна карта... Да, ама социалните нещо се защурали и казали, че ще дойде директорът да ги види. И като останали сами в очакване на тоя директор, родителите избягали. Ей така, хванали си нещата и беж далече от това бебище, дето ги тормози. Ама не се разколебали! Малко по-късно оставили детето барабар с кошче/столче (не стана ясно от репортажите по телевизиите) на полуетажа. Понеже това тъпо бебе на шест месеца още не говори, Успех! Това пожелали. На тях, като не им е провървяло с тия лоши социални, дето не вземат просто да приберат детето, ами се туткат нещо си там, дано па тия, дето ще го занесат в службата, не ги върнат. И така, намерили бебето. Предали го на социалните. Намерили и родителите. Сега с тях ще работят също социални – да ги убеждават, че така не се прави и че не е ОК да си зарежеш детето с бележка някъде си, при това съвсем умишлено и подготвено. Амбицирано, бих казала – не са се отказали, напротив – все пак са намерили начин. И как е станало това после? Оставили са го там, изнизали са се на пръсти да не ги види някой през шпионката, отишли са си в празния дом и... са седнали да гледат телевизия? Сипали са си по чашка за освобождението? Отишли са на кино да се поразсеят? Изпаднали са в молитва за опрощение на греховете? Правили са секс?... После са си легнали. Заспали са си. И така, докато не ги арестували. Ако бяха българи от ромски произход. Щеше да е вой до небето, щеше да е повод за изливане на толкова омраза, колкото обществото ни може да поеме. Пък то мнооого поема, направо не е истина на тая малка земица колко омраза може да се излее и да потъне. И колко удобно щеше да се впише в предизборните дитирамби на разни кандидатчета, които все още се обиждат на сексуалност и мъжка мощ. Представям си колко организирано щяха да хукнат един през друг онези с плакатите в защита на българските деца, дето норвежци щели да ги извозват масово, като по време на холокоста. Представям си цялата глутница мишлета, които се гаврят с по-обикновените и прости хора, като им вменяват страхове и разчитат на примитивните им начини на съпротива, за да си излъскат имиджа и да си подсигурят пореден мандан на кражби и гавра. Да припомня само нещо. Циганите в Сливен може и да са прости и манипулируеми, може да са маса, може да са неспособни да правят разумни съждения... Но само поради слух отидоха и си прибраха децата от училище, защото се почувстваха застрашени. Пък тези двама бели, та бели, \"чисти\" българи (какъв оксиморон само!) са щели с хляб и сол да посрещнат който и да е норвежец, социален, бежанец, циганин, клоун и т.н., който дойде да им поиска детето! Кой знае колко са се надявали, милите! Като И понеже ни норвежец, ни дявол дошъл да им вземе бебето, оставили го на произвола на съдбата. Ами не се връзват никак нещата с генерализирането, нали? Никак не е лесно след такова нещо да обобщиш, че \"циганите си оставят децата\". Оставят си ги идиотите. Безсърдечните егоисти. Малоумниците. Пък такива има навсякъде, уви. Без значение цвета, произхода, пола, годините, националността. Тези \"родители\" съвсем реално са си представяли живота си БЕЗ детето си като по-добър. Щели са да се събуждат, да ядат, да заспиват, да се разхождат из парковете с майки с деца. И вероятно е щяло да им е ОК. Е, може би все в някакъв момент тази майка е щяла нейде да се просълзи, ама... Темата с изоставянето на дете ме вълнува отдавна, по много лични причини. Покрай този случай откривам, че все още не мога да го разбера. Не мога да разбера как се стига до това решение и как се живее след това. Милото момченце! Не е лесно да започнеш живота си така – с бележка, с която вашите оторизират който и да е да те даде на държавата. И сърдечно му пожелават успех.", "date": "2019.10.10", "title": "Да започнеш живота си с бележка \"Да се предаде на социалните. Успех!\""}
{"url": "https://www.dnevnik.bg/video/deniat_s_veselin_dremdjiev/2019/10/10/3975020_boian_jurukov_niama_koi_da_se_protivopostavi_na/", "text": "Липсата на качествен политически дебат, освен че се използва от политици, води до това да няма кой да се противопостави на тези слухове, които набират скорост. Така коментира блогърът Боян Юруков ескалиралото  напрежение и протести в няколко ромски махали  в страната, провокирани от слухове и съмнения,  че ще бъдат отнемани деца , в предаването \"Денят с В. Дремджиев\" по TV+ и TV1. \"Не е нищо ново, такива слухове се разпространяват от години. В информационния вакуум те се разрастват и все повече хора започват да вярват\", допълни той. По думите му паниката около стратегията за детето е същото явление като видяното при протестите срещу Истанбулската конвенцията и което виждаме от близо 20 години за ваксините. \"Темата е сменена, но принципът е същият и по същия начин се използва от крайни политически сили за политическа изгода\", коментира Юруков.", "date": "2019.10.10", "title": "Боян Юруков: Няма кой да се противопостави на слуховете"}
{"url": "https://www.dnevnik.bg/kultura/2019/10/10/3974839_da_ne_odobriavash_nobela_za_literatura_i_da_go/", "text": "Публично да не одобряваш нещо и да го получиш. Точно такава е ситуацията с австриеца Петер Хандке, който днес получи  Нобеловата награда за литература за 2019 г ., но в същото време е един от нейните големи критици в миналото. През 2014 г. той обявява пред австрийските медии, че отличието носи на победителите \"фалшиво канонизиране\", и дори призовава тя да бъде премахната, припомня изданието France 24. Но това не е първото му по-остро изказване, което изскача от архивите на медиите, които пишат днес за него. Така например в миналото той описва Томас Ман, един от гигантите в немската литература и също носител на Нобел от 1929 г., като \"ужасно лош писател\", който създава \"сополива проза\". Едно погребение с много последствия Онова, което предизвиква най-големи противоречия в неговата биография обаче, е присъствието му на погребението на бившия сръбски президент Слободан Милошевич и симпатиите му към сърбите по време на войната в Югославия през 90-те. С есето си \"Зимно пътуване до Дунав, Сава, Морава и Дрина или справедливост за Сърбия\", публикувано през 1996, той предизвика скандал, защото окачествява сърбите като истинските жертви на гражданската война. Хандке е роден в Грифен в Южна Австрия по време на Втората световна война през 1942 г. в семейството на германски войник и майка от словенското малцинство в Австрия. След като прекарва няколко години в комунистическия Източен Берлин, Хандке израства в Австрия и открива за първи път любовта си към писането, докато пише за списанието в омразното му католическо училище. Заради факта, че изнася реч на погребението на Милошевич през 2006 г., когато срещу него се води дело за престъпления срещу човечеството, на което Хандке е канен да свидетелства в негова защита, парижкият театър \"Комеди Франсез\" отменя намеренията си да постави пиеса на писателя. Същата година самият Хандке отказва да получи и немската награда за литература на името на Хайнрих Хайне. Този епизод от живота му се отразява и когато му е присъдена голямата награда на името на Хенрик Ибсен през 2014 г. На събитието за връчването е посрещнат от демонстранти, които скандират \"фашист\" и държат плакати, на които пише, че той отрича геноцида. \"Какво унижение!\", казва тогава Ханке пред австрийската информационна агенция. И допълва: \"Не за мен, а за сериозността на писателската дейност.\" Наивна и с охрана Другият обявен днес носител на Нобелова награда за литература, но за 2018 г., Олга Токарчук, е родена през 1962 г. в Сулехов, Полша, и днес живее във Варшава. Родителите й са учители, а баща й работи и като училищен библиотекар. В библиотеката тя започва да чете почти всичко, до което успее да се добере, и така развива апетита си за литература, сочи справката на Шведската академия.      След като следва психология във Варшавския университет, открива, че тази работа не е за нея по време на стажа си в психиатрична клиника. Прави дебюта си като писател през 1993 г. с книгата \"Пътешествието на хората на книгата\" (Podróz ludzi Księgi), чието действие се развива през XVII век във Франция и Испания, където героите търсят мистериозна книга в Пиренеите. Книгата е приета добре и получава наградата на полските издатели за дебют. Нейният голям пробив обаче идва с \"Правек и други времена\" (Prawiek i inne czasy). Когато през 2017 г. нейната книга \"Бегуни\"  , която след това печели и наградата \"Ман Букър\", е на път да бъде издадена във Великобритания, изданието Bookseller отбелязва за Токарчук, че \"тя може би е . След като \"Книгите на Якоб\" е издадена в Полша, издателят й там й наема за известно време охранители. Историята в книгата се развива на границата между днешните Украйна и Полша и разказва за Якоб Франк, роден като евреин религиозен лидер, който ръководи принудителнoто приемане на католицизма от неговите близки евреи. \"Бях много наивна. Мислех, че ще можем да дискутираме тъмните страни на нашата история\", казва писателката пред \"Гардиън\" за книгата. Няколко дни по-късно тя попада насред друга противоречива ситуация. През 2009 г. на Берлинале е представен филмът на режисьорката Агнешка Холанд Pokoto, базиран на романа на Токарчук от 2009 г. Drive Your Plow Over the Bones of the Dead, чийто сценарий двете пишат заедно. Полските новинарски агенции обаче го определят като Стига се дотам, че филмът взима престижната \"Сребърна мечка\", а на съвместната пресконференция тогава двете се шегуват, че възнамеряват да сложат това определение на рекламните визии на филма, защото \"ще накара хората, които иначе не биха си направили труда, да дойдат и да го видят\". Друга нейна запазена марка - прическата с т.нар. дредлокс - също има интересно обяснение. За мнозина може да изглежда като някакво намигване към хипи периода, на който тя става свидетел в детските си години. Токарчук обаче има своето характерно неофициално научно обяснение. Прическата й всъщност е \"плика полоника\", или \"полска плетеница\", данни за която датират още от XVII век. \"В определен смисъл можем да сме горди от това, че сме въвели тази прическа в Европа\", казва тя. И допълва: \"Плика полоника трябва да бъде добавена към списъка с наши изобретения наред със суровия нефт, пелмените и водката.\"", "date": "2019.10.10", "title": "Да не одобряваш Нобела за литература и да го получиш"}
{"url": "https://www.dnevnik.bg/bulgaria/2019/10/10/3975032_v_sledvashtite_15_godini_nai-tursenite_profesii_shte/", "text": "До 2034 година топ професиите по търсене на пазара на труда ще са медицински сестри и акушерки, учители по общообразователна подготовка за среден и начален етап на образование. Това каза на форум в парк-хотел \"Москва\" доц. д-р Ралица Ганева от изследователски екип, направил средносрочни и дългосрочни прогнози за пазара на труда, цитирана от БТА. По думите й въпреки демографската криза и проблемите с раждаемостта, ако България внедри образователните политики, които са стандарт в Европа, ще има все по-нарастваща нужда от учители. През 2024 г. в образованието се очаква да бъдат заети 204 хиляди души, от тях половината ще са над 50 години, а 80 процента ще са жени. С намаляващо търсене ще бъдат продавачите заради намаляването на сектор търговия, което, от една страна, се дължи на демографията, а от друга - на преструктурирането на икономиката. Все по-малко ще се търсят сервитьори, бармани и готвачи. В средносрочен план се очертава, че професиите, изискващи по-ниска квалификация ще намаляват, а тези със специфична квалификация ще стават все по-важни на пазара на труда, обобщиха експертите. Значително нарастване на заетите се очаква да има и в държавното управление, като водещите професии там ще са административни и приложни специалисти. Все повече ще се задълбочават регионалните дисбаланси на пазара на труда, ще се увеличи делът и на работниците над 55 години. Очаква се към 2034 година най-нисък брой заети да има в Северна България - Видин, Монтана и Силистра. Най-много хора със завършено висше образование ще се търсят в София-град, Пловдив и Варна, със средно и основно в София, Пловдив и Бургас. Всеки четвърти през 2024 година ще работи в преработващата промишленост. След 2020 година влиянието на негативните демографски процеси ще доведе до намаление на заетостта, като за периода от 2020 година до 2034 година спадът в заетостта ще бъде около 6 процента.", "date": "2019.10.10", "title": "В следващите 15 години най-търсените професии ще са медицинска сестра и учител"}
{"url": "https://www.dnevnik.bg/sviat/2019/10/10/3974996_zelenski_zapochna_trudna_igra_-_i_s_demokrati_i_s/", "text": "Президентът на Украйна сякаш играе и за двете страни от политическото разделение в САЩ, като подсигурява залозите си, за да гарантира запазването на американската финансова и военна помощ, независимо от това кой ще спечели следващите избори догодина. Първо - точка за екипа на президента Доналд Тръмп. Главният прокурор на Украйна се съгласява да бъде преразгледано старото разследване срещу ръководството на една газова компания, назначило в управителния съвет сина на кандидата за президентската номинация на демократите Джо Байдън. А сега - жест към лагера против Тръмп. Украйна назначава на висок пост в прокуратурата човека, който разкри плащанията под масата на Пол Манафорт, едновремешния шеф на предизборния щаб на Тръмп. Така че от кой отбор е украинският президент Володимир Зеленски? Той не се хваща на тази въдица - не и във време, когато се нуждае от американската помощ, за да противостои на проруските сепаратисти, като същевременно се проявява като независим лидер на своя народ. Вместо това той настоява, че поддържа разделението на властите и не се намесва в решенията на прокуратурата. Анализатори казват, че като показва, че Зеленски не е покорен на Тръмп, но не е и негов враг. Зеленски е в центъра на разследването за импийчмънт срещу Тръмп, който в телефонен разговор през юли е притиснал президента на Украйна да разследва негови политически противници демократи. Назначаването на Виктор Трепак във вторник за заместник главен прокурор бе поредният шахматен ход на Украйна. Активистите срещу корупцията - чиято кауза Зеленски подкрепи, когато се кандидатира за президент - приветстваха новината. Трепак никога досега не е работел като прокурор, но той разполага с качествата за тази работа. Като пръв заместник-директор на Службата за сигурност на Украйна (нещо като украинска комбинация от ЦРУ и ФБР) той преследваше двама високопоставени прокурори, обвинени в корупция по т.нар. диамантено прокурорско дело, заради скъпоценностите, намерени в дома на единия от прокурорите. Но делото не стигна доникъде, а разочарованият Трепак се оправда с политическа намеса. Месец по-късно той връчи на антикорупционните следователи скандалната \"черна счетоводна книга\" за тайните плащания, извършвани от \"Партията на регионите\" на бившия президент Виктор Янукович на множество изтъкнати личности, сред които и Манафорт. Тези плащания, направени години преди Манафорт да се включи в предизборния щаб на Тръмп, изиграха роля в делото в САЩ срещу Манафорт, който сега излежава седемгодишна присъда по обвинения, свързани с годините му като политически консултант в Украйна. В изявление за Асошиейтед прес през 2017 г. Манафорт не отрече, че неговата фирма е получавала украински пари, но каза: \"Всички банкови транзакции, получени от моята компания, са законни плащания за политически консултации\". Трепак не е говорил публично за самия Манафорт, но енергично е отстоявал решението си да предаде на разследващите \"черната счетоводна книга\" като част от своята кампания през цялата си кариера срещу подкупите и нечистите политически контакти. Именно който понесе удари от вътрешните си опоненти, обвинили го, че се държал раболепно в разговора си с Тръмп, и който иска да прати сигнал на своите избиратели и международните партньори, че се готви да изведе измъчваната от корупция Украйна на чист и независим път. Дария Каленюк от антикорупционната група \"Антак\" описва Трепак като \"може би единствения офицер от службите за сигурност на Украйна, смятан за реформатор\". Назначаването на Трепак \"е ясен сигнал към американците и специално към Тръмп за желанието (на Зеленски) да се дистанцира и да запази независимост\", казва Вадим Карасьов, ръководител на Института за глобални стратегии. \"Зеленски дискретно показва, че не иска да бъде марионетка или момче за бой на Тръмп и че е способен да води независима игра и политика\", добавя той. Самият Зеленски казва, че не може да бъде притискан, за да изпълни исканията на Тръмп. Но същевременно неговото правителство не отблъсква Тръмп. В разговора си със Зеленски през юли Тръмп иска помощ на два фронта. Първият е за твърденията на Тръмп, че Украйна се е съюзила с демократите в заговор за саботиране на неговата президентска кампания през 2016 г. Не се появиха доказателства за такъв заговор, но Тръмп е подканил Зеленски \"да стигне до дъното на това\" в опит да потвърди обвинението преди изборите в САЩ през 2020 г. По същото време Тръмп притиска Украйна да разследва потенциални нарушения на бившия вицепрезидент Джо Байдън и неговия син Хънтър. Тръмп каза, че Съединените щати имат \"пълното право\" да молят чуждестранни лидери да разследват случаи на корупция, въпреки че никой не е дал доказателства за криминални нарушения на Байдънови. По това дело Украйна сякаш иска да успокои Тръмп, като му подхвърля някакъв кокал. Главният прокурор Руслан Рябошапка свързани със  собственика на газовата компания  \"Бурисма\". Това е компанията,  наела Хънтър Байдън  през 2014 г., когато баща му е отговарял в администрацията на Обама за дипломатическите дела с Украйна. Прокурорът твърди, че не е усещал някакъв натиск по делото \"Бурисма\" и казва, че не знае за някакво нарушение от двамата Байдън. Той каза, че прокуратурата \"прави одит\" на ключови дела, които са били закрити, прекратени или замразени от неговите предшественици, вкл. няколко, свързани с основателя на \"Бурисма\". Политически анализатори в Киев възприемат това изявление не като нов опит да бъдат извадени кирливите ризи на Байдънови, а по-скоро като стремеж да бъде запазено благоразположението на Белия дом. В четвъртък Зеленски можа сам да обясни своята стратегия: Той участва в \"медиен маратон\" на фона на разрастващите се въпросителни за това на кого всъщност е предан. /БТА", "date": "2019.10.10", "title": "Зеленски започна трудна игра - и с демократи, и с републиканци"}
{"url": "https://www.dnevnik.bg/zelen/2019/10/10/3975012_prirodozashtitnici_sochat_put_za_pernik_sled/", "text": "Как да се развива Перник след въглищата и как да стане въздухът му по-чист - отговори на тези въпроси ще търси фестивалът \"Заедно за климата\", който ще се състои между 11 и 13 октомври. Инициатори са неправителствените организации \"Грийнпийс\" - България и \"Дишай, Перник\" Целта на събитието е да привлече вниманието към бъдещото развитие на известния миньорски град след въглищата, в отговор на редовните  санкции  за нарушения на екологичните норми на топлоелектроцентралата в града, както и  системните проблеми  с чистотата на въздуха. Експерти и граждани от двете организации ще обсъждат решения, предложени в документ с името \"Визия за чиста енергия на Перник 2020 - 2030\". Според предложенията на природозащитниците осигуряването на електро- и топлоенергия за града е достъпно и възможно и без жителите да правят тежкия избор между въглища и отпадъци като основно гориво за ТЕЦ \"Република\". Фестивалът \"Заедно за климата\" започва на 11 октомври, петък, с филми и изложба от откритите мини в Двореца на културата в града. Основното събитие - обсъждането на \"Визия за чиста енергия на Перник\" - ще се проведе в събота 12 октомври от 12:00 ч. в малката зала на Двореца на културата . Също в събота организациите канят на велошествие, посещения на Музея на минното дело и игри и театър в градския парк. На концерта на градския площад вечерта на 12 октомври каузата ще бъде подкрепена от Иван Шопов и Авигея, Рут Колева и Ицо Хазарта. Пълната програма на фестивала и информация за организирания транспорт можете да видите  в събитието във Фейсбук , като всички събития са със свободен вход.", "date": "2019.10.10", "title": "Природозащитници сочат път за Перник след въглищата"}
{"url": "https://www.dnevnik.bg/politika/2019/10/10/3975006_sotir_cacarov_shte_ima_obvineniia_za_spiraneto_na/", "text": "Главният прокурор Сотир Цацаров очаква в разумен срок досъдебното производство за спрения сигнал на всички предаватели на програма \"Хоризонт\" на 13 март да доведе до привличане към наказателна отговорност на виновните. Това заяви той на въпрос какъв резултат от разследването ще има и кога. Засега обясненията на генералния директор на БНР Светослав Костов се разминават с тези на шефа на дирекция \"Техника\" Пламен Костов. Противоречията ще се изясняват тепърва чрез очни ставки и проверка на телефонните разговори от разпечатките и от приложенията в телефоните, които свидетелите оставят на разположение на разследващите. Цацаров беше изслушан от временната парламентарна комисия, създадена да проучи причините за  кризата в БНР , която тръгна от свалянето от ефир на журналистката Силвия Великова. Главният прокурор изложи две сюжетни линии, но не отрече връзка помежду им: едната линия е замлъкването на програма \"Хоризонт\" от 6 ч. до 10.42 ч. на 13 март; другата е свидетелстването за натиск върху генералния директор и от генералния директор над журналистката Силвия Великова и директора на \"Хоризонт\" по повод отразяването от нея на процедурата за избор на единствения кандидат за главен прокурор Иван Гешев. - за спирането на сигнала, вече е прераснало в досъдебно производство в Софийската градска прокуратура.   - за натиска над генералния директор и от него над журналисти, е все още на фаза проверка в Софийската районна прокуратура. Главният прокурор потвърди и за противоречието между свидетелствата на Силвия Великова за срещата в Борисовата градина с генералния директор Светослав Костов по негова покана, и неговото твърдение, че е срещнал Великова там, докато раговаряли с друга служителка от БНР, която била в отпуск по майчинство. \"В случая имаме думата на г-н Костов срещу думата на г-жа Великова\", каза той. Запитан от депутата Александър Симов за въпросната служителка, която би могла да посочи вярната версия, Цацаров обясни, че тя все още не била разпитана.", "date": "2019.10.10", "title": "Сотир Цацаров: Ще има обвинения за спирането на \"Хоризонт\""}
{"url": "https://www.dnevnik.bg/sport/2019/10/10/3974970_joze_mourinyo_e_izbral_sledvashtiia_si_otbor/", "text": "Бившият треньор на \"Манчестър юнайтед\", \"Челси\" и \"Реал\" (Мадрид) Жозе Моуриньо е избрал следващия си отбор, с който ще се завърне към професията. Това заяви президентът на \"Лион\" Жан-Мишел Ола. Френският клуб опитвал да привлече португалеца, но не постигнал успех. Ола заяви, че е общувал с Моуриньо чрез есемеси. \"Не отговори на нашето предложение за среща, защото вече е избрал друг отбор\", каза той. Това е  първото лято от 20 години насам , в което португалецът не започва сезона начело на някой отбор. Специалния заяви през август: \"Приятелите ми казват да се наслаждавам на времето си - през юли, август - нещо, което никога не съм имал. Но не мога\". За последно Моуриньо беше начело на \"Манчестър юнайтед\", но  в средата на миналия декември беше уволнен . След това той остана близо до футбола, но като телевизионен анализатор.", "date": "2019.10.10", "title": "Жозе Моуриньо е избрал следващия си отбор"}
{"url": "https://www.dnevnik.bg/politika/2019/10/10/3975044_radan_kunev_silno_sum_raztrevojen_che_bulgariia_shte/", "text": "Евродепутатът от \"Демократична България\" Радан Кънев заяви пред Европарламента, че течащият избор на нов главен прокурор и безпрецедентният натиск над медиите пораждат тревога, която трябва да е само българска, но и общоевропейска. Кънев говори пред евродепутатите в рамките процедурата за едноминутни изказвания по въпроси с политическа значимост.", "date": "2019.10.10", "title": "Радан Кънев: Силно съм разтревожен, че България ще пропадне в беззаконие"}
{"url": "https://www.dnevnik.bg/sviat/2019/10/10/3974921_za_feisbuk_vsichki_sa_ravni_no_politicite_sa_po-ravni/", "text": "Не всички са равни пред закона на \"Фейсбук\" - социалните мрежи са повели борба с дезинформацията по всички фронтове, освен в случая с политиците, които все така могат  да си говорят на практика каквото си искат . Ето повод за подновяване на дискусията трябва ли интернет платформите да носят отговорност за подвеждащо или лъжливо съдържание. Президентът на САЩ Доналд Тръмп, прочут с противоречиви изявления, олицетворява всички аспекти на тази дискусия. След серия опити за манипулиране на общественото мнение чрез социалните мрежи \"Фейсбук\" започна да проверява съмнителната информация (чрез процес, наречен  fact-checking  - проверка на фактите) в стремеж да възстанови доверието както на широката публика, така и на властите. Тази бдителност обаче няма да засегне политиците, защото социалната мрежа с 2.7 милиарда потребители не иска да играе ролята на \"арбитър в политическите дебати\", обясни през септември Ник Клег, директор по глобалните въпроси на американския гигант. Съответно изявленията на политиците ще бъдат разглеждани \"като информационно съдържание, което по принцип трябва да може да бъде видяно и чуто\", добави бившият вицепремиер на Обединеното кралство. Аргументите на мрежите впрочем не впечатляват мнозина политици на изборни длъжности, особено имайки предвид неспирните усилия на Тръмп да разпространява конспиративни теории и невярна информация. \"Обезпокоителен компромис\" Джо Байдън, кандидат на демократите за Белия дом, разкритикува в сряда \"Фейсбук\" заради отказ да свали реклама на президента, съдържаща невярна информация за съперника му. В обявата се твърди, че преди време - като вицепрезидент на Барак Обама,  Джо Байдън  \"обещал един милиард долара на Украйна, ако тя уволни прокурора, разследващ фирмата на неговия син\". Друга кандидатка, сенатор  Камала Харис , настоя \"Туитър\" да блокира президента, защото Тръмп нарушава правилата на платформата, като обвинява своите критици в \"измяна\", предупреждавайки, че всеки опит да бъде свален от поста ще представлява \"държавен преврат\". Исканията на кандидатите ясно очертават дилемата пред социалните мрежи в стремежа им да запазят свободата на словото и публичните дебати, но същевременно да се борят с езика на омразата, неуместното или оскърбително поведение, както и с дезинформационните кампании. \"Туитър\" и \"ЮТюб\" също правят изключения, сходни с практиката на \"Фейсбук\". \"Този компромис е доста обезпокоителен, защото подканя политическите играчи да говорят каквото им изнася, независимо дали е вярно или не\", коментира Пол Барет, зам.-директор на Центъра за бизнес и човешки права \"Стърн\" към Нюйоркския университет и автор на доклад, озаглавен \"Дезинформацията и изборите през 2020 г.\" Документът показва, че повечето фалшиви или умишлено подвеждащи новини, споделени в платформите, не идват от Русия или други чуждестранни източници, а от САЩ. Което прави по-трудна задачата на модераторите. \"То си е главоблъсканица, лесен отговор няма\", признава преподавателят. Импийчмънт Процедурата за  импийчмънт срещу Доналд Тръмп , задействана от демократите, внесе още повече напрежение в отношенията с платформите. Според групaта \"Фрий прес\" (\"Свободна преса\") в този контекст политиката на двоен стандарт, водена от \"Фейсбук\", отваря огромна пролука за президента, който харчи за реклама на тази платформа повече от всички други политици. Сенатор Елизабет Уорън, кандидатка на демократите за висшия пост, обвини \"Фейсбук\", че се поддава на натиск от Белия дом. \"Тръмп и Зукърбърг (шефът на калифорнийската компания) са имали среща преди две седмици. За какво са разговаряли?\", попита тя в \"Туитър\". \"Сега Фейсбук е съгласен да разпространява реклами, съдържащи доказани лъжи.\" Мрежата заяви, че не е променила позициите си. \"Подходът ни се корени във фундаменталната вяра на \"Фейсбук\" в свободата на словото, в спазването на демократичните процедури и вярата, че в зрелите демокрации, където печатът е свободен, политическите изказвания и без това са сред анализираните възможно най-подробно\", изтъкна Кейти Харбат, директор за политическите програми във \"Фейсбук\". Но \"невярната информация, идваща от политически лидери, е далеч по-въздействаща, отколкото ако идваше от фалшив акаунт или робот\", отбелязва Самюъл Ули, преподавател в Тексаския университет, където е изследвал опитите за манипулации по време на избирателната кампания в САЩ от 2016 г. \"Социалните мрежи сами си създадоха този проблем, взимайки решения с цел мащабно разрастване\", уточнява той. \"Затова смятам, че те са длъжни да използват огромните си ресурси, за да решат уравнението чрез своите технологии и работна сила\", добави той. / БТА", "date": "2019.10.10", "title": "За \"Фейсбук\" всички са равни, но политиците са по-равни"}
{"url": "https://www.dnevnik.bg/bulgaria/2019/10/10/3975057_niama_sluchai_na_zloupotebi_pri_sdelki_s_imoti_sled/", "text": "Нито един сигнал за опит за незаконно прехвърляне на имот или автомобил с чужди лични данни не е постъпил в Нотариалната камара след изтичането на данни от Националната агенция за приходите (НАП). Сигнали за злоупотреби с чужди лични данни не са получили и във Висшия адвокатски съвет. Това съобщиха зам.-председателят на Нотариалната камара Луиза Стоева и зам.-председателят на Висшия адвокатски съвет Людмил Рангелов пред депутатите във  Временната анкетна комисия  за изясняване на всички факти и обстоятелства около случая с източване на информация от електронната база данни на НАП. По думите на Стоева хората се притесняват най-много при прехвърлянето на собственост върху недвижими имоти и моторни превозни средства. Тя увери, че няма опасност да бъдат използвани чужди лични данни или пред нотариус да се яви с подправени документи за самоличност. Причината е, че преди всяко прехвърляне и сделка личната информация се предоставя на нотариуса и по този начин рисковете са сведени до минимум. Такива сигнали за опити за кражба на самоличност не са постъпвали и във Висшия адвокатски съвет, посочи от своя страна адвокат Людмил Рангелов. Той каза, че и преди изтичането на лични данни от НАП е имало опити за злоупотреби, свързани с лични данни, и в бъдеще ще има, но няма основание да се смята, че те са в следствие точно от разпространените бази на НАП. \"Това е сериозен пробив, но не бива да се хиперболизират очакванията за злоупотреби\", коментира Рангелов. Той обясни, че лични данни се разпространяват по много други канали и каза, че около случая с НАП е бил \"вдигнат прекалено много шум\". Рангелов обясни, че са заведени две дела срещу НАП по Закона за отговорността на държавата. Междувременно в специализираната прокуратура също продължава разследването за кибертероризъм и незаконното източване на лични данни на над 6 млн. българи от НАП. Комисията за защита на личните данни глоби приходната администрация с  5,1 млн. лв.  НАП вече обяви, че  ще обжалва глобата  с мотива, че е жертва на престъпление, извършено въпреки предприетите мерки за защита.", "date": "2019.10.10", "title": "Няма случаи на злоупотеби при сделки с имоти след пробива в приходната агенция"}
{"url": "https://www.dnevnik.bg/sviat/2019/10/10/3974999_uspeh_kato_v_istanbul_-_kak_ungarskata_opoziciia/", "text": "А ако опозицията срещу Виктор Орбан успее да нанесе печеливш удар като в Истанбул? Завоюването на кметството на Будапеща, както направиха противниците на управляващите в турския мегаполис, е целта на унгарската левица, която за общинските избори тази неделя се обедини и със сили извън нейния лагер. За пръв път от десетилетие национал-консервативната партия на унгарския премиер не е сигурна, че ще удържи съкрушителна победа в столицата, разположена на двата бряга на Дунав, където досегашният кмет Ищван Тарлош се изправя срещу кандидат на основните опозиционни партии. \"Партиите най-сетне разбраха, че сътрудничеството е единственият начин да спечелим\", радва се Гергей Карачон, лидерът на местната левица, подкрепена от различни политически формации, като се почне от либерали та до десните радикали от партията \"Йоббик\", която заявява, че \"няма да води кампания срещу него\". 44-годишният Карачон, кмет на 14-и район на Будапеща, вярва в шансовете си да разколебае хегемонията на партията \"Фидес\" на Виктор Орбан, която държи властта в столичната община от 2010 г. Този избраник, чувствителен към проблемите на екологията, е леко изпреварен в допитванията от 71-годишния Ищван Тарлош, съюзник на министър-председателя. \"Отвоюването на столицата уверява пред АФП водачът на опозиционната листа. През 2018 г. унгарският лидер беше триумфално преизбран начело на държавата за трети последователен мандат. Гергей Карачон без колебание сравнява битката за Будапеща с неотдавнашните местни избори в Истанбул, крепост на президента Реджеп Тайип Ердоган, спечелени през юни от кандидата на опозицията Екрем Имамоглу. \"Истанбул гласува срещу агресивната нелиберална власт, сравнима в много аспекти с режима на Орбан\", обясни Карачон, след като през август посети Истанбул за среща с Имамоглу. След връщането си на власт през 2010 г. и извършените много институционални реформи Виктор Орбан е обвиняван, че е подкопал върховенството на закона и принципа за разделение на властите. Противниците му го упрекват, че е прекроил в своя полза избирателните райони и цялата избирателна система на страната с 9.8 млн. население, превръщайки смяната на политическите сили начело на държавата в бягане с препятствия за опозицията. На парламентарните избори през 2018 г. обаче опозиционните партии имаха общо повече гласове от \"Фидес\" в избирателните райони в Будапеща. Унгарската столица, която е с по-центристки настроен електорат от останалата част на страната, през зимата бе и арена на големи антиправителствени демонстрации. Страстите се разгорещиха и предизборната кампания премина в атмосфера на очерняне и в ритъма на обвинения в корупция, разпространение на интимни видеоматериали за местни общински съветници, обвинявани за техни \"забежки\" и поредица провокации. Така например предизборните срещи на Гергей Карачон бяха многократно прекъсвани от привърженици на управляващите, въоръжени с високоговорители, от които се гърмеше циркова музика. В осми район на столицата единственият кандидат на опозицията, който има добри шансове за победа, стана безпомощен свидетел на полицейско нахлуване в предизборната му приемна. Операцията, бе широко отразена от медиите, близки до правителството, но в крайна сметка съдебните власти не повдигнаха никакво обвинение срещу този кандидат - Андраш Пико, и екипа му. Те отрекоха да е имало манипулации. \"Не сме виждали такова нещо от падането на комунизма\", казва за АФП 54-годишният Пико, който се отказа от работата си на радиоводещ, за да се впусне през юни в политиката, воден от надеждата да победи \"Фидес\". На парламентарните избори през 2018 г. опозицията също смяташе, че може да постигне изненадващи резултати и да разтърси мнозинството, но преживя горчиво разочарование. На местните избори в неделя тя може и да има амбиции в големите градове като Мишколц и Печ, управлявани от \"Фидес\", но националистическата десница на Виктор Орбан се очаква да остане непоклатима в повечето общини. Според анализатора Андреа Вираг от мозъчния тръст \"Републикон\" \"опозицията би била доволна, ако вземе Будапеща и поне четири-пет големи града\"./БТА", "date": "2019.10.10", "title": "Успех като в Истанбул - как унгарската опозиция опитва да удари Орбан"}
{"url": "https://www.dnevnik.bg/bulgaria/2019/10/10/3975070_borisov_razgovaria_po_telefona_s_maik_pompeo_za/", "text": "Министър-председателят Бойко Борисов проведе телефонен разговор с държавния секретар на САЩ Майк Помпео, съобщи правителствената пресслужба. Двамата са обсъдили стратегическото партньорство между България и САЩ, което са определили като отлично. Помпео е поздравил Борисов за това, че България е спазила ангажимента си към НАТО да отдели 2% от БВП за сектора на отбраната и го е призовал да окуражи колегите си в НАТО и Европа да направят същото. Държавният секретар е поздравил Борисов и за напредъка при диверсификацията в енергийната сфера. \"Ние строим газови магистрали, по които да тече газ от различни източници и създаваме по- конкурентна среда\", е подчертал Борисов. Българският премиер е запознал Помпео с напредъка по строителството на газова връзка с Гърция и е изтъкнал, че през юни вече са получени количества втечнен газ от САЩ. Борисов е добавил, че очаква широко международно участие в проекта за АЕЦ \"Белене\". В хода на разговора са обсъдени сътрудничеството в сигурността, борбата срещу контрабандата, трафика на хора и ситуацията на Балканите като Помпео е изтъкнал приноса на българския премиер за развитието на Северна Македония по пътя към членство в НАТО и ЕС. Двамата са засегнали и темата за Сирия, като Борисов е изразил тревога за ситуацията там.", "date": "2019.10.10", "title": "Борисов разговаря по телефона с Майк Помпео за отбраната, енергетиката и Сирия"}
{"url": "https://www.dnevnik.bg/evropa/2019/10/10/3974973_mnogo_bulgari_zapochnaha_da_se_vrushtat_-_viarno_li_e/", "text": "                         Когато фактите говорят, премиерът Борисов просто ги надвиква. Иначе как щяхме да го чуем, когато на поредното ленторязане обяви, че \"много висококвалифицирани хора започнаха да се връщат в България\". От 2015 насам Борисов поне веднъж годишно казва същото, а тази година даже два пъти - преди евроизборите през май и сега, преди местния вот. Дали му е простено, задето е все в предизборни кампании? Защото статистиката не е на негова страна. Колко българи се завръщат? През март т.г. Евростат съобщи, че България е една от шестте европейски страни, в които броят на емигрантите надхвърля този на имигрантите. Останалите са Румъния, Литва, Латвия, Полша и Хърватия. Констатацията е за 2017 година, но и през 2018 е същото - според годишния доклад на Националния статистически институт 31 263 българи са емигрирали. Половината от тях са мъже на възраст между 20 и 39 години, а около 16% са по-млади от 20 години. Има някакво утешение в лекия ръст на завръщащите се - 13 060 през 2017 година и 16 169 през 2018. Но фактите са си факти: емигрантите са два пъти повече от имигрантите, като най-желаните дестинации са Германия и Великобритания. Освен това мнозинството от завърналите се отиват в бюрата по труда, за да подадат документи за обезщетение за безработица. Така че, уви, няма тенденция за завръщане на млади и образовани хора, които да \"наводнят\" българския трудов пазар. И няма признаци за подобряване на плачевната демографска ситуация. Прогнози на БАН и ООН го потвърждават - населението на България ще продължи да се топи. Според осреднената прогноза в края на века в страната ще живеят около 4 милиона души. За Борисов обаче животът е в розово. \"Много висококвалифицирани хора започнаха да се връщат (), неслучайно Световната банка направи център в София, неслучайно Китай взе решение за световния си мозъчен тръст в София, \"Хемус\" ще я има\", заяви премиерът във Варна. Изглежда обаче, че тези висококвалифицирани специалисти, колкото и да са на брой, не намират места в държавната администрация. Може би заради запазената марка на властта - партийните \"калинки\". Опразването И докато министър-председателят е зает да тонизира медийната среда с добри новини, на много места в България се опразват домове - задълго, може би завинаги. Причината е, че българските общности в чужбина вече са достатъчно големи, имат си свои структури. И затова тези, които заминават, скоро изтеглят и семействата си. А оттук следва, че все повече намалява броят на децата, отглеждани от баба и дядо и с родителска грижа по \"Скайп\". Потвърждава го Красимир Мантов, кмет на едно от най-големите родопски села - Барутин. \"Много малко са вече децата, които са останали тук без родители. Причината за това е, че когато замине някой човек от една фамилия, след година постепенно изтегля и останалите\", казва кметът и добавя, че междувременно селото се е свило почти наполовина. А от училището в друго родопско село - Паталеница, разказват, че имат само две деца с родители, работещи в чужбина. Догодина може и тях да ги няма. Но с факти като тези Борисов знае как да се оправя. Просто не им обръща внимание.", "date": "2019.10.10", "title": "\"Много българи започнаха да се връщат\" - вярно ли е това?"}
{"url": "https://www.dnevnik.bg/bulgaria/2019/10/10/3975072_konfliktut_na_interesi_na_zam-ministura_s_chastna/", "text": "Комисията за противодействие на корупцията и за отнемане на незаконно придобитото имущество (КПКОНПИ) днес с решение установи конфликт на интереси при бившия зам.-министър на икономиката Александър Манолев. Заключението си, че в служебното си качество на зам.-министър и на член на управителния съвет на Държавен фонд \"Земеделие\" той е оказвал влияние на държавни органи в частен интерес. За това му е наложена глоба от 10 хил. лв. В началото на тази седмица окръжната прокуратура в Благоевград внесе в съда обвинителния акт срещу Манолев за това, че е предоставил неверни сведения, за да получи средства от еврофондовете.  Манолев подаде оставка през  април, след като беше публикувано съвместно разследване на сайтовете \"Биволъ\" и \"Благоевград нюз\", според което зам.-министърът е собственик на парцел, върху който е построена \"къща за гости\", която се използва за частна вила. За имота са отпуснати 380 хил. лв. по европейски проект, финансиран от Програмата за развитие на селските райони, посочват двете издания. Манолев е оказал влияние на други органи и лица в частен интерес на свързано с него лице, във връзка с мониторинга по изпълнение на договора за отпускане на финансова помощ, свързан с функционирането на обект \"Жилищна сграда – къща за гости\", находяща се в Сандански, е днешното заключение на антикорупционната комисия.", "date": "2019.10.10", "title": "Конфликтът на интереси на зам.-министъра с частна \"къща за гости\" е установен"}
{"url": "https://www.dnevnik.bg/bulgaria/2019/10/10/3975055_krasen_stanchev_sledvashtiiat_glaven_prokuror_shte_e/", "text": "\"Важно е човекът да е упорит, прям и да създава проблеми на всички освен тези, които са го назначили\"- така  икономистът Красен Станчев описа фигурата на следващия главен прокурор в предаването \"Денят с В. Дремджиев\" по TV+ и TV1. По думите му това означава, че следващият главен прокурор, за който кандидат е единствено заместникът на Цацаров Иван Гешев, е удобен за хората, които зависят от Цацаров.", "date": "2019.10.10", "title": "Красен Станчев: Следващият главен прокурор ще е удобен за хората, които зависят от Цацаров"}
{"url": "https://www.dnevnik.bg/sport/2019/10/10/3974997_ne_im_pipaite_birata_i_sunia_zashto_zvezdite_na_real/", "text": "Когато основните футболисти на даден отбор решат да се обединят срещу треньора, малка е вероятността той да се задържи на поста си. Включително и на най-високото ниво. Понякога навиците и удоволствията на звездите могат да се превърнат в повод за недоволство, което да \"свали\" треньора. Такъв, оказва се, е примерът с \"галактикос\" на \"Реал\" (Мадрид). Един от звездните футболисти на белите от онова време - Роберто Карлош, разказа защо Хосе Антонио Камачо се е задържал съвсем кратко на треньорския пост. \"По време на \"галактикос\" контролирахме съблекалнята добре. Имахме добра връзка, с изключение на Камачо, който издържа десет дни\", разказа бившият футболист в интервю. \"Той дойде в съблекалнята, поздрави всички. Беше много сериозен и с история в \"Реал\" (Мадрид). Аз само гледах какво ще каже. \"Искам всички утре в 7.00 сутринта.\" Обикновено тренирахме в 10.30 ч. Говорихме с него, за да опитаме да сменим часа. Ние имахме нашите навици\", разказа Карлош. По думите му същото се е случило и с Вандерлей Люксембурго. Бразилецът разказа, че при пристигането за лагер играчите имали традиция да се събират преди вечеря и да пият бира и вино. \"На масата винаги имаше две бутилки вино. С Роналдо му казахме: \"Господине, в отбора имаме своите навици. Ще видите, но опитайте да не ги променяте. Не махайте бутилките с вино и бирата преди вечерята, защото иначе ще имаме проблеми.\" Какво стана? Най-напред махна бирата, а след това и бутилките с вино. Изкара три месеца. Футболният свят е малък, новините стигнаха до ръководството и \"Чао\", добави Карлош.", "date": "2019.10.10", "title": "Не им пипайте бирата и съня: защо звездите на \"Реал\" (Мадрид) махали треньори"}
{"url": "https://www.dnevnik.bg/biznes/2019/10/10/3975078_antimonopolnata_komisiia_si_dade_oshte_4_meseca_da/", "text": "Комисията за защита на конкуренцията (КЗК) обяви, че започва задълбочено проучване на сделката между чешката ЧЕЗ и българския застраховател \"Еврохолд\", който иска да придобие българския бизнес на електроенергийната компания за 335 млн. евро. Според Закона за защита на конкуренцията срокът на задълбоченото проучване е 4 месеца, като в по-сложните случаи може да се удължи с още 25 дни. Вчера ръководството на \"Еврохолд\" изрази надежда, че регулаторът ще се произнесе през следващите 25 дни в рамките на обичайната процедура. Според него няма причини за отказ, защото компанията - купувач и обектът на покупка работят в два различни сектора. КЗК обаче намира пресечната точка в изискването компаниите, участващи на електроенергийната борса, да сключват договори за застраховка на гаранциите по сделките си. \"Обединяването на дейностите и ресурсите на две големи икономически групи, опериращи на застрахователния пазар и на електроенергийния сектор, би се отразило съществено и на техните пазарни позиции. Подобна концентрация ще създаде съществено предимство на участниците в сделката с оглед наличието на сериозни финансови изисквания към търговските участници на свободния пазар на търговия с електрическа енергия и по-конкретно предоставяне на обезпечения под формата на банкова гаранция, паричен депозит или застраховка-гаранция\", пише в определението на КЗК.  Регулаторът изтъква, че в \"държави, където сектори от социално - икономическа значимост се характеризират с динамика в развитието, съпроводена с нестабилност на пазарната среда и наличие на проблеми, е необходим по-задълбочен анализ при оценката за въздействието на дадена конгломератна концентрация върху тези пазари. На подобни пазари такъв тип концентрации могат да създадат проблеми за конкуренцията, по-специално когато създават предпоставки новият субект да следва стратегия за ограничаване на конкуренцията на пазарите, на които оперира\". Вчера в  телевизионно интервю  председателят на надзорния съвет на дружеството - купувач Асен Христов коментира, че \"има структури и извън България, които се стремят да попречат на сделката\", а \"въпросът е дали в България има достатъчно предатели, които да ги подкрепят.\" Чешката ЧЕЗ вече обяви, че ако и този път КЗК откаже сделката (след като не даде разрешение на \"Инерком\" на Гинка Върбакова),  няма да продава  и ще остане в България.", "date": "2019.10.10", "title": "Антимонополната комисия си даде още 4 месеца да проучва сделката за ЧЕЗ"}
{"url": "https://www.dnevnik.bg/bulgaria/2019/10/10/3975040_avstraliiskoto_vunshno_ministerstvo_e_izvikalo/", "text": "Българският посланик в Канбера Петър Николаев е бил извикан в Министерството на външните работи на Австралия във връзка с прессъобщенията за срещите в София на австралийския посланик в Атина Джон Филп, които австралийската страна намира за некоректно представени. Информацията на \"Дневник\" за срещата беше потвърдена от външното министерство в София. \" , отговориха от МВнР на запитването на \"Дневник\". Нормалната дипломатическа практика обаче не разсейва мъглата около основанията за задържането на Полфрийман в центъра за мигранти в Бусманци. Въпреки продължаващите трети ден совалки в София на австралийският посланик Джон Филп не става по-ясно защо Полфрийман не може да си тръгне. След срещите в понеделник с главния прокурор Сотир Цацаров и с министъра на правосъдието Данаил Кирилов, заради която среща - с правосъдния министър, от австралийското МВнР  реагираха , че некоректно били предадени думите на посланика, и директора на Дирекция \"Миграция\" Николай Николов. Те подробно разяснили компетенциите на Министерството на вътрешните работи по случая и правните аспекти, касаещи настаняването на Полфрийман в Специализирания дом за временно настаняване на чужденци в Бусманци, информираха от пресцентъра на МВР. По информация на \"Дневник\" министър Маринов е обяснил, че причината Полфрийман все още да не може да напусне страната е забранителната мярка от 2011 г., издадена въз основа на Закона за чужденците, за която  \"Дневник\" вече писа.  Тази забрана не е била връчена досега на австралиеца, нито на адвоката му. Едва днес след срещата с вътрешния министър Полфрийман е получил документа. В него се казва, че временната забрана за напускане на страната важи \"до отпадане на основанието\". А основанието би трябвало да е отпаднало, обясниха юристи, с определението на Апелативния съд от 19 септември т.г., с което Полфрийман беше условно предсрочно освободен от затвора. Междувременно главният прокурор Сотир Цацаров, запитан в парламента от \"Дневник\" за основанието, на което Полфрийман е държан в дома за мигранти в Бусманци, каза, че този въпрос е в компетенциите на МВР, но според него причината е, че той няма лични документи. На въпрос - ако покаже лични документи може ли да напусне дома, Цацаров каза, че дома за мигранти може да напусне, \"но не и страната\". В последвалата журналистическа лавина от разнопосочни въпроси не успяхме да попитаме Цацаров защо австралиецът не може да напусне страната. Разбра се само от думите на главния прокурор, че излизането от Бусманци и напускането на страната са два отделни проблема.", "date": "2019.10.10", "title": "Австралийското външно министерство е извикало българския посланик по случая Полфрийман"}
{"url": "https://www.dnevnik.bg/bulgaria/2019/10/10/3975086_sudut_kaza_na_cik_da_razgleda_oshte_vednuj_jalbata_na/", "text": "Върховният административен съд настоя Централната избирателна комисия да разгледа още веднъж жалбата на лидера на \"Атака\" и кандидат за кмет на София Волен Сидеров срещу Българската национална телевизия като спази указанията му. Сидеров беше отстранен от предаването \"Референдум\" миналата седмица след като попречи на хода на предаването като говори продължително без да даде възможност и на другите участници да се изкажат. Управителният съвет на телевизията пък излезе с решение Сидеров да не бъде допускан в други предавания докато не се извини. Централната избирателна комисия го глоби за нарушаване на предизборното споразумение между партията и медията, а Сидеров не беше допуснат до участие в седмичното обзорно предаване \"Панорама\" въпреки неговото желание да влезе в студиото. Според ЦИК съгласно споразумението с \"Атака\" БНТ има право да извършва преценка и да отказва излъчването на форми за отразяване на предизборната кампания по съображения относно законността и моралността на съдържанието им. Сидеров и предизборния щаб поискаха чрез съда ЦИК да задължи БНТ да го върне в ефир. Съдът е установил, че ЦИК е взела решението си без да се изложат мотиви и без да се запознае с писмото, с което на Сидеров е отказан достъп до обществената медия. Съдът връща преписката в ЦИК \"за произнасяне при спазване на указанията на съда по тълкуване и прилагане на закона\".", "date": "2019.10.10", "title": "Съдът каза на ЦИК да разгледа още веднъж жалбата на Сидеров срещу БНТ"}
{"url": "https://www.dnevnik.bg/sport/2019/10/10/3975090_krasimir_balukov_vijda_polojitelno_razvitie_v/", "text": "Селекционерът на националния отбор по футбол Красимир Балъков заяви, че вижда положително развитие в състава. Думите му дойдоха в навечерието на двубоя с Черна гора. България гостува на съперника си в среща от квалификациите за Евро 2020. Двата състава са на последните места в групата с по две точки. Балъков определи мача като възлов и заяви, че занапред ще се играе за чест и победи. \"Този мач е възлов и за нас, и за тях. Ще се опитаме да излезем победители в този мач. Освен Англия, всички други искат да побеждават, отборите са изравнени, всички искат да печелят точки, минусът е, че нямаме много играчи в големи европейски клубове. Виждам позитивно развитие. Целта е през март, когато трябва да съсредоточим всичко\", каза селекционерът. По думите му и той, и колегата му в Черна гора имат проблеми с отсъстващи футболисти. \"Черна гора има двама нападатели, изключително опасни, имат и опитни футболисти в средата на терена. Няма да ни бъде лесно, наясно сме със задачата, която ни очаква. Имаме си и силни страни, надявам се да покажем добро лице и синхрон. Разчитаме на характера и колектива, както и заряда, който искаме ние като треньори от футболистите\", добави Балъков. Мачът в Черна гора е в петък в 21.45 ч.", "date": "2019.10.10", "title": "Красимир Балъков вижда положително развитие в националния отбор"}
{"url": "https://www.dnevnik.bg/bulgaria/2019/10/10/3974554_kratki_novini_izostaveno_bebe_beshe_otkrito_v_sofiia/", "text": "                         . Жена е намерена застреляна в кола в софийския кв. \"Младост\" 46-годишна жена е открита мъртва в автомобил, паркиран пред блок в столичния квартал \"Младост\", съобщи МВР. Сигналът е подаден на тел 112 в 20.47 часа от мъж, с когото живеела на съпружески начала. БТА съобщава, че името на жертвата било свързвано с финансови измами. Eкатерина Захариева откри новото генерално консулство в Барселона То работи от 10 септември, но сега се състоя официалната церемония. Генерален консул ще бъде Цветелин Цолов, който досега ръководеше Генералното консулство във Валенсия. Така беше освободено място за бившия шеф на антикорупционната комисия КПКОНПИ Пламен Георгиев, чиято номинация за генерален консул  предизвика недоволството  на стотици българи във Валенсия. На церемонията по откриването на  консулството  присъстваха посланикът ни в Кралство Испания Иван Кондов, генералният директор на Протокола на испанското външно министерство Каридад Баталя, ген. Хосе Андреу - началник на главния щаб на Гвардия сивил (жандармерията) в Каталуния, Едуардо Кото, зам.-началник на националната полиция в Каталуния, живеещи в Испания българи. Изоставено бебе беше открито в София Изоставено бебе на около шест месеца е открито снощи на стълбищна площадка в блок в столичния квартал \"Люлин\", съобщиха от столичната полиция. Детето е добре и е настанено в социален дом. Полицаите са открили родителите на детето - жена на 24 години и мъж на 29 години, които са задържани за 24 часа. Образувано е досъдебно производство, уведомен е прокурор,. Предстои изясняване на обстоятелствата по случая.", "date": "2019.10.10", "title": "Кратки новини: Жена е намерена застреляна в кола в софийския кв. \"Младост\""}
{"url": "https://www.dnevnik.bg/sport/2019/10/10/3975103_kiril_domuschiev_borislav_mihailov_vinagi_e_rabotil_za/", "text": "Собственикът на \"Лудогорец\" Кирил Домусчиев похвали работата на президента на БФС Борислав Михайлов. Бизнесменът заяви, че бившият вратар \"винаги е работил за развитието на нашия футбол\". Думите на Домусчиев дойдоха във второто му обширно интервю в контролирания от него сайт \"Гонг\" в рамките на четири дни. И този път водещата тема е свързана с ограничаването на футболисти извън Европейския съюз да играят в професионалния футбол в България. Преди седмица изпълнителният комитет на БФС, чийто член е и Домусчиев, реши  вратари от държави извън ЕС да не могат да играят в Първа и Втора лига от следващия сезон . Решението предизвика вълнения, а собственикът на \"Лудогорец\" се изказа много остро, като  го определи за \"простотия от комунизма\" . Сега той изтъква, че е говорил с Михайлов, който го уверил, че \"на заседанието на Изпълкома не се е обсъждало да се забранява на играчи с паспорти извън Европейския съюз да играят в българския шампионат\". \"Вярвам на Борислав Михайлов, тъй като е човек, който си спазва дадената дума. Той винаги е работил за развитието на нашия футбол и е помагал с каквото може. Вярно, понякога понася критики, но това е, защото е лицето на българския футбол\", каза Домусчиев. Той е и срещу идеята отборите да се задължават да използват български футболисти до 23 години. \"Не мога да си представя как е възможно да има хора, които мислят в тази грешна посока. Няма как да развиваме футбол в България с насилствени методи. Някакви забрани и рестрикции от времето на комунизма. Всеки клуб има правото да си решава по какъв път ще тръгне и как ще се развива. Това е пазарна икономика. Виждате, че \"Левски\", ЦСКА, \"Черно море\" и още няколко клуба налагат млади футболисти. \"Лудогорец\" също има ясна и целенасочена визия и политика за развитието на младите таланти. Неслучайно осигуряваме на нашите юноши отлични условия за работа. И ще продължим да го правим, тъй като това е правилният път.\" Домусчиев говори и за предстоящите мачове на националния отбор (гостуване на Черна гора в петък и домакинство на Англия в понеделник), както и за  напрежението около двубоя с англичаните. \"Очаквам два трудни мача, но смятам, че няма да запишем негативни резултати. Относно скандала - като че ли малко повече се пораздуха от медиите. Обвиняват ни несправедливо. Българите не сме расистки настроени. Като цяло не сме такава нация. Затова не мисля, че ще има проблем. Нас повече ни обиждат, когато отидем в чужбина. Малко ли са ни викали \"цигани\", заяви той.", "date": "2019.10.10", "title": "Кирил Домусчиев: Борислав Михайлов винаги е работил за развитието на нашия футбол"}
{"url": "https://www.dnevnik.bg/detski_dnevnik/2019/10/10/3975112_mihail_krumov_ot_purva_nemska_gimnaziia_specheli/", "text": "Михаил Крумов, ученик от 91 немска езикова гимназия \"Проф. Константин Гълъбов\" в София спечели първо място на 13-ото международно състезание по младежки дебати в Будапеща на тема \"Трябва ли да се въведат индивидуални лимити за честотата на пътуване със самолет?\", съобщи \"Гьоте институт\". Международният финал е кулминацията на немскоезичното състезание по младежки дебати. Ученици, които изучават немски като чужд език и се интересуват от актуални теми и дискутирането им, могат да се включат в състезанието от родната си страна. Накрая най-добрите двама от всички дванайсет участващи страни дебатират на финал. Заедно с Михаил България беше представена и от Александра Иванова от Немско училище София. Четиримата дебатьори, които успяха да докажат реторическите си способности на международната квалификация и полуфинала, участваха в днешния финален дебат и извоюваха следните места: 1. Михаил Крумов, България 2. Катрин-Лиса Лайус, Естония 3. Андреа Соскова, Словакия 4. Марина Дмитрик, Украйна Финалните дебати се проведоха пред над 300 зрители и гости. \"Jugend debattiert international\" – състезание провеждащо се в Централна и Източна Европа е общ проект на Гьоте-институт, Фондация \"Спомен, отговорност и бъдеще\" (EVZ), Общополезна фондация Херти и Централа за училищно дело в чужбина. 13-ото издание на Международния финал е под егидата на режисьора Илдико Енеди и автора Вилхелм Дросте.", "date": "2019.10.10", "title": "Михаил Крумов от Първа немска гимназия спечели международно състезание по дебати"}
