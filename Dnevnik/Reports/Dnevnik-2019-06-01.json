{"url": "https://www.dnevnik.bg/sport/2019/06/01/3914678_livurpul_slomi_totnum_i_pokori_shampionskata_liga_za/", "text": "Ливърпул\" е новият крал в Шампионската лига, след като спечели с 2:0 финалния мач в турнира срещу \"Тотнъм\". Съставът, воден от Юрген Клоп, стигна до отличието с голове на голямата си звезда Мохамед Салах и Дивок Ориги. Египтянинът се разписа от дузпа в самото начало на срещата, отсъдена преди да е изтекла и една минута. Ориги се разписа в края на мача. Пред над 66 хиляди зрители на стадион \"Уанда метрополитано\" в Мадрид, двата тима изиграха мач, който не блестеше с красив футбол. Превес на терена взе тактическата битка, но духът на \"Ливърпул\" и класата на футболистите на Клоп си каза думата в решаващите моменти. Година, след като беше разгромен във финала, този път \"Ливърпул\" успя да стигне до купата. Мърсисайдци вдигат най-ценното европейско отличие за шести път в своята кариера и за пръв след 2005 г. \"Ливърпул\" беше един от трите тима с по пет трофея от турнира, заедно с \"Барселона\" и \"Байерн\" (Мюнхен), но сега излиза еднолично на третата позиция по купи. Пред мърсисайдци са единствено \"Реал\" с 13 и \"Милан\" със седем. Германският треньор Юрген Клооп прекъсна серията си от шест поредни загубени финала. Преди двубоя в Мадрид той имаше само една победа във финални срещи от общо седем мача. Юрген Клоп имаше възможност да ползва всичките си най-добри футболисти, като сред титулярите се завърна Роберто Фирмино. Германецът за пръв път заложи на 11-те, които излязоха срещу \"Тотнъм\". За \"шпорите\" се завърна голямата звезда Хари Кейн, който не беше играл от 9 април. Англичанинът поведе атаката заедно с Хюн Мин Сон, а \"Тотнъм\" започна с четирима бранители, опитвайки да има повече души в средата на терена. Двубоят започна вирехно и преди да бяха изтекли 30 секунди \"Ливърпул\" стигна до вратата на \"шпорите\". Садио Мане опита да центрира в наказателното поле на \"Тотнъм\", но топката срещна ръката на Муса Сисоко и реферът Дамир Скомина посочи бялата точка. Допитването на видеоарбитрите потвърди решението на словенеца въпреки протестите на \"шпорите\". От 11-те метра Салах не сбърка, като стреля много мощно и не остави никакъв шанс на Юго Лорис – 1:0. Той отбеляза едва петия си гол в турнира от началото на сезона. Голът на Салах (1:48 минути) стана вторият най-бърз в историята на финалите в Шампионската лига. Единственият по-ранно отбелязан гол е от Паоло Малдини за \"Милан\" във финала с \"Ливърпул\" през 2005 г., когато легендарният защитник се разписа в 50-ата секунда. Египтянинът се превърна в четвъртият африканец, отбелязал на финал в Шампионската лига след Самуел Ето’о (2006, 2009), Дидие Дрогба (2012) и Мане (2018). За \"шпорите\" това пък беше осми случай, в който тимът получава гол в първите 15 минути на мач в Шампионската лига от общо 18 попадения. Първите няколко минути след попадението бяха белязани от игра на висока скорост. \"Ливърпул\" пресираше съперника си още в неговата половина, което постави под напрежение \"Тотнъм\" в рамките на около 10 минути. Едва при преполовяване на първата част \"шпорите\" успяха да изнесат играта в предни позиции и да се настанят в полето на \"Ливърпул\". Благодарение на гола си аванс обаче червените можеха да действат на контраатака. До почивката \"Тотнъм\" така и не успя да отправи точен удар или да създаде реална голова опасност. Вместо това вратарят на \"шпорите\" трябваше да се намесва решително в 38-ата минута, когато спаси изстрел на Андрю Робъртсън. Хари Кейн играеше много малко с топката, а партньорите му в атака не взимаха правилните решения в голяма част от срещата. Деле Али беше изолиран на крилото, докато Кристиан Ериксен се задоволяваше с удари от далеч, но нито един от тях не намери целта. След почивката ситуацията не се промени коренно. Първите минути бяха за \"Ливърпул\", като опит за изстрел на Салах беше блокиран, а след това египтянинът беше изпреварен от Лорис при едно центриране, когато французинът действаше решително. Въпреки че срещата вървеше негативно за \"Тотнъм\" Почетино не правеше и смени. Вместо това Клоп рано пусна двама свежи играчи – Дивок Ориги и Джеймс Милнър. Англичанинът имаше отличен шанс да се разпише само шест минути, след като се появи на терена. Ветеранът стреля в 68-ата минута, но топката мина покрай страничния стълб. След това мачът се оживи с две положения за двата отбора, при които се стигна до разбърквания в наказателните полета. Футболистите на \"Тотнъм\" така и не успяха да комбинират след множество центрирания, а \"Ливърпул\" можеше да накаже грешките на \"шпорите\" в защита при контраатака. Първият точен за \"Тотнъм\" дойде чак в 72-ата минута, когато Деле Али реши да прехвърля Алисон, но стреля прекалено слабо. Това все пак подейства стимулиращо на тима и в последния четвърт час играчи на Почетино се активизираха. В 79-ата минута Сон стреля много силно и принуди Алисон да се намесва за пръв път. Веднага след и Лукас Моура стреля, но без да затруднява вратаря. \"Тотнъм\" не се възползва от силните си минути, макар и появата на терена на Фернандо Йоренте. \"Шпорите\" се оголиха в защита и си платиха за това в самия край на срещата. Три минути преди края на редовното време златната резерва Ориги вкара втори гол, с което сложи точка на спора. Белгиецът беше намерен от Жоел Матип на границата на наказателното поле и с мощен удар по диагонала не остави шансове на Лорис – 2:0. До края на срещата \"Тотнъм\" се хвърли в отчаян щурм, но той доведе само до един изстрел, спасен с вещина от Алисон.", "date": "2019.06.01", "title": "\"Ливърпул\" сломи \"Тотнъм\" и покори Шампионската лига за шести път"}
{"url": "https://www.dnevnik.bg/bulgaria/2019/06/01/3914546_zapochva_dujdoven_uikend/", "text": "Днес над страната ще има разкъсана облачност, около и след обяд купеста и купесто-дъждовна. Това съобщи дежурният синоптик Христо Христов от Националния институт по метеорология и хидрология (НИМХ), цитиран от агенция \"Фокус\". Ще има краткотрайни валежи от дъжд с гръмотевици, като в Централна България явленията ще продължат и през нощта. Ще духа слаб до умерен вятър от изток-североизток. Максималните температури ще са между 22° и 27°, в София около 22°. Атмосферното налягане през деня слабо ще се понижи и ще бъде близко до средното за месеца. Над Черноморието ще преобладава слънчево време. В следобедните часове ще се развива купеста и купесто-дъждовна облачност, на места с краткотрайни валежи от дъжд и гръмотевици. Ще духа слаб до умерен вятър от изток-югоизток. Максимални температури на въздуха: 22-25°. Температура на морската вода е 16-20°. Вълнението на морето ще бъде 1-2 бала. Над планините след обяд ще се развие купеста и купесто-дъждовна облачност и на много места ще има краткотрайни валежи от дъжд, придружени с гръмотевични бури. Ще духа до умерен вятър от юг-югоизток. Максималната температура на височина 1200 метра около 15°, на 2000 метра – около 9°.", "date": "2019.06.01", "title": "Започва дъждовен уикенд"}
{"url": "https://www.dnevnik.bg/bulgaria/2019/06/01/3914553_aleksandur_simov_vsichki_sa_se_krili_pod_muskula_na/", "text": "Тръгнахме към тези избори много добре, но за съжаление разделение спъна БСП буквално на финала и обърка хората. Когато БСП трябваше да покаже, че може да бъде единна в битка срещу едно управление, раздирано от корупционни скандали, не успя. Но, дай Боже всекиму такова поражение – с по-високо доверие сме и с един евродепутат повече\". Така Александър Симов коментира резултатите от изборите на социалистите в студиото на Нова телевизия. Той каза, че ръководството в лицето на Корнелия Нинова е имало възможност да предложи листа, а отделно, националния съвет на партията може да я пренареди. \"Според мен в първоначалния си вариант листата беше по-добра – в оригиналния вариант на Корнелия Нинова, без Сергей Станишев\", смята Александър Симов. По думите му, на тези изброи се видяло и че Сергей Станишев е получил подкрепа с преференции. \"Но БСП трябваше да даде знак за някаква промяна, трябваше да каже, че е склонна да разбере миналото си и да го преодолее\", коментира Симов. Той обясни и  процедурата по оставката на Корнелия Нинова  след изборите и подчерта, че това не е процедура по вот на доверие. \"Нинова подаде оставка, защото е необходимо да влезем в традиционната процедура. Тя подаде оставка, свика конгрес, на който тя да получи доверието на всички членове. Трябва да има общ партиен избор на лидер, това не е вот на доверие\", обясни Симов. \"Оставката понякога е знак, че си даваш сметка за грешките и търсиш доверието на цялата партия отново. Тя не иска вот на доверие, защото ще може влезе в открита битка със собствените си идеи срещу всеки, който реши да се яви срещу нея\", каза социалистът. Той посочи, че изборите на лидер след оставката на Нинова ще бъдат преки, но допусна, че някои социалисти може да искат промяна на устава и отмяна на прекия избор. \"Никакви процедури не могат да бъдат оправдание да погазим демокрацията в тази партия. БСП не е в политическа кататония, от която не може да се събуди\", убеден е Александър Симов. Той е на мнение, че тази процедура по избор на нов лидер ще бъде положителна, тъй като ще има възможност да се чуят различни възгледи за бъдещето на БСП. \"Ние сме убедили избирателите, че сме алтернатива на ГЕРБ. Проблемът е общото отношение на избирателите, които не вярват на партиите. Ние сме единствената партия, която в продължение на години отказва колаборация с ГЕРБ, отхвърлихме предложения за много важни позиции\", подчерта Симов и добави, че привържениците на партията оценяват това. \"Всички извън нас имат едно морално престъпление – всички в един или друг момент са се крили под мускула на Бойко Борисов. В крайна сметка той ги изсмука и ги остави навън непотребни и жалки\", каза Симов и добави, че БСП е единствената партия, която се противопоставя на ГЕРБ. \"Нямам никакво притеснение за местните избори, а за целта се нуждаем всички да изберат своя лидер\", каза Симов. Той обясни и че иска оставката на Владислав Горанов, но не отговори как никой в БСП не е разбрал, че получената партийна субсидия е по-висока. \"Искаме оставката на Владислав Горанов заради неточен начин на изчисляване на партийните субсидии – хлябът и ножът са в ръцете на Владислав Горанов. Когато има извършен гаф, не тръгваме да санкционираме жертвите на този гаф\", добави Симов и каза, че в БСП не са правили изчисления на субсидиите.", "date": "2019.06.01", "title": "Александър Симов: Всички са се крили под мускула на Борисов, БСП - никога"}
{"url": "https://www.dnevnik.bg/evropa/evropeiski_parlament/2019/06/01/3912017_io-ho-ho_i_svoboden_internet_-_chetirima_pirati_vlizat/", "text": "Четирима \"пирати\" ще влязат в следващия европарламент - трима чехи и един германец. Особено силно е представянето на партията в Чехия, където тя стана трета политическа сила, печелейки 13.95% от вота. Германските пирати взеха 0.7%, двойно по-малко от предишния път, но и това е достатъчно за изпращане на един човек в Брюксел. \"На повечето от избирателите ни просто им е писнало от корупцията и некомпетентността на традиционните партии. От друга страна, като използваме съвременните технологии, успяваме да мобилизираме силна подкрепа от доброволци. Това ни дава шанс да успеем дори срещу партии, подкрепяни от богати бизнесмени и собственици на медии\", казва пред \"Дневник\" единият от новите евродепутати Микулаш Пекса. Той е роден през 1986 г. и е работил като софтуерен развойчик и системен администратор, преди през 2017 г. да стане депутат. Бакалавърската му диплома е по физика, а магистърската – по биофизика и химична физика. Като първите си задачи в новия европарламент Пекса определя: \"Да се промотира модернизацията на европейската индустрия, особено чрез въвеждане на най-новите развития в  изкуствения интелект.  Да се промотира защитата на потребителите в цифровото пространство. Да се забрани масовото наблюдение на европейски граждани.\" За Пиратската партия Зелените и либералите са естествен съюзник и изглежда логично новите пирати да се присъединят към Групата на Зелените/Европейски свободен алианс или АЛДЕ. \"За съжаление АЛДЕ не предприема абсолютно никакви стъпки да изключи АНО, партията, която е собственост на чешкия олигарх и премиер Андрей Бабиш\", заяви пред \"Дневник\" Микулаш Пекса - единият от новите евродепутати. Вчера еврокомисията обяви, че  Бабиш е в конфликт на интереси  заради бизнеса и държавния си пост. \"Така че Зелените/Европейският свободен алианс са най-близкият ни съюзник по теми като дигитализацията, борбата с корупцията и избягването на данъци, както и промотирането на устойчиво развитие\", казва Пекса. В същата група бе и единствената \"пиратка\" в предишния мандат на парламента - германката  Юлия Реда . Тя няма да се върне в институцията. \"Бихме приветствали всички проевропейски сили да се включат в оформянето на бъдещето на Европа. Бъдещата комисия се нуждае от силно мнозинство, за да се справи с мощни и корумпирани политици като Андрей Бабиш, Виктор Орбан и екстремистките националистки сили\", казва Пекса. Кои са те и за какво се борят Европейската пиратска партия (обединение на националните партии) предвижда в програмата си засилена роля на европарламента в законодателния процес (сега доминиран от еврокомисията); възможност за гражданите да инициират създаването на законодателство и да отменят вече прието такова; ограничаване на лобирането от страна на големия бизнес. \"Пиратите\" искат още по-ефективни законови мерки за защита на околната среда и преход към обновяема енергия. Според тях схемите за избягване на данъци са сред \"най-спешните проблеми\" за решаване. Те искат да забранят рутинното, автоматично и нетаргетирано събиране и съхранение на данни, както и задържането на данни от комуникации, пътувания и биометрични данни. Против са и профилирането по границите. Изрично се обявяват против задължението личните карти да съдържат и пръстови отпечатъци. Решението за премахване на съдържание трябва да се взима от независим обществен орган, например съдия, а не от алгоритми или частни корпорации, гласи програмата им. Тя предвижда забрана на автоматизираните филтри, които да одобряват съдържание за качване в интернет (този въпрос е сред най-спорните в новата  директива за защита на авторското право , която бе одобрена през април). \"Видяхме доста двойнствено отношение от страна на българските евродепутати\" по този въпрос, казва Пекса. \"Близо половината от тях гласуваха в защита на интернет цензурата чрез филтри, а другата половина бяха против (кой как гласува можете да  видите тук ). Това е много различно от държави като Чехия или Люксембург, където пиратските партии са силни и активни. Евродепутатите от тези държави активно се противопоставиха на директивата за цензурата, въпреки че техните групи я промотираха. Така че виждаме големи възможности за сътрудничество с българските евродепутати в този мандат.\"", "date": "2019.06.01", "title": "Йо-хо-хо и свободен интернет - четирима \"пирати\" влизат в европарламента"}
{"url": "https://www.dnevnik.bg/politika/2019/06/01/3914554_cvetan_cvetanov_niam_ada_kaja_losha_duma_za_borisov/", "text": "След като вчера премиерът и лидер на ГЕРБ Бойко Борисов се изказа доста язвително по адрес на заместника си в партията и шеф на предизборния щаб Цветан Цветанов днес той отказа да отговори със същото. Все пак на свой ред отправи някои критики и обяви, че има оферта от друга партия да се присъедини към нея. \"Аз лоша дума за премиера Борисов няма да кажа, няма да се превърна в тези, които излизат отнякъде и започват да хулят\", обяви Цветанов пред Би Ти Ви. \"На кого обаче е ГЕРБ на 1 юни 2019 г.? Всяка една партия, независимо дали е ГЕРБ или друга, е на всички структури, членове, симпатизанти. Една партия не може един човек да я управлява\", посочи Цветанов. Вчера Борисов  обяви, че няма да създава \"втори Цветан Цветанов\"  и за пореден път през последната седмица даде заявка, че сам ще управлява партията си.  След като в четвъртък вечер Цветанов  загатна, че е отказал предложен му от Борисов вариант , днес той разказа, че след дълго размишление и разговор с жена си отишъл при Борисов с две предложения – всичко да се запази постарому, \"за да гарантираме успеха на следващите избори\", или да си тръгне. Третият вариант бил да остане в партията без контакти и изяви: \"Това редно ли е, нормално ли е за човек, който през всичките 13 години е работил за структурирането на партия ГЕРБ?!\", попита риторично Цветанов. \"Засега ГЕРБ е партията, която е най-припознаваща се в моите виждания, защото съм участвал в нейното създаване, може би ролята ми не е била чак толкова голяма – каквото е оценката на премиера () Имам политическо предложение на една партия да отида при тях, дойде от самия председател: \"Да знаеш, ако искаш, заповядай\", разказа Цветанов. След обявяването на оставката, с благодарност за съвместната работа се обадили вицепремиерът и лидер на ВМРО Красимир Каракачанов, Валери Симеонов (НФСБ), Веселин Марешки (\"Воля\"), Мустафа Карадайъ (ДПС) и хора от БСП. Цветанов вече имал и 3-4 предложения за работа: \"Хората имат чувствителност към несправедливостта\", обясни офертите той.", "date": "2019.06.01", "title": "Цветан Цветанов: Няма да кажа лоша дума за Борисов (видео)"}
{"url": "https://www.dnevnik.bg/sport/2019/06/01/3914543_djoshua_izliza_sreshtu_ekzotichen_supernik_s_misul_za/", "text": "Световният шампион по бокс в тежка категория Антъни Джошуа ще защитава титлите си срещу  американеца от мексикански произход Анди Руис  в своя дебют в Съединените щати. Британецът се надява да продължи непобедимата си серия срещу екзотичния си съперник. Двубоят е в легендарната зала в Ню Йорк \"Медисън скуер гардън\". Първоначално Джошуа трябваше да се бие с Джарел Милър, но през април стана ясно, че той се е провалил на допингтест. В крайна сметка промотърът на Джошуа му намери съперник в лицето на Руис (29 г.), който получава втори шанс в кариерата си да се бие за титла. Галавечерта започва в полунощ и ще бъде предавана в ефира на \"Диема Спорт\". Двубоят на Джошуа и Руис трябва да започне след 4 часа сутринта. Мачът приближава Джошуа още повече до мечтата му за обединяване на всички световни титли в категорията. Още преди сблъсъка с Руис, британецът обяви, че иска да срещне шампиона на Световния боксов съвет (WBC)  Дионтей Уайлдър  и е готов да преговаря лично с него. Джошуа държи останалите четири пояса Международната боксова федерация (IBF), Световната боксова асоциация (WBA), Международната боксова организация (IBO) и Световната боксова организация (WBO). Според  промотъра на Джошуа Еди Хърн  трябва да се мисли и за други срещи. Той обясни, че шампионът може да се бие още през ноември или декември, като спомена и Кубрат Пулев в списъка на евентуални следващи съперници. \"Трябва да обърнем внимание на задължителните претенденти - на WBO (Световната боксова организация), на IBF (Международната боксова федерация)\", заяви Хърн пред iFL TV. Пулев е претендентът на IBF. В момента българинът е с отнет лиценз от спортната комисия в Калифорния заради целувката по устата на репортерката Дженифър Равало. Пулев и Джошуа трябваше да се изправят в мач помежду си в Кардиф през есента на 2017 г. Българинът обаче се отказа от двубоя заради контузия. Предизвикателството от Разрушителя \"Аз съм дебел и по-нисък, но съм дяволски бърз, така че никой не трябва да ме подценява. Готов съм да отправя предизвикателство пред Джошуа, каквото досега не е срещал\", каза със самочувствие Руис преди срещата. Американецът от мексикански произход има 33 мача в своята кариера и само една загуба – през 2016 г. срещу Джоузеф Паркър. Тогава двамата се биха за титлата на WBO, а новозеландецът спечели след съдийско решение. Руис, който е наричан Разрушителя, е постигнал 21 от победите си с нокаут. Заради външния вид на американеца обаче Джошуа и промотърът му Еди Хърн получиха много подигравки. Те бяха обвинени, че търсят по-слаби противници. Джошуа има голямо предимство във физическо отношение. Световният шампион е по-висок с 10 см – 198 срещу 188 см, а разтегът на ръцете му е 208 см срещу само 188 за Руис. Официалният кантар преди срещата показа и голямата разлика в килограмите между съперниците. Претендентът тежи 121.5 кг, докато Джошуа – 112.4 кг. Подобно беше теглото на Джошуа при битката му с Владимир Кличко. \"Приемам мача с Анди напълно сериозно, изобщо не го подценявам. Уважавам него и екипа му и това, че прие този сблъсък, когато нямаше кой друг. Независимо какво казват букмейкърите той ще направи добър мач и ще ми създаде проблеми. Само от мен зависи да го надхитря и пречупя\", каза шампионът. Той е непобеден на професионалния ринг в 22 срещи, като спечели 21 от тях с нокаут. Джошуа (29 г.), ще защитава за седми път световните си титли.", "date": "2019.06.01", "title": "Джошуа излиза срещу екзотичен съперник с мисъл за абсолютната световна титла"}
{"url": "https://www.dnevnik.bg/bulgaria/2019/06/01/3914562_momichence_ostava_v_bolnica_s_8_izgarianiia_sled/", "text": "Две от трите пострадали деца при демонстрационно взривяване на светлинно-звукова граната в Силистра вече са изписани. В болница в Русе остава момиченце, което е с 8% изгаряния. Трите деца на 6 години пострадаха при демонстрация на стадиона в петък. Малката Катерина каза в ефира на Би Ти Ви, че се чувства по-добре. Учителка я дръпнала назад след взрива и успяла да свали бързо якето, което пламнало. \"Малко по-спокойна съм, детето е значително по-добре, обаче травмата си остава\", каза майката на пострадалото дете. Разследващите работят по три основни версии – недостатъчна прецизност при мерките за сигурност, дефектна граната или неправилно боравене с нея. Законът предвижда наказание от 3 до 10 г. затвор, а разследването по случая трябва да приключи до няколко месеца. Демонстрацията, организирана от полицията, трябвала да покаже на децата как се залавя престъпник. Събитието е организирано под надслов – \"Ваканция, здравей! Да играем безопасно\". На стадиона в града е имало около 300 деца. При хвърляне на светлинно-звукова граната, осколка ранява трите деца, които са били на около 50 метра от взрива. Заради инцидента вътрешният министър Младен Маринов  отстрани директора на полицията в Силистра , а прокуратурата започна разследване по случая. \"Двете момчета се чувстват добре. Веднага са изписани от болницата, след като са били прегледани. Момиченцето е с 8% изгаряния, но е в стабилно състояние\", обясни по-рано днес зам.-кметът на Силистра Денка Михайлова в ефира на Нова телевизия. \"Оказваме пълно съдействие както на детската градина, така и на родителите на децата. Всички дечица са били успокоени, психолог е разговарял с тях\", допълни Михайлова. \"За инцидента е образувано досъдебно производство. Наблюдаваща прокуратура е силистренската районна прокуратура. Ще бъдат назначени медицински експертизи, за да се установи какви са уврежданията на децата. Разследването е в самото начало. Предстоят и разпити на много лица. Разследването ще приключи тогава, когато всичко се изясни\", заяви зам.- окръжният прокурор на Силистра Ивелин Чафаланов. Ще се изследва дали е била дефектна гранатата, ще се назначават и други експертизи.", "date": "2019.06.01", "title": "Момиченце остава в болница с 8% изгаряния след демонстрация на МВР в Силистра"}
{"url": "https://www.dnevnik.bg/sport/2019/06/01/3912158_zadrustvane_pod_everest_kakvi_sa_izvodite_sled/", "text": "Разтърсваща, сюрреалистична и приковаваща вниманието. Такава се оказа  снимката, показваща задръстването в подножието на Еверест (8848 м) . Тя остави мнозина без думи, но и предизвика задълбочени обсъждания за бъдещето на експедициите за изкачване на най-високия връх на планетата. Едва ли след подвига на Едмънд Хилари и шерпа Тенсинг Норгей, които първи изкачват Еверест през 1953 г., някой си е представял, че по-малко от седем десетилетия по-късно под върха ще има смъртни случаи заради... задръстване. Шокиращите картини и новини от тази пролет отвориха вратите за широко обсъждане. С 11 смъртни случая на Еверест и общо 21 за всички осемхилядници в Хималаите това се превърна в един от най-смъртоносните сезони в историята. Последният случай, когато загинаха 11 или повече души, беше през 2015 г., когато имаше смъртоносна лавина. Сега специалистите отбелязват нещо съществено, което допълнително увеличава притесненията и темите за размисъл - част от смъртните случаи са при хубаво време. \"Най-големият фактор е, че този сезон имахме много тесен прозорец\", каза Кришма Пудел, цитиран от ABC News. Той е директор в Peak Promotion - една от компаниите, чийто клиент е починал. Малкото време за изкачване в съчетание с огромния брой чакащи, доведе до щурма на много хора към върха в някои от дните. Това предизвика опашка и дълго чакане под върха, а оттам се стигна и до трагичните случаи. Имало е и хора, които са били само на десетки метри от върха, но са се отказвали от целта, за да запазят здравето и живота си. \"Беше страшно. Беше като в зоологическа градина\", заяви Ед Дохринг, доктор от Аризона, цитиран от \"Ню Йорк таймс\". През целия си живот той мечтаел да се изкачи, но след успешното стъпване на върха бил шокиран. Той разказва как по пътя си минал покрай тялото на току-що починала жена. Бизнесът, в който влизат и изкачванията на Еверест, носи на Непал около 300 млн. долара годишно. Само разрешителното за изкачване на най-високия връх струва 11 000 долара, като тази година са били издадени рекордните 381 разрешителни. Все по-актуален силно се чуват мненията, че освен такса, трябва да има и допълнителни изисквания, на които желаещите да отговарят. \"За да участвате в \"Айрънмен\", трябва да се класирате. Но за да изкачвате най-високия връх в света не ви е нужна квалификация. Къде е грешката тук\", пита специалистът Алан Арнет. \"Определено трябва да се издават по-малко разрешителни и да се допускат повече опитни алпинисти\", смята Ум Хонг-гил, който е един от известните южнокорейски катерачи, цитиран от japantimes.co.jp. Наред с тесния прозорец и неопитността на качващите се, Би Би Си посочва и още две причини за лошия изход на сезона - конкуренцията между отделните туристически агенции и слабата организация. Самите агенции в Непал, както и организацията, която ги обединява - планинарската асоциация, вече говорят за затягане на мерките. \"Правителството трябва да излезе със строга политика, за да контролира неопитните катерачи, опитващи да изкачат Еверест\", каза президентът на асоциацията Санта Бир Лама преди дни. Допълнителен ефект от развиващия се бизнес в Хималаите е увеличаващият се боклук, който хората оставят. Преди дни приключи почистването на Еверест, като  властите обявиха, че са свалили над десет тона отпадъци .", "date": "2019.06.01", "title": "Задръстване под Еверест: какви са изводите след смъртоносния сезон в Хималаите"}
{"url": "https://www.dnevnik.bg/detski_dnevnik/2019/06/01/3914568_patriarh_neofit_kum_decata_ne_hodete_po_putia_na/", "text": "Българският патриарх Неофит отправи обръщение към децата по повод 1 юни. Той призовава децата да придобиват мъдрост и разум и да не забравят вярата си в Бога. Съветва очите им да гледат в правилната посока и да слушат своите родители и наставници. Отправя призив към родителите да учат децата си на вярата в бога. Скъпи деца, Христос воскресе! В този празничен за вас ден, когато се отбелязва Международния ден на детето, отправяме своя патриаршески и архипастирски благослов, като се молим още по-усърдно на Всеподателя Бога за всички вас. В дни като днешния трябва да насочваме поглед и внимание към онази истина, казана ни от Спасителя, че трябва да бъдем като деца, за да влезем в Царството Небесно. Придобивайте мъдрост и разум и не забравяйте вярата си в Бога.   ( ). Отхвърлете от себе си лъжата, лукавството отдалечете от ума си. Очите ви да гледат в правилната посока, към Небесния Йерусалим. Не се отклонявайте нито наляво, нито надясно, а вървете по царския път, по пътя на вярата и богоносните отци. Слушайте вашите родители и наставници, изпълнявайте съвестно наредбите и заръките, които те ви дават. Скъпи родители, учете децата си на вярата в Бога, давайте им да вкусват от храната, която не само ще направи телата им здрави, но и ще им дарува вечен живот. Тази храна е вярата, надеждата и любовта. Оставете децата да се молят на Бога и не им пречете, бъдете им опора и подкрепа. На вас е дадено много и много ще се иска. Честит празник, мили деца! Божията благодатна помощ да бъде винаги с вас! С отеческа в Христа обич и благословение,", "date": "2019.06.01", "title": "Патриарх Неофит към децата: Не ходете по пътя на лошите"}
{"url": "https://www.dnevnik.bg/biznes/2019/06/01/3914574_standard_end_puurs_potvurdi_kreditniia_reiting_na/", "text": "Рейтинговата агенция \"Стандард енд Пуърс\" (Standard&Poor's, S&P) потвърди кредитния рейтинг на България с положителна перспектива, съобщи пресцентърът на Министерство на финансите.  Агенцията е потвърдила дългосрочния и краткосрочния кредитен рейтинг на България в чуждестранна и местна валута 'BBB-/A-3'.  \"Перспективата пред рейтинга остава положителна\", се посочва в съобщението до медиите. От Министерство на финансите цитират обобщената оценка на S&P, според която фискалната и външната позиция на страната остават силни, а очакванията за икономическия растеж се оценяват като благоприятни, независимо от структурните ограничения в дългосрочен план.  \"Положителната перспектива пред рейтинга отразява значителната вероятност България да се присъедини към Валутен механизъм II (ВМ II) през следващите 12 месеца\", се посочва още в съобщението. От рейтинговата агенция очакват още БВП да се повиши с устойчив темп от 3.3 % през 2019 г., след което да се забави до 3 % през 2022 г. Сред факторите, които се открояват като водещи, са частното потребление и правителствените инвестиции. Рейтинговата агенция очаква още растежът на износа да се възстанови, въпреки по-слабото външно търсене през 2019 г. поради забавената икономическа активност при основните европейски търговски партньори. \"Според S&P напредъкът по плана за действие за присъединяване към ВМ II се оценява като значителен, като повечето от поетите ангажименти са изпълнени или са в процес на изпълнение\", се посочва още в съобщението.  От министерството изтъкват, че агенцията би повишила кредитния рейтинг на България при влизане в така наречената чакалня на еврозоната и обобщават, че по-нататъшен напредък в структурните и институционалните реформи би довел до повишаване на кредитоспособността на страната. Уточнява се, че S&P може да преразгледа перспективата до стабилна, ако се появи натиск върху платежния баланс или финансовия сектор, например поради натрупване на макроикономически дисбаланси.", "date": "2019.06.01", "title": "\"Стандард енд Пуърс\" потвърди кредитния рейтинг на България"}
{"url": "https://www.dnevnik.bg/bulgaria/2019/06/01/3914575_evropa_dostigna_maksimuma_na_svoeto_obedinenie_smiata/", "text": "Не виждам визия за това накъде върви Европа. Това е проблем на политическите лидери. Европа е достигнала максимума на своето обединение и трябва да се търси друг начин на управление\". Така ректорът на Софийския университет \"Св. Климент Охридски\" проф. Анастас Герджиков коментира в студиото на Дарик радио резултатите от изборите за европейски парламент и бъдещето на Европа. По думите му, в резултатите от изборите се виждат няколко тенденции – че нараства активността в общоевропейски мащаб, за разлика от България и че традиционните партии успяха да запазят позициите си именно заради тази по-висока активност. \"По-голямо обединяване е трудно. Трябва да се търси нов начин за управление в Европа, а не по-голямо обединяване\", заяви Герджиков. Според ректора, няма нищо лошо в широките коалиции и няма значение дали са обединени принципно или безпринципно, ако предлагат добри решения за общността. \"От една страна покрай Брекзит и други подобни тенденции в Европа се пресилва бюрократизирането на ЕС. Но това все пак е факт и никой не направи нищо през последните години, за да минимализира бюрокрацията\", коментира ректорът на СУ. Според него е трябвало да се помисли накъде ще върви Европа, а липсата на такава визия дезинтересира хората и ги кара да търсят алтернативи. Така влизат все повече партии и групи, а парламентът става все по-разпокъсан. По думите на проф. Герджиков, резултатите от изборите в България са били сравнително очаквани, тъй като е било ясно още преди вота, че ГЕРБ ще има сериозни проблеми. \"От друга страна Бойко Борисов вижда тези проблеми и успява да тълкува такива сигнали правилно, след което взема мерки\", коментира ректорът на СУ. Той призна, че не може да предскаже дали ще се появи нова политическа сила в България, но каза, че хората търсят алтернатива и понякога я намират в екстравагантни предложения. \"Студентите се интересуват от политика. Малко от тях гласуват, но има и такива, които изобщо не се интересуват от политика. Разбира се, има и такива, които живо са интересуват и дори без да гласуват, имат мнение. И не са доволни от резултата\", обясни Герджиков. Той коментира и празничното шествие на 24 май като каза, че  политиците ловко са заобиколили Академичния съвет  като са се наредили най-отпред до президента. \"Това нарушава традицията, спазвана десетилетия наред. Това е некултурен начин – желанието да се наредиш до президента\", заяви ректорът на СУ. Проф. Анастас Герджиков е доволен, че през последните години е успял да стабилизира финансово университета. \"Над 40 млн. лева дългове бяха заварени в началото, а днес дългът е стопен до около 3 - 4 млн. лв. Получихме удостоверения и от общината, и от НАП, че не дължим нищо, а в следващия мандат може вече да се мисли за съвсем различни неща свързани с бъдещето и с науката\", отбеляза Анастас Герджиков. Той заяви и че мандатът му изтича тази есен и ще се кандидатира за втори мандат като ректор.", "date": "2019.06.01", "title": "Европа достигна максимума на своето обединение, смята проф. Анастас Герджиков"}
{"url": "https://www.dnevnik.bg/biznes/2019/06/01/3914577_er_frans_suobshti_za_bakteriia_v_sandvichite_na_neini/", "text": "Авиокомпания \"Ер Франс\" информира клиентите си, че е имало бактерия листерия в сандвичи с риба тон, предложени в девет полета до презокеански дестинации в периода 21-24 май, предадоха Франс прес и ТАСС, цитирани от БТА. \"Ер Франс\" била информирана за наличието на листерията в сандвичите от компанията \"Сервер\", която доставяла храната на борда на нейните самолети. Сандвичите с риба тон, заразени с листерия, са били предлагани в класите \"Икономична\" и \"Премиум икономична\" на полети, потеглили от Париж и пътуващи за Дубай, остров Реюнион, Акра, Нджамена, Бамако и Абуджа. Засегнатите пътници са били информирани по имейла от \"Ер Франс\". Засега няма случаи на заболели от листериоза. Сандвичите, които са били произведени от компанията \"Ер Фуд\" и после доставяни на борда от Сервер, са били изтеглени от мрежата на Ер Франс, както и всички други храни на \"Ер Фуд\". Листериозата е потенциално сериозно заболяване, особено при децата, възрастните и бременните жени. То поразява централната нервна система и може да предизвика менингит и енцефалит. Инкубационният период може да достигне осем седмици, припомня \"Франс прес\". Симптомите са треска и евентуално главоболие. Болестта се предава основно чрез прием на заразени храни. \"Ер Франс\" се извинява на клиентите си и препоръчва на онези от тях, при които се забележат симптоми на листериоза, да се обърнат към личните си лекари. Компанията е предоставила на хората, пътували с гореспоменатите полети, и телефони за контакт. От Франция той е 0800091091, а от чужбина +33144180692. Линиите са отворени от 8 до 22 ч. парижко време.", "date": "2019.06.01", "title": "\"Ер Франс\" съобщи за бактерия в сандвичите на нейни полети"}
{"url": "https://www.dnevnik.bg/bulgaria/2019/06/01/3914580_kmetut_na_burgas_dimitur_nikolov_dostatuchno_se_govori/", "text": "Мисля, че достатъчно се говори по темата за  оставката на Цветан Цветанов . Нека оставим Борисов да има крайното мнение по този въпрос\". Така кметът на Бургас Димитър Николов коментира в ефира на Дарик радио най-актуалната тема след изборите в ГЕРБ. По думите му, ще се дава много повече възможност решенията да бъдат вземани в изпълнителната комисия на ГЕРБ. \"В изпълнителната комисия винаги е имало дискусия и всеки има възможност да изрази своето мнение, а Борисов е лидер, който винаги се съобразява с мненията, които имат стойност. Никога не е налагал еднолично решения\", категоричен е Николов. Той обясни, че винаги в комисията се е давало максимална възможност всеки да формулира и защити с аргументи своята позиция и добави, че никой не е ограничаван да има мнение, но винаги се е вземало най-правилното решение за партията. \"Изключително важен беше успехът на партията на евроизборите, в същото време имаме и известен спад на гласовете в различните региони. Трябва да си направим много качествен анализ, да се говори с лидерите по места\", посочи кметът на Бургас. Според него ниските резултати се дължат най-вече на ниската избирателна активност и на факта, че предизборната кампания на партиите е минала под знаменателя на очерняне и клевети. Това до голяма степен е отказало избирателите да отидат до урните. \"За Бургас нямам притеснения, правим си своите анализи, ще вземем конкретни решения и инициативи, но трябва да имаме повече време за анализ\", каза кметът на града. Той не отговори на въпроса дали харесва Веселин Маринов да пее по време на кампанията. \"Ако е имало грешки в кампанията, сега ще има възможност да бъдат отчетени. Може би не се даде достатъчно трибуна на добрите инициативи, които ще бъдат важни за България в новия европейски парламент. Има доста теми, с които трябва спешно да се захванем\", обясни Димитър Николов. Той не каза дали очаква появата на нова партия, но каза, че винаги се появяват нови движения, партии и личности. \"ГЕРБ продължава до ден днешен да бъде партията, за която хората гласуват и на която разчитат. Според мен, ако успеем да си направим правилните изводи, ще успеем да върнем голяма част от избирателите и симпатизантите\", коментира Николов. По думите му, следващите избори за местна власт са изключително важни за всяка партия, включително и за ГЕРБ. Голяма част от кметовете на общините са представители на ГЕРБ. Той не пожела да отговори на въпроса дали ще се кандидатира отново за поста, защото това решение ще се вземе от ръководството на ГЕРБ. Каза обаче, че има още доста работа, която трябва да се свърши. На въпрос дали би оглавил ГЕРБ Николов каза, че \"камъкът си тежи на мястото и в това е чарът на ГЕРБ – че за различни позиции има добре подготвени кадри, които не готвят политическа кариера\". Той припомни, че тази партия е създадена от премиера Борисов и той е най-авторитетният в нея. \"Той е двигателят и моторът\", допълни Николов. По думите му, Европа би била по-сигурно и по-прекрасно място за живеене с Манфред Вебер, но тепърва предстои да се види какви ще са резултатите от срещите между лидерите в Европа. Според Николов управление с по-широка коалиция дава по-голямо доверие, стабилност и повече енергия.", "date": "2019.06.01", "title": "Кметът на Бургас Димитър Николов: Достатъчно се говори за оставката на Цветанов"}
{"url": "https://www.dnevnik.bg/bigpicture/2019/06/01/3909552_nai-dobrite_snimki_na_dnevnik_prez_mai/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Надежда Чипева, Цветелина Белутова, Юлия Лазарова, Велко Ангелов и Георги Кожухаров. Очакваме и Вашите снимки за рубриката. Селекцията ще бъде взискателна, защото това е мястото за качествена фотография, през която се разказват и истории", "date": "2019.06.01", "title": "Най-добрите снимки на \"Дневник\" през май"}
{"url": "https://www.dnevnik.bg/sport/2019/06/01/3914403_duelut_na_neslomimite_-_koi_shte_likuva_v/", "text": "Два отбора, които показаха несломим дух, се изправят в последното изпитание в Шампионската лига. \"Тотнъм\" и \"Ливърпул\" се срещат в Мадрид в съревнование за купата в най-силния европейски клубен турнир. Двубоят е тази вечер от 22.00 часа и ще се излъчва по \"Би Ти Ви екшън\" и \"Макс спорт 3\". \"Шпорите\" се надяват да спечелят първата си европейска купа. Срещу себе си те имат съперник с далеч по-голям опит в мачове с подобен заряд. Мърсисайдци са петкратен шампион на Европа, като са печелили общо 11 европейски купи (заедно с Лига Европа и Суперкупата на УЕФА). Това ще е вторият изцяло английски финал в евротурнирите този сезон. В сряда  \"Челси\" победи с 4:1 \"Арсенал\" и спечели Лига Европа . Вълнение в Мадрид \"Тотнъм\" и \"Ливърпул\" осигуриха незабравими вечери за почитателите на футбола с паметните си обрати в полуфиналите. Червените  разгромиха с 4:0 \"Барселона\" , след като бяха паднали с 0:3 на \"Камп ноу\". \"Тотнъм\" също показа забележителна воля срещу \"Аякс\". В Амстердам  \"шпорите\" се надигнаха и направиха обрат от 0:2 до 3:2 , като победният гол в 95-ата минута ги изпрати на първия им европейски финал. Червените идват в Мадрид с мечтата да спечелят шестата си европейска купа. Те бяха на финал и преди година, когато загубиха с 1:3 от \"Реал\" (Мадрид) в Киев. Ключова тема е ниският процент успеваемост на мениджъра на \"Ливърпул\" Юрген Клоп на финали. Германецът е бил на седем финала с \"Борусия\" (Дортмунд) и с мърсисайдци, като е спечелил единствено първия - Купата на Германия след успех срещу \"Байерн\". Той обаче  каза, че никога до момента не е имал толкова силен отбор . \"Не обичам да обвинявам предишните си отбори. Обичам ги всичките. Те дадоха всичко от себе си, но никога не съм бил част от финал с по-добър отбор от този\", заяви Клоп. Този сезон във Висшата лига \"Ливърпул\" спечели с по 2:1 и двата си мача срещу \"Тотнъм\". Треньорите Клоп се намира в серия от шест поредни загуби на финал. Той обаче обяви, че тимът му е коренно различен от този загубил преди година от \"Реал\". \"Не съм научил нищо от предишните финали. Обстоятелствата са различни, съперниците са различни, винаги е различно. Ако аз съм причината за загубените шест поредни финала, това би бил повод за тревога\". \"Ако мислех, че \"Тотнъм\" има предимство, щях да съм луд. Почетино също би бил луд, ако мисли, че ние имаме предимство. Хората може би ще кажат, че ние сме фаворити, защото събрахме повече точки във Висшата лига, но и двата мача с \"Тотнъм\" през тази година завършиха 2:1\", каза германецът. Той похвали колегата си Почетино и открои силния отбор, който аржентинецът има на разположение. Основният въпрос пред \"Тотнъм\" е дали ще може да играе Хари Кейн. Нападателят не е играл от 9 април, когато получи контузия в глезена. Според Почетино всеки играч при \"шпорите\" е важен, но по-важен е отборът. \"Ще можем да покажем, че футболът е една голяма ценност. Ще демонстрираме, че всеки един от тези 25 човека е важен, независимо дали ще бъде в стартовия състав\", каза аржентинецът. Почетино обяви, че финалът се различава в нивото на концентрация на съперниците. \"В началото на сезона това изглеждаше като мечта, но ето, че 10 месеца по-късно ние сме тук. Нуждаем се от онзи адреналин. Във финала на финалите сме\", завърши Почетино.", "date": "2019.06.01", "title": "Дуелът на несломимите - кой ще ликува в Шампионската лига"}
{"url": "https://www.dnevnik.bg/evropa/2019/06/01/3914346_ot_dnes_shveicariia_premahva_vsichki_ogranicheniia_za/", "text": "От днес отпадат ограниченията за работа на български граждани в Швейцария. Те ще могат да пребивават свободно в страната, при условие че имат работно място. Това стана възможно, след като на 15 май правителството прие решение за отмяна на квотите за пребиваване на граждани от България и Румъния. С него се променя регламентът за изпълнението на Споразумението за свободно движение на хора между Швейцария и ЕС. Протоколът към документа  предвиждаше преходен период  от максимум 10 години за гражданите от България и Румъния, който изтича на 31 май 2019 г. По последни данни на миграционните служби към края на март тази година в страната пребивават около 11.4 хил. граждани. От 1 юни българските граждани няма да се нуждаят от разрешение, за да започнат работа в Швейцария (Arbeitsbewilligung/work permit). При заетост с продължителност до 3 месеца те не трябва да кандидатстват за получаване на разрешение за пребиваване. Необходимо е обаче да бъдат регистрирани от своя работодател по електронен път. При започване на работа за повече от 3 месеца в една календарна година работникът следва да получи разрешение за пребиваване срещу представяне на своя трудов договор. Документът е валиден за цялата територия на Швейцария и дава право на смяна на професията или работното място. За да го получат, българските граждани трябва да направят адресна регистрация в общината по местоживеене и да заявят получаване на разрешение за пребиваване. За целта следва да представят лични документи (лична карта или паспорт) и писмен трудов договор с работодател. Това трябва да се случи до 14 дни след пристигането в Швейцария и преди заемането на работното място. Разрешенията са два вида: за краткосрочно пребиваване - при договори за работа между 3 месеца и една година, както и продължително пребиваване - за срок, по-дълъг от година, или при безсрочен договор, което е валидно до 5 години. Командированите работници могат да пребивават в Швейцария до 90 дни за една календарна година без разрешение за пребиваване. Въпреки това имат задължението за регистрация. При командироване за повече от 90 дни важат други правила, които са определени извън рамките на Споразумението с ЕС за свободно движение. Българските граждани, които искат да работят в Швейцария като самостоятелно заети, е необходимо до 14 дни след пристигането си в страната да направят адресна регистрация в общината по местоживеене и да заявят получаване на разрешение за пребиваване за извършване на самостоятелна дейност в компетентните служби по въпросите на заетостта и трудовата миграция в съответния кантон. За целта следва да носят лични документи (лична карта или паспорт) и да могат да докажат пред тези служби, че ефективно ще упражняват самостоятелна заетост в Швейцария (например доказателства за наличие на начален капитал, регистрация в Търговския регистър и др.). Самостоятелна заетост се осъществява само след получаване на разрешение, което е с 5-годишна валидност. Защо досега имаше ограничения \"Дойче веле\"  припомня, че между Швейцария и ЕС са в сила редица двустранни споразумения, които на практика приравняват правата на гражданите им. Преди десет години обаче в Швейцария влезе в сила специален документ, отнасящ се до статута на българите и румънците като граждани на ЕС. Той предвиждаше преходен период от максимум десет години, след който гражданите на двете страни да получат пълни права в Швейцария. На 1 юни 2016 Швейцария премахна всички ограничения за българите и румънците - още преди да е изтекъл 10-годишният период. Тогава обаче Берн обяви следното условие: \"Ако имиграцията от Румъния и България превиши с 10% средната стойност от предходната година, на 1 юни 2017 или най-късно на 1 юни 2018 Берн може да въведе нови ограничения за пазара на труда\". И тези ограничения наистина бяха въведени от 1 юни 2017 - първоначално за една, а после за още една година. Сега обаче 10-годишният срок окончателно изтече. Така Хърватия остава единствената страна, членка на ЕС, чиито граждани все още имат само ограничен достъп до швейцарския трудов пазар.", "date": "2019.06.01", "title": "От днес Швейцария премахва всички ограничения за българите"}
{"url": "https://www.dnevnik.bg/analizi/2019/06/01/3914298_koga_obrazovanieto_shte_ostavi_retorikata_ot_19-i_vek/", "text": "Още не мога да изгоня от мислите си образа на загрижената майка във \"Фейсбук\", която се кани да удари шамар зад врата на детето си, понеже ѝ казало, че Гергьовден е най-големият празник на ромите в България, обаче се спряла, понеже видяла, че в учебника му наистина го пише. И пише още, че денят се празнува и от мюсюлманите и от още какви ли не други народи и вери. И както била бясна на детето си, прехвърлила справедливия си гняв върху учебника. Защото не може те да обясняват на детето ѝ, че Гергьовден не е само български и само християнски празник и че се чества от сумати други хора. към тоталната приватизация на световната и човешка история, в името на това да се чувстваме единствени и защитени? От какво точно не е ясно, но защитени. Образователната институция е болезнено и безвъзвратно остаряла. Амортизирала се е, скърца, рони се и скоро ще ни се стовари на главите. Независимо дали още сме под покрива ѝ, или отдавна сме избягали. Какво представлява всъщност образованието? Или какво би трябвало да е то по дефиниция? То не е просто натрупване на базисни познания за физическия свят, в който живеем. То е преди всичко изграждане на личност. Фабрика за индивидуален абсолют. Оформяне и извайване на лични реалности на базата на някаква базисна обща, но оставяйки общата само като база. У нас обаче все още образованието се възприема по възрожденски. Така, както се е възприемало в края на 19-и век, когато такъв подход е бил напълно оправдан и крайно необходим. За да се възродим първо, а после - запазим като нация. Днес обаче времената са други, а Все така младите българчета се учат да поставят националността си над всичко останало, дори над себе си, да я защитават пламенно, а ако се наложи - и с оръжие, да са повече горди с минали колективни, отколкото с лични постижения, и да бдят за непринадлежащи, които по правило идват нещо да ни отнемат, защото такива са били времената и такова мислене и поведение са налагали те. Но вече не са. Вече не сме в нашето си село, а в глобалното. И не че има нещо лошо в това да научиш важното за родовата си памет и история, да знаеш победите и пораженията на дедите си, да се поучиш от тях, да разбереш кои са били враговете им и имали ли са приятели. Но когато това става все още с методите и риториката, валидна през 19-и век, във време, коренно различно от онова, настава объркване, появяват се несъответствия с реалността и морални дилеми, парадоксални логически конфликти, които в крайна сметка водят до естествено желание да избягаш от всичко това, да се затвориш в комфортната си зона, наложена ти от ранното детско образование, и да изпаднеш в застой. А застоят в динамична среда като днешната е регрес. Не е ли толкова по-добре колко много приключения има в него, колко много за откриване, дори в собствената им държава? Колко е хубаво да срещаш различни хора, да разменяте опитите и културите си и да се обогатявате взаимно. Не е ли толкова по-хубаво да знаем от малки, че сме интересни и прекрасни, но не сме уникални и има още толкова много интересни хора, че всички сме хомо сапиенс със своите мечти, страхове и вярвания и всички сме еднакво важни и еднакво заслужаваме да си опитаме късмета на тая земя. В днешно време националната ни принадлежност е гарантирана по презумпция. Не е под въпрос, не я заплашват зли орди, не е предопределяща за по-нататъшното ни личностно развитие. Даже е по избор, който не те поставя в различна категория. Не е ли по-добре да се дивим колко много различни хора могат да празнуват един и същ празник, вместо да им се ядосваме и да си мислим, че нещо са ни взели и че някой така иска да ни затрие? Майката на детенцето да се зарадва, че учебникът, незнайно как промъкнал се с такъв текст между всеобщата истерия, помага на сина ѝ да стане широко скроена индивидуалност вместо облещен, бранещ стадото си с прът от невидими злосторници и крадци? Не е ли време и образованието ни да преживее най-сетне своето възраждане и от възрожденско да стане възродено и Всяка промяна в мисленето на едно общество се приема трудно и минава през хиляди тестови и качествени цедки. Нещо отпада, нещо остава и се надгражда. Винаги е било така. Във всеки период все някой е бранил нещо от вече несъществуващи опасности, били съвсем реални до съвсем скоро. Трябва време да смениш лещите с нови. След 20, 50, 100 или 200 години нашите потомци ще гледат назад към нас и ще ни се смеят на тесногръдието и на погледите ни, заврени в собствения ни пъп. Сигурен съм, че ще стане. Реката никога не тече нагоре. Трябва само време.", "date": "2019.06.01", "title": "Кога образованието ще остави реториката от 19-и век"}
{"url": "https://www.dnevnik.bg/detski_dnevnik/2019/05/29/3913139_iagodova_limonada/", "text": "Автор на рецептите е Станка Стоянова - социален предприемач и кулинарен блогър. Тя е част от Управителния съвет на фондацията \"За храната\", която си поставя за цел да намери обществена подкрепа за създаването на навици за здравословно, пълноценно и природосъобразно хранене на децата във всички възрасти (още за фондацията прочетете  тук ). \"Детски Дневник\" публикува  рецептата от блога й Know how to cook.   Домашната лимонада е идеалната разхлаждаща и освежаваща лятна напитка. Бърза и лесна за приготвяне с достъпни продукти. Може да се приготви с плодове според сезона. 200 гр. ягоди", "date": "2019.06.01", "title": "Ягодова лимонада"}
{"url": "https://www.dnevnik.bg/sport/2019/06/01/3914532_voleibolistite_pobediha_kanada_v_debjuta_na_silvano/", "text": "Националният отбор на България по волейбол започна с победа участието си в Лигата на нациите, след като надви Канада. В повторния  дебют на Силвано Пранди  тимът се наложи с 3:1 (25:20, 26:24, 19:25, 25:17). Срещата беше първа от група 2 на турнира и се игра в аржентинския град Мендоса. Със стабилна игра българите успяха да вземат първите два сета без да имат сериозни колебания. Селекционерът даде шанс на играчи, които преди това по-рядко попадаха в състава и титуляри излязоха Алекс Грозданов и либерото Мартин Иванов. Георги Сеганов беше разпределител за сметка на Георги Братоев. Канада спечели третия сет, когато игра по-съсредоточено и най-вече с добри изяви на основния си играч Виграс. В четвъртата част играта на България потръгна отново, когато работеше и блокадата. Най-резултатен в мача беше Николай Учиков, който отбеляза 27 точки. Тодор Скримов добави 10, а Грозданов – девет. За Канада Шарън Върнън-Еванс реализира 22 точки, а Греъм Виграс се отчете с 13. В другия мач от групата Аржентина се наложи над Португалия с 3:0. Втората среща на България е именно срещу домакините в турнира и ще бъде от 3.10 часа в събота срещу неделя. \"Няма как да не съм доволен, че започнахме с победа участието си в лигата. Спечелихме срещу един много добър отбор и това ме прави щастлив\", каза Пранди и добави, че е наясно с допуснатите грешки. \"В подобни срещи е победител този, който направи по-малко грешки. Видяха се хубави неща, но имаме и много за подобряване. Надявам се в следващите мачове това да се случи и да бъдем по-убедителни\".", "date": "2019.06.01", "title": "Волейболистите победиха Канада в дебюта на Силвано Пранди"}
{"url": "https://www.dnevnik.bg/detski_dnevnik/2019/06/01/3914379_unicef_zapochva_kampaniia_mesec_na_roditelite/", "text": "УНИЦЕФ организира първия по рода си \"Месец на родителите\" от 1 юни, който освен ден на детето в България е и Световен ден на родителите, съобщава пресцентърът на агенцията на ООН за децата. В България лице на кампанията е актрисата Елена Петрова. През периода на кампанията ще бъдат разпространи множество материали в подкрепа на родителите – видеа със съвети на специалисти по ранна грижа; истории на родители, разказващи за радостите, но и за предизвикателствата, пред които се изправят. В тях са включени и послания на известни личности, които се застъпват за нуждата от подкрепа към родителите – от по-добри политики на правителствата, ориентирани към семейството, през необходимостта работодателите да осигурят по-гъвкаво работно време за родителите на малки деца до изграждането на цялостна обществена подкрепа и солидарност към родителите като най-значимите възрастни в живота на детето. Глобалният посланик на добра воля на УНИЦЕФ футболистът  Дейвид Бекъм, който е баща на 4 деца, акцентира върху факта, че за все повече родители е трудно да балансират между професията си и грижата за децата. А именно тя е най-важната основа за пълноценното развитие на всяко дете. Посланието на УНИЦЕФ е, че семейството е най-добрата среда за израстване и отглеждане на всяко дете, а подкрепата за децата задължително минава и през подкрепа на неговите родители. В България се поставя фокус и върху усилията и трудностите на родителите на деца с увреждания, които се борят да предоставят справедлив шанс за развитие на децата си. Организацията има за цел да осъществи диалог с институциите, неправителствените организации, медиите, бизнеса за прилагането на политики и цялостна подкрепа към семействата. Целта е да се изградят позитивни нагласи, солидарност и емпатия, включително към по-уязвимите деца и родители, отбелязват организаторите на кампанията.", "date": "2019.06.01", "title": "УНИЦЕФ започва кампания \"Месец на родителите\""}
{"url": "https://www.dnevnik.bg/zdrave/2019/06/01/3912906_ako_imate_lichen_lekar_-_chestito_smeni_ne_sa_osobeno/", "text": "Имате ли личен лекар? Харесвате ли го, доволни ли сте? Ако отговорът на тези въпроси е \"Не\" или имате друга причина да искате да смените общопрактикуващия си лекар, може би сега е моментът да го направите, тъй като от днес до края на месеца е срокът за промяната. От друга страна, ако поне имате личен лекар, независимо дали сте удовлетворен, независимо че чакате на опашки, че според вас не получавате очакваното внимание и грижи, направления... то най-добре е да забравите за този срок и възможността за промяна. Защото липсата на лични лекари става все по-осезаема, много от действащите медици са свръхнатоварени и отказват да приемат нови пациенти, много са в предпенсионна и пенсионна възраст. Вече зачестиха и случаите на хора, решили да посетят личния си лекар и установили с изненада, че той е прекратил практиката си (пенсионирал се, заминал в чужбина или просто решил да не работи повече), оставяйки над 1000 пациенти без медицинска грижа. А последващите опити да намерят нов лекар често са съпроводени от немалко спънки, откази. В навечерието на поредната възможност за смяна на личните лекари, \"Дневник\" се опита да обощи освновните проблеми около дейността на общопрактикуващите лекари и доколко те ще се задълбочат в бъдеще. Колко лекари има, колко липсват? Общият брой на общопрактикуващите лекари по данни на Националната статистика от 2017 г. е около 4500. На  сайта на НСИ  има и карта, в която всеки може да провери в неговия район колко лекари има. Или е имало към 2017 г. За София данните показват 811 лекари, но според сметките на столичното сдружение на личните лекари те вече са под 800. Така, ако се вземат предвид данните пак на НСИ за 2017 г., според които в София живеят около 1.3 млн. души, тогава на един лекар са се падали по около 1500 пациенти, което е далеч под законовия лимит от 2500 човека на един общопрактикуващ лекар. Неофициални сметки обаче сочат, че в столицата вече има далеч повече жители, а всеки месец идват и нови от провинцията. В същото време пък лекарите намаляват. България е сред страните с най-нисък дял на общопрактикуващи лекари на 100 000 жители сред страните в ЕС, показаха наскоро и анализи на Евростат отново на база на последните налични данни - за 2017 г. На 100 хиляди българи се падат 64 общопрактикуващи лекари, като след нас по този показател е само Гърция - там се падат 42-ма лекари на 100 000 жители. Най-висок дял общопрактикуващи лекари на 100 хиляди души в България има в областите Плевен - 89, Видин - 86, Монтана - 82, Добрич – 76. Най-ниска е осигуреността с в областите Кърджали - 40 на 100 хиляди, Разград - 47, и Търговище - 50 на 100 хиляди. Колко ще липсват? Това е картината към края на 2017 г. Според националното сдружение на общопрактикуващите лекари тя вече е по-лоша, а тепърва и ще се влошава. Но конкретно колко лекари в момента липсват и къде те нямат информация. Наскоро изпратили множество въпроси до здравното министерство за това колко реално са работещите лични лекари, колко са натоварени средно, на каква средна възраст са и много други, за да могат да направят подробен анализ и да дадат евентуално решения. За момента отговор нямат. От сдружението обаче казват, че по техни изчисления и наблюдения средната възраст на общопрактикуващите лекари в България е 58-60 години. Или малко преди пенсия. Така дори в момента да няма силно осизаем недостиг, в следващите и то близки 3-5 години се очаква проблемите да станат още по-сериозни, посочват от организацията. Защото лекарите пред пенсия вече не записват нови пациенти. А и нямат достатъчно сили да поемат повече от 1500 човека, например. Има и немалко работещи медици вече в пенсионна възраст, които също не поемат нови хора, отбелязаха експертите. Така от общия брой лични лекари не остават много, които не са на лимита си от 2500 пациенти, и такива, които са склонни да запишат нови, тъй като това ще ги натовари твърде много, а и скоро може да излязат в пенсия. А младите лекари? \"Достатъчен интерес към специалността обща медицина все още няма. Млади хора вече специализират, но не са много. Има още много какво да се желае и по отношение на самото провеждане на специализациите, и към условията за работа, и правилата, за да дойдат повече колеги. Истината е, че сред нас доста хора са вече над средната възраст, вървят към преклонна\", каза наскоро доц. Любомир Киров  дългогодишен председател на Националното сдружение на общопрактикуващите лекари и преподавател по обща медицина в Медицинския факултет към Софийския университет. По думите му, ако не се създадат по-добри условия за специализации на младите, след две-три десетилетия, че дори и по-рано няма да има общопрактикуващи лекари. Кои са основните проблеми, които гилдията вижда пред това младите лекари да избират общата медицина? Твърде много бумащина, писане и административна работа, а не толкова медицински дейности. Превръщането на личния лекар в администратор, който основно раздава направления, рецепти и после с часове нанася данни в различни видове досиета и отчети - до здравната каса, до здравните инспекции и т.н. В същото време общопрактикуващите лекари нямат право да извършват множество манипулации, които не са особено сложни и трудни, за които биха могли да взимат допълнително средства от касата, а и да бъдат стимулирани да развиват знанията и способностите си на медици, посочват лекарите. \"Това е резултат от буйния административен, доста трънлив храсталак, в който сме оплетени. Когато се срещнем и си говорим или пък общуваме в нашите затворени форуми, по-често обсъждаме и се ядосваме точно за такива неща. За такива административни трънаци, които нямат абсолютно нищо общо с изкуството и науката \"медицина\" и с това каква медицинска дейност като качество предоставяме. Ние говорим за софтуерни програми, за отчитане, за касови апарати, за всякакви дивотии, които ни пречат и ни смущават работата\", каза наскоро доц. Киров. \"Защо намаляваме? Причините са различни, казвал съм го многократно. Намаляваме, първо, защото не е достатъчно атрактивна финансово нашата работа, второ, не е атрактивна като кариерно развитие и като условия на работа – да ти е спокойно, да ти е удобно и да има някакво развитие. Т. е. да се правят повече и различни неща. Да имаш свобода на диагностика и на лечение. Ние сме една от малкото страни в Европа, в които общопрактикуващите лекари имат жестоки рестрикции при назначаването на различни изследвания на своите пациенти – лабораторни, образни. Всички знаят, че ние не можем да назначаваме скенер. Друго, защо не се въведе, говорим го отдавна и сме го обсъждали с колеги, ехографското изследване. Поне това, което е на коремни органи да може да се прави от общопрактикуващи лекари, разбира се, от тези, които са се обучили. И това да им се заплаща от касата. Ще бъде ефективно и изключително полезно и за пациентите. Рестриктивни са правилата и при назначаване на лечение на пациентите, които е крайно време да бъдат разчупени. Има и други такива неща. Ето всичко това също би привлякло млади хора. Така че има какво да се направи\", описа ситуацията той. Досега и специализацията по обща медицина не даваше възможност специализантите да получават заплащане за дейността си по време на обучението, за разлика от повечето други специалности. Така те хем работеха, хем трябваше да плащат за това. Преди няколко месеца здравното министерство пусна промени, с които специализацията по обща медицина ще е по общия ред - въз основа на срочен трудов договор на длъжност за специализант. Така и учещите за лични лекари ще могат да получават доходи по време на обучението си. Държавата ще отпуска и малко повече субсидии за базите за обучение на лични лекари. Министерството обоснова промените именно с необходимостта да се засили интересът към специализиране по обща медицина, отчете недостиг на този вид специалисти и неблагоприятни условия до момента. В гилдията обаче смятат, че това е малка и недостатъчна крачка. И отново посочиха, че ако не се стигне до по-добро и пълно финансиране на труда, повече медицина и по-малко бумащина, младите отново няма да изберат тази специалност. Финансирането \"През 2000 г. в София имаше над 1000 лични лекари. В момента сме вече под 800. От 70% до 80% от прегледите в страната минават през личните лекари. Всяка година те правят по 30-35 млн. прегледа. Въпреки това бюджетът е неостойностен. Ние получихме най-малкото увеличение в размер на 5,2%\", каза наскоро и д-р Георги Миндов от столичното дружество на общопрактикуващите лекари. Колко точно взима един личен лекар не може да се каже. Това зависи от това колко пациенти е записал, но също и от това дали има повече деца, бременните, хората в увреждания, пенсионери, които не плащат изобщо потребителска такса или плащат само един лев, както е при пенсионерите. За един записан пациент под 18 години държавата превежда на лекарите месечно по 1.50 лв., но те не дължат такси. За възрастните касата дава по 1.15 лв., но те плащат и потребителска такста от 2.90 лв., срещу което трябва да получат касова бележка и съответно да се платят данъци и др. За един пенсионер личните лекари получават пък по 1.58 лв., те дават допълнително и един лев за прегледа, а държавата би трябвало да превежда остатъка, но парите често се бавят. Така, ако лекарят има повече деца и болни пенсионери, може да работи цял ден непрекъснато, а накрая на деня да си отиде с доста малко средства, коментират лекарите. В националното сдружение пък изчисляват, че един млад, прохождащ лекар с около 300-500 пациенти трудно може да си позволи да поддържа самостоятелна нова практика - да плаща консумативи, помещения и др. Но защо, след като повечето пациенти носят и повече пари на личните лекари, те отказват да записват още и още? Според правилата един личен лекар може да поеме само 2500 пациенти, трябва да има и сестра, която му помага. За да обслужва хората в 24-часов режим, той често плаща и на дежурни центрове, които поемат пациентите нощем или когато лекарят отсъства. Ако надвиши лимита от 2500 човека, лекарят трябва да наеме още един специалист, с когото да делят ангажиментите. Дори десетина човека отгоре означават още една заплата, повече разходи, евентуално нужда от още помещения, още бумащина. Затова и повечето лекари спират да записват, коментират от сдружението на общопрактикуващите лекари. А пенсионерите и лекарите в предпенсионна възраст спирали и доста под бройката от 2500, защото преценявали силите и възможностите си, допълват още веднъж от организацията. Така грубите сметки показват, че действително навлизането на нови лекари в тази сфера е ключово и то трябва да се случи максимално бързо. От заповед на здравния министър от ноември миналата година за местата за лекари специализанти, чиято такса ще бъде поета от държавата, най-много са бройките за специализация по обща медицина – 50. Дали това ще е достатъчно, дали промените, с които и специализантите за лични лекари ще могат да получават пари по трудов договор по време на обучението си... и дали без намаляване на административните дейности, без даване на повече перспективи за медицинска дейност останалите мерки ще дадат резултат и ще привлекат младите, предстои да се разбере. А дотогава - ако имате личен лекар, честито.", "date": "2019.06.01", "title": "Ако имате личен лекар - честито. Смени не са особено възможни"}
{"url": "https://www.dnevnik.bg/evropa/2019/06/01/3912868_izgriavashti_zvezdi_i_veterani_evrodeputatite_koito_si/", "text": "Внучка на диктатор, спорен привърженик на Брекзит и млад \"пират\" - сред досегашните евродепутати имаше някои запомнящи се личности. А новите може да са също толкова колоритни. Победителите на изборите ще заемат постове в Европейския парламент в следващите пет години. Като евродепутати те ще имат властта да одобряват, изменят или отхвърлят европейско законодателство, което значи, че гласовете им ще оказват влияние върху всичко – от миграция до околна среда. Би Би Си представя някои от политиците, които да се следят внимателно. Силвио Берлускони – спорният италиански ветеран Осемдесет и две годишният Берлускони, който три пъти е бил италиански премиер, реши да се върне в Брюксел, където бе евродепутат между 1999 и 2001 г. Той се оттегли от премиерския пост през 2011 г. отчасти заради участието си в т.нар. бунга-бунга сексскандали. Сегашното бе първото му участие в избори, след като бе признат за виновен за данъчни измами през 2013 г. В реч пред членове на неговата дясноцентристка партия \"Напред, Италия\" през март каза, че иска \"една много по-обединена Европа, една Европа с единна външна политика, с единна политика за отбрана\". Посочи, че обединявайки въоръжените си сили, Европа може да стане \"световна военна сила\". Жордан Бардела – младият победител на френските крайнодесни Двайсет и три годишният Бардела е смятан за изгряващата звезда на крайната десница във Франция. Водач на листата на антиимигрантската партия Национален сбор на Марин льо Пен, той е част от усилията за смекчаване на имиджа й и привличане на млади избиратели. Присъедини се към Национален фронт на Льо Пен на 16 години и поведе младежкото й крило. Възходът му продължи, когато партията смени името си на Национален сбор след поражението на Льо Пен на изборите през 2017 г. Казва, че целта на партията му е да защити хората от глобализацията. Ориол Жункерас – каталунският сепаратист в затвора Може и да е зад решетките, но това не спря Жункерас да участва в европейските избори. Той е водещият кандидат на групата Европейски свободен алианс, която казва, че иска \"да изгради Европа на всички народи\". Обвинен е в бунт, подбудителство към размирици и злоупотреба с държавни средства заради ролята си в каталунския опит за отделяне от Испания през 2017 г. В манифеста на Европейски свободен алианс се защитават самоопределението и езиковото многообразие и се обвиняват \"централизираните държави\" в експлоатация на \"някои региони, народи и бездържавни нации\". Натали Лоазо – дипломатът на Макрон Опитният политик поддържаше центристка проевропейска платформа, но срещна проблеми в предизборната си кампания  заради предишни връзки с крайната десница . Лоазо бе ръководител на елитната Националната школа за администрация (ENA), специализирана в подбора и обучението на лидери, преди да се присъедини към правителството на френския президент Еманюел Макрон. Тя подаде оставка като министър по европейските въпроси, за да поведе листата на \"Република, напред\", наречена \"Възраждане\". Открит критик на Брекзит, миналия месец предизвика полемика, след като се разкри, че е водила кампания за крайнодесен студентски съюз през 1984. Роберт Бедрон – прогресивният поляк Четиридeсет и две годишният  Бедрон  стана първият открито хомосексуален полски депутат през 2011 г. Бившият кмет на град Слупск ръководи проевропейската партия \"Пролет\", която води кампания за подобрение на правата на жените, увеличение на заплатите и преминаване към възобновяеми енергийни източници. Настоява за  пълно разделяне на църквата и държавата  и по-широк достъп до аборт. Бе критикуван, че отказа да се обедини с  полската опозиционна Европейска коалиция , водена от центристката Гражданска платформа. Според критиците неговата позиция е попречила на усилията за противопоставяне на евроскептичната управляваща партия \"Право и справедливост\", която спечели изборите. Тиери Боде – изгряваща звезда на холандския популизъм Новакът нахлу с трясък в холандската политика с откровените си възгледи за национализма, расите и половете.  Боде, на 36 години , настоява за политики в стила \"Холандия на първо място\" с неговата партия, наречена \"Форум за демокрация\". Иска Холандия да напусне ЕС и обвинява имиграцията за, по думите му, упадъка на традиционните ценности. Оприличи председателя на Европейската комисия Жан-Клод Юнкер на Хитлер и Наполеон заради негативното им отношение към Русия. Катарина Барли – германката срещу социалните медии Германският правосъден министър казва, че иска Европа да се обедини и да стане по-силна и говори за по-строги регулации за технологичните компании. Барли, на 49 години, бе водещият кандидат на лявоцентристката Социалдемократическа партия. Тя е опитен политик с германско и британско гражданство. Използва предизборната кампания, за да говори за поверителността на данните, призовавайки технологичните гиганти като \"Фейсбук\" и \"Амазон\" да направят повече или в противен случай да бъдат глобявани. Ска Келер: в битка срещу корпорациите Тя бе първият \"водещ кандидат\" на евроизборите през 2014 г. и сега прави втори опит за председателския пост в еврокомисията. Келер, на 37 години, е евродепутат от 2009. Магистър по ислямски науки, тюркология и еврейски науки. От дълго време води кампания срещу корупцията в ЕС и насърчава политики, които защитават околната среда. Петър Лундгрен – шведският националист Водещият кандидат на националистката партия Шведски демократи бе замесен в скандал със сексуален тормоз по време на кампанията. Той е бивш шофьор на камион и е евродепутат от 2014 г. Неговата партия бе най-критичната към ЕС по време на шведските избори, но в момента призовава за реформи, а не за напускане на блока. Защитава антиимигрантски политики. Шведски прокурори започнаха разследване по твърдения, че Лундгрен е тормозил сексуално своя колежка от партията. Той призна за непристойно поведение, отдавайки го на употребата на алкохол, но се твърди, че не е бил наказан от партията си. Жорди Буксаде – испанският адвокат със спорно минало Каталунският адвокат, на 44 години, казва, че иска да предизвика смут в Брюксел, но няма толкова голямо желание да обсъжда връзките си в миналото с фашизма. Крайнодясната партия \"Вокс\", на която бе водещ кандидат, е против каталунската независимост и защитава испанския национализъм. Наскоро тя изживя възход на подкрепата си в Испания. През 90-те години той два пъти бе кандидат на \"Испанска фаланга\" - националистка група, основана през 30-те години, повлияна от италианския фашизъм. В интервю за \"Политико\" той каза, че е преминал през \"интелектуална еволюция\" оттогава.", "date": "2019.06.01", "title": "Изгряващи звезди и ветерани: евродепутатите, които си заслужава да се следят"}
{"url": "https://www.dnevnik.bg/sviat/2019/06/01/3914247_avtorka_na_falshivi_novini_ako_horata_sa_tolkova_tupi/", "text": "Осем фалшиви новини на ден за по 3 евро всяка - толкова е струвал трудът на една от жените, пишещи фалшиви новини, насочени към американците. Би Би Си разказва историята на \"Тамара\" - македонка, работила в един от  центровете за дезинформация , която не иска да разкрива идентичността си.  Денят ѝ минавал като на всеки други служител в офис – имейл от шефа, линк към таблица със задачи. В него – осем истории, публикувани от  крайнодесни сайтове в САЩ , които трябва да се пренапишат в рамките на деня, така че да не си личи, че идват от един и същ източник. Писаните от нея текстове са били основани на истински случки, но разказани, преувеличени и изкривени така, че да разпалят гняв и страх у читателите. \" Пропагандата  и промиването на мозъци бяха в начина, по който разказвахме\", казва Тамара.  \"Докато пишех тези истории, през цялото време си мислех \"Божичко, кой би повярвал на такава глупост? Колко необразован, колко нискоинтелигентен трябва да си дори за да ги четеш?\", казва тя. \"Те и се четат трудно. Дълги са, около 1000 думи, и в цялата статия има само две изречения, които са новината. След това всичко е само обиди. Трудно се чете. Не е приятно\". Двата сайта, за които Тамара е работила, са имали повече от 2 млн. последователи във \"Фейсбук\". Плащали са ѝ по 3 евро на пост, тоест около 24 евро на ден. Не е много, но е тройно повече от заплатата, която би изкарала с друга работа на същото място. \"Тамара\" спира да работи там, след като през декември 2017 г. \"Фейсбук\" закрива страниците на работодателя ѝ. Няколко месеца по-късно той се обажда с нова оферта, но жената отказва. \"Тамара\" се определя като либерална. Политическите ѝ възгледи противоречат на текстовете, които е разпространявала. \"Обикновено ги съкращавах и пропусках частите, които не исках да пиша. Или добавях по нещичко, което бих искала да бъде там\", казва тя. \"Например ако през цялото време се пишеше  против мюсюлманите , това ме вбесяваше така, че махах всичките глупости и накрая на текста пишех нещо хубаво, което шефът не би забелязал, защото не изчита всичко. Това облекчаваше болката ми.\" За пример тя дава как в някои статии е добавяла \"В крайна сметка всички са равни\". Писането на текстове, изпълнени с уплах и омраза, не е променило мнението ѝ, но е засегнало нещо друго у нея. \"Започнах да чувствам страха, който те се опитваха да насадят у американците. Докато пишех, страх имаше в текстовете, имаше и в мен. Спря, когато го осъзнах.\" На въпрос как се е справяла с това тя казва: \"Опитвах се да дистанцирам себе си и убежденията си от това, което пишех. Опитвах се да стоя извън него. Гледах на това като на просто писане на думи, опитвах се да не мисля за него като за писане на пропаганда. Смятах, че ако хората са достатъчно тъпи да вярват на тези истории, може би си го заслужават. Ако мислят това за истина, може би си го заслужават като наказание.\"", "date": "2019.06.01", "title": "Авторка на фалшиви новини: Ако хората са толкова тъпи, че да вярват, значи ги заслужават"}
{"url": "https://www.dnevnik.bg/razvlechenie/2019/06/01/3914347_otnovo_se_zadava_festivalut_na_ulichnata_hrana/", "text": "За трети път \"Бакхус\" кани ценителите на вкусната храна на уличен фест идния уикенд. През целия уикенд на 8 и 9 юни от 10 до 22 ч. между ул. \"Цар Симеон\" и ул. \"Св. св. Кирил и Методий\" \"Бакхус\" ще превърне локацията в мечта за всеки ценител на добрата храна, напитки и продукти. В дните на фестивала реновираната част на \"Женския пазар\" ще бъде разделена на зони, в които гостите ще могат да опитат висококачествени продукти: разнообразни храни, приготвени на място от едни от най-добрите в момента ресторанти, занаятчийски вина, крафт бири, коктейли, сладкиши, джелато, специално кафе, селекция от продукти на български производители и фермери и още. За децата ще има специален кът с надуваем замък, новата джаз банда SoulBmoll ще свири на живо през първата половина и на двата фестивални дни, а клуб \"Терминал 1\" ще се погрижи за три DJ къта през останалата част от деня. Мотивацията на организаторите да организират StrEAT Fest идва от посещението на различни пазари в повечето западноевропейски градове, където всеки уикенд пазарът се превръща в празник - изобилие от продукти, весели търговци, прясно приготвена храна, различни напитки и приповдигната атмосфера. Ключова част от фестивала ще бъдат двете зони с 16 избрани ресторанта, които ще адаптират менюто си за \"улицата\" и ще предложат на посетителите типични ястия от различни национални кухни: тайландска (Royal Thai), японска (Hamachi-ni), френска (L'Instant Boutique & Catering), италианска (IL Teatro и прясна паста \"Паризи\") модерна българска кухня (ресторант \"Кармаре\"), турска (Turquoise), виетнамска (Lili Pham), мексиканска (Такотека), азиатска \"Кото Chef’s Room\" и още аЕstivum Zornitza Family Estate, Samokovi хотел \"Рила-Боровец\", \"Q-fteteria\", hummusbar, Ribs Brothers и \"Томеко\". Какво ще предлагат и повече за ресторантите може да прочетете  тук . За любителите на виното в зона \"Напитки\" ще може да се дегустират и купят вината на Асоциацията на независимите лозаро-винари от специален вино бар на списание DiVino. Също в зоната ще може да се открият щандове на Seewines, коктейл бар \"Кото\", Ouzo 12, китайска ракия \"Маутай\", крафт бири - \"Витошко лале\", Hills, Crafter, Bononia Estate, \"Житецки хъс\", сиропен бар нa Harmonica и чил зона на Stolichno на терасата. В \"Сладко&Солено\" ще има хляб с квас, сандвичи и сладкиши на \"Братя Хлебари\", палачинки с хайвер на Whole Caviar, веган предложения на Salted Cafe, джелато на Gelato&Latte, тайландски сладоледи на плоча I Scream, вкусните сладоледи на Gelateria Naturale, сладки изкушения на сладкарница Adella Cacke O’Clock, изненади с новия ягодов Baileys, гурмански деликатеси от магазин Le Petit Quche и лятната каравана на Somersby, които обещават динени развлечения. В Зона \"Производители\" ще бъдат представени изложители с висококачествени сезонни, месни и опаковани продукти. Сред участниците са Meat Me, RoStar, 11 Meats, лютиви сосове Chilli Hills, тахани Valnuts, Delishu, Konopp Haus, Spizing и други (streatfest.bg). Водните барове на събитието ще бъдат представени от партньорите на \"Бакхус\" - Acqua Panna & S. Pellegrino, в двата края на фестивала. В частта с \"Фермерите\" посетителите на феста ще могат да се запознаят с единствената киви ферма в България – kiwi.bg, продуктите на \"Ярловска ферма\", \"Харман\", \"Ферма ЕА\", натурален пчелен мед на \"Курдов\", темпе и тофу, приготвено на място от новата фирма Indonesian Tempe & Tofu, и атрактивния щанд с танцуващи мелници на билкови подправки Kotanyi. За лятна разхлада ще има обособена бар зона с джин бар, разнообразни предложения от Tankerey&Gordon’s и коктейли от Bulleit, предлагани на караваната Travel Coctails. Специално кафе за освежаване от Chucky’s и Dabov ще може да се опита в двата края на феста. Събитието ще има 5 входа за бърз и лесен достъп от всички страни на фестивала. Входът за 1 човек е 5 лв., като може да купите билети онлайн на ", "date": "2019.06.01", "title": "Отново се задава фестивалът на уличната храна"}
{"url": "https://www.dnevnik.bg/sport/2019/06/01/3914535_grigor_dimitrov_shte_tursi_nov_petsetov_uspeh_v/", "text": "Григор Димитров и Стан Вавринка ще доиграят мача си от третия кръг в \"Ролан Гарос\" днес следобед. Двубоят между най-добрия български тенисист и шампиона от 2015 г.  беше прекратен в петък  заради късния час в Париж и залеза на слънцето. Димитров и Вавринка успяха да изиграят два сета, след които швейцарецът води с два тайбрека 7:6 (5), 7:6 (4). Срещатаще се доиграе на корт №1, където беше преместена в петък. Организаторите съобщават, че тя ще започне най-рано в 13 часа българско време. Преди Димитров и Вавринка на корта ще имач от турнира на двойки при дамите. Ако иска да запише рекордно класиране в турнира Димитров ще трябва да мине през нов петсетов мач. В първите си две срещи на \"Ролан Гарос\" 2019 българинът стигна до максималния формат срещу Янко Типсаревич (6:3, 6:0, 3:6, 6:7 (4), 6:4) и Марин Чилич (6:7 (3), 6:4, 4:6, 7:6 (2), 6:3). В кариерата си Димитров никога не е преодолявал третия кръг в Париж. В петък в двата изиграни сета Вавринка реализира общо 13 аса, срещу само един за Димитров. Двойните грешки на двамата бяха по три, но предимствотона Вавринка дойде от по-големия брой уинъри – 37 срещу 20. Шампионът от 2015 г. обаче допусна и много непредизвикани грешки – 36 срещу 19 за Димитров. Българинът и Вавринка играят за девети път помежду си, като до момента имат по четири победи. Димитров обаче никога не е побеждавал в мач от Големия шлем, като загуби срещите си с Вавринка на Australian Open (2011), \"Уимбълдън\" (2018) и US Open (2018).", "date": "2019.06.01", "title": "Григор Димитров ще търси нов петсетов успех в доиграването с Вавринка"}
{"url": "https://www.dnevnik.bg/sport/2019/06/01/3914549_istoriiata_na_balkanskiia_triumf_v_evropeiskiia_kluben/", "text": "Докато  футболистите на \"Ливърпул\" и \"Тотнъм\" излизат на \"Уанда метрополитано\"  тази вечер, минавайки покрай най-престижния европейски клубен трофей, може би ще си спомнят как стигнаха толкова близо до него. С два невиждани обрата играчите на Юрген Клоп и Маурисио Почетино се озоваха на крачка от дълго чакан триумф. Финалът в Мадрид ще сложи край на един колкото необичаен, толкова и вълнуващ сезон. На фона на всички сензационни развръзки в тазгодишната Шампионска лига обаче една черта на състезанието остава непроменена – за титлата ще спорят отбори от водещите първенства. Все по-далеч остава времето, в което тази титла беше вдигната, за пръв и вероятно последен път, от балкански шампион. През 1991 \"Цървена звезда\" завърши приказен поход към Бари с исторически успех по време на война. Докато разпадането на Югославия едва започваше, червено-белите изкачиха връх, който днес изглежда немислим за клуб от Източна Европа. Как Люпко Петрович изведе отбора си до европейския трон? Чуйте историята на легендарния отбор на \"Цървена звезда\" в шестия епизод на  аудио подкаста \"Виктория\"  (можете да се абонирате в  SoundCloud ,  Apple Podcasts  и  Spotify ). Преди време Георгиев \"изпита\" българските спортни медии, като се представи за футболист на \"Нюкасъл\". Как и защо го направи -  четете тук .", "date": "2019.06.01", "title": "Историята на балканския триумф в европейския клубен футбол"}
{"url": "https://www.dnevnik.bg/bulgaria/2019/06/01/3914608_maiki_na_deca_s_uvrejdaniia_shestvaha_za_spravedlivost/", "text": "С искане за справедливост и отглеждане на децата с увреждания в семейна среда майките от \"Системата ни убива\" организираха поредния протест пред Министерския съвет. Той ще е съпътстван с шествие, съобщи БНР. Майките от \"Системата ни убива\" не изключват възстановяване на палатковия лагер зад парламента. Това се разбра по време на шествието им от Министерския съвет към Народното събрание. На 1 юни те поискаха съдът да не отнема неправомерно деца от родителите им, както и еднакви месечни помощи за деца, отглеждани от роднини и от приемни семейства. Родителите поискаха от парламента да се направят нужните законодателни промени, които този път не се отнасят до пари, а единствено до нормативни текстове. \"Абсолютно сме готови на всякакви мерки, но в момента има диалог с управляващите. На този етап от миналата седмица са готови да приемат нашите искания, за момента не планираме, но ако нещата не станат така, както ние искаме, ще опънем палатките, да.\", коментира една от майките пред радиото. След като шестваха до Народното събрание, родителите и техните деца отидоха зад сградата, на мястото, където бе опъната протестната палатка преди около година, сега обаче количката със скелет, който изобразяваше смъртта, я няма. Защото сред родителите има надежда гласът им да бъде чут и защото е първи юни и децата имат празник. Пред БНР Евелина Казанджиева от \"Системата ни убива\" обясни, че в много от случаите, когато дете е отнето неправомерно, след това съдът го връща в семейството, но то е преживяло ужаса да живее на различни места. \"Взимат ги, преживяват целият ужас на паника, на неизвестност, не могат да разберат какво им се случва и след това съдът ги връща. За мен лично, недопустима грешка, когато се касае за дете\". От \"Системата ни убива\" искат и равни месечни помощи за деца, които се отглеждат от свои роднини, най-често баба и дядо, както и от приемни семейства. В момента помощта за роднини е около 200 лв., а за приемни семейства - 300 лв. Шествието се отправи към Народното събрание без да има проблеми с движението по булевард \"Цар Освободител\". Събрали са се няколко десетки души, повечето, от които от \"Системата ни убива\", майките с техните деца, но има и граждани, които са дошли да ги подкрепят. Те видяха както черните знамена, така и чуха стихотворения от децата, които бяха подготвили, основно за майката. Децата чуха и пожеланието от Сиси, която е била отнемана от своето семейство, а то беше, всички на първи юни да бъдат с хората, които обичат.", "date": "2019.06.01", "title": "Майки на деца с увреждания шестваха за справедливост"}
{"url": "https://www.dnevnik.bg/bulgaria/2019/06/01/3914612_radan_kunev_imame_probiv_v_pokolenieto_koeto_ne_pomni/", "text": "Имаме малък, но много важен пробив – израснаха поколения млади хора, за които автентично синьо и автентично червено не значат нищо. Те не помнят онези времена, в които имаше сини и червени\". Това заяви избраният за евродепутат от \"Демократична България\" Радан Кънев в ефира на Дарик радио. Той е убеден, че тези млади хора имат ясен политически интерес, развиват се в пазарна среда, искат тя да е по-чиста, по-честна и по-коректна. Искат българското училище и българското образование да са в 21 век. \"Това поколение иска да живее в европейски градове, а не в прашна кочина, в която улиците след ремонт изглеждат по-зле от преди. По-далеч са от БСП и като интереси, и като манталитет. Ние успяхме да осъществим малък пробив в това поколение\", отчете Кънев. Той отбеляза, че \"Зелено Движение\" и \"Да, България\" са успели да привлекат гласове от това поколение, а в същото време Мария Спирова събра над 4500 гласа без да похарчи нито един лев за кампания. \"Мария Спирова представлява един по-различен поглед към политиката. Без тези гласове не влизахме. Хиляди привърженици на СДС отказаха да гласуват за листата на ГЕРБ и гласуваха за нас. Хиляди симпатизанти на България на гражданите прецениха, че \"Демократична България\" е най-близо до техните възгледи\", коментира изборните резултати Радан Кънев. Той каза, че голяма част от тези избиратели не са ядро, а са хора, направили жест. И няма никаква гаранция, че на следващите избори ще направят същото. \"Ако този политически успех не бъде инвестиран в надграждане на подкрепата, ще остане единичен. Идват най-важните избори – когато всеки глас има огромно значение, а ние не използваме корпоративен вот. Хората трябва да гласуват свободно за идеи и личности и за нас този вот е изключително труден\", каза Кънев по повод предстоящите местни избори. \"Ние не можем да не отчетем успех сега, но ако помислим, че това е успех, ако се възгордеем и седнем като квачки на него, той няма да се излюпи, той ще се окаже запъртък\", добави Радан Кънев. Той смята, че изборните резултати от сегашния вот показват ясно, че предсрочните парламентарни избори са изцяло решение на Бойко Борисов. \"Всички са му в ръката, може да сглобява много варианти. Част от БСП също му е на разположение, той ще реши кога ще има избори. Според мен той ще втвърди линията си и ще върви най-сетне към изкарване на пълен политически мандат\", прогнозира Кънев. По думите му, никой не иска да гласува за старото в политиката, а идеята, че хората не гласуват, защото чакат да дойде нова партия, е подвела мнозина. \"Доверието в институциите и политическата система е проблем на българското общество и не се решава от нови партии, които твърдят, че са в бяло и девствени\", смята Кънев. Според него оставката на Цветан Цветанов не е изненада, а естествен житейски факт, който е бил предизвестен от момента, в който Борисов е поел на ръчно управление кампанията и получил одобрението на симпатизантите. \"Със сигурност Борисов ако иска да надживее Цветанов в политиката, трябва не просто да разкара Цветанов, а изцяло да промени същността на партията и политическия си режим. Протестът на хората е срещу машината – сливането на партия, бизнес, медии и администрация в едно цяло\", коментира Кънев. По думите му, БСП е подобрила резултата си, а се е появил и феноменът \"Иванчева\". \"В София ГЕРБ са трагични. Протестът е налице и е срещу \"партията-държава\", която ГЕРБ изгради. Борисов може да покаже, че ще има свобода на бизнес, медии и т.н. което означава или да се махне и той, или да се опита да бъде Цецо и да понесе негативите на следващите избори\", коментира Кънев. Той заяви, че \"Демократична България\" ще работи за разграждане на тази \"отровна партия-държава\" и ще се борят за София на местните избори. Според него именно това сливане изпраща активните хора да живеят в чужбина, а след това да гласуват срещу машината в България от там. Радан Кънев е убеден, че управление на Европа без участието на ЕНП не е възможно. За солидно мнозинство, според него, е необходимо и зелените да бъдат част от този процес. Сближаването между християндемократи и зелени е с 10-годишна традиция, това няма да е нещо ново и е една посока, в която трябва да се мисли – на умерено стабилно развитие. \"Иска ми се ЕНП и АЛДЕ да сближат достатъчно позициите си и това да бъде основата, на която да се гради. За момента няма кандидати, които да са поставени на обсъждане за лидери на Европа. Позицията на Вебер е трудна. Голям проблем е, че в момента Европа няма естествен лидер\", коментира още Кънев.", "date": "2019.06.01", "title": "Радан Кънев: Имаме пробив в поколението, което не помни само сини и червени"}
{"url": "https://www.dnevnik.bg/sviat/2019/06/01/3914613_rusiia_nai-posle_pokaza_svoite_originali_na_pakt/", "text": "Малко преди 80-та годишнина от избухването на Втората световна война Русия най-после  публикува  фотокопие на своите екземпляри на Договора за ненападение между СССР и Германия от 23 август 1939 г., известен като Пакта \"Молотов-Рибентроп\", както и секретните протоколи към него. Броени дни след това - на 1 септември, избухва войната с нападението от Германия срещу Полша, а по-малко от месец след договора, на 17 септември 1939 г., от изток нахлува Червената армия. Независимата полска държава престава да съществува след обречена, но героична, съпротива. В секретните протоколи СССР и нацитска Германия ясно обозначават точно по коя линия насред Полша преминават техните сфери на интереси и приблизително по нея страната е поделена до нападението на Хитлер срещу СССР от лятото на 1941 г. \"Въпросът дали е от взаимен интерес евентуалното запазване на независимата полска държава и какви ще бъдат границите на тази държава може да бъде изяснен само в течение на последващото политическо развитие\", пише в единия от секретните протоколи. Малко преди това се очертават и границите на интереси във Финландия и трите палтийски републики, а в края - че в Югоизточна Европа Москва иска Бесарабия, а Германия заявява, че тази територия не я интересува. Документите са на руски и немски език и носят подписите на външните министри на двете страни - Вячеслав Молотов и Йоахим фон Рибентроп. Досега историците познаваха само германските оригинали. Текстовете бяха публикувани през 90-те години с позоваване на архива на външното министрество, след като десетилетия наред СССР отричаше изобщо за съществуването им. Сканираните оригинали бяха публикувани на 31 май на сайта на Фондация \"Историческа памет\" и са предоставени от Историко-документалния департамент на външното министерство на Русия. Сега от фондацията посочват, че фотокопията трябва да се цитират по изданието  . След съобщението отново се разгоряха спорове за това, че властите в Русия не само не облекчават достъпа до архивите, но и го правят още по-невъзможен. В началото на годината президентът Владимир Путин удължи до 2040 г. срока за секретност на стотици хиляди документи за Втората световна война и до 2050 г. за действията на НКВД. Това е все едно император Николай Втори да беше засекретил до 1911 г. архивите на Русия за войната срещу Наполеон от 1812 г., написа на 21 януари потребителят на \"Туитър\" с прякор \"Ехидные твиты\". По повод днешната публикация и по каква логика са показани точно тези документи живеещият в Израел Леонид Вахрамян посочва, че \"в архивите лежат не само отговори, но и въпросите към тях; няма свободен достъп - няма и въпроси\".", "date": "2019.06.01", "title": "Русия най-после показа своите оригинали на Пакта \"Молотов-Рибентроп\""}
{"url": "https://www.dnevnik.bg/sport/2019/06/01/3914618_bivsh_ispanski_nacional_e_zaginal_v_avtomobilna/", "text": "Бившият футболен национал на Испания Хосе Антонио Рейес е загинал в автомобилна катастрофа, съобщиха властите в страната. 35-годишният футболист за последно игра във втородивизионния \"Екстрамадура\". Рейес е юноша на \"Севиля\", като направи име в първия отбор на андалусийците между 2000 и 2004 г. След това премина в \"Арсенал\", където преминаха и едни от най-силните му години. В кариерата си Рейес игра още за \"Реал\" (Мадрид), \"Атлетико\" (Мадрид), \"Бенфика\", \"Еспаньол\" и отново в \"Севиля\". \"С огромно прискърбие можем да съобщим, че нашият обичан юноша Хосе Антонио Рейес е загинал в катастрофа. Почивай в мир\", написаха от \"Севиля\". За националния тим на Испания Рейес има 21 мача и четири гола.", "date": "2019.06.01", "title": "Бивш испански национал е загинал в автомобилна катастрофа"}
{"url": "https://www.dnevnik.bg/citat_na_deniia/2019/06/01/3914567_citat_na_denia_v_momenta_samo_sum_zakachil_shpaikovete/", "text": "В момента само съм закачил шпайковете на стената\". Това обяви в ефира на Би Ти Ви Цветан Цветанов, зам.-председател на ГЕРБ в оставка в отговор на въпрос дали раздялата му с всички постове в ГЕРБ, последвали напускането на парламента е краят на политическата му кариера. Обясни, че говори за шпайкове заради миналото си на лекоатлет, когато е използвал такива обувки. Каза, че не се е променил нито при влизането в политиката, нито сега, когато е на прага й. В отговор на въпрос отрече да има компромати срещу Бойко Борисов, както и той да има за него. Заради думите на Борисов, че му е  омръзнало да слуша Веско Маринов  по предизборните концерти на ГЕРБ Цветанов разказа, че се гордее, че познава певеца. Запознанството им датирало от времето, когато той беше зам.-кмет на София, като преди това се виждали докато тичали в парка. Аз съм чувствителен човек, той също е чувствителен и наранима душа, но ако не беше с тези качества, нямаше да е Веско Маринов, заключи Цветанов. Цитира и други певци, които са участвали в концертите на ГЕРБ.", "date": "2019.06.01", "title": "Цитат на деня: В момента само съм закачил шпайковете на стената"}
{"url": "https://www.dnevnik.bg/bulgaria/2019/06/01/3914621_kmetut_na_plovdivskiia_raion_severen_iskal_60_hil_lv/", "text": "Кметът на пловдивския район \"Северен\"  инж. Ральо Ралев и негов помагач са задържани заради искане на подкуп от 60 хил. лв. срещу разрешително за строеж. Това каза зам.-главният прокурор Иван Гешев. Строителят е подал сигнал до премиера и в него обяснява, че му искат пари, за да бъдат одобрени строителни книжа за строеж на обект в район \"Северен\" в Пловдив, обясни Гешев. \"След това тази жалба е изпратена от г-н Борисов към антикорупционната комисия. В рамките на ден беше докладвана тази жалба. Беше докладвано и на главния прокурор и е образувано досъдебно производство\", посочи Гешев. Сред задържаните в Пловдив са кметът на район \"Северен\" и още едно лице, което е било посредник при получаване на парична сума. \"Това са кметът и лице, което прокуратурата смята, че е \"помагач-посредник\", каза Гешев. Той обясни, че конкретната корупционна схема се развива от началото на миналата година. Строителят разполагал с имот и възнамерявал да построи жилищен блок. През декември 2018 г. внесъл документи в район \"Северен\" за издаване на разрешително за строеж. От администрацията били констатирани забележки, но те са отстранени в срок. Според Гешев въпреки изрядните документи, строителят не е получил полагащото му се разрешително за строеж. \"Кметът, мотивиран по една или друга причина, взема проекта в собствения си кабинет, което по закон не съответства на неговите правомощия\", обясни Гешев. Според него забавянето на разрешителното е водело до финансови загуби за строителя – \"започва да се чувства притиснат в ъгъла. Изправен е пред реалната възможност да фалира\". Строителят е водил разговори с различни хора от Общината, като от тях е получавал отговор, че ще получи нужните документи срещу 60 хил. лв. \"При разговор с поредния човек му се казва, че изключително близко лице на кмета може да му помогне и да изчака. Това лице се оказва един от обвиняемите, който е подведен под отговорност в качеството му на помагач. От всички източници съвпада една и съща оферта\", каза още Гешев. Задържаният посредник е изключително близък до кмета на район \"Северен\". \"Той предлага на инвеститора да сключат договор, с който този посредник ще се задължи да строи срещу 300 хил. лв. строително хале на нашия \"пострадал\". Целта на този договор била сигурност на посредника\", обясни Гешев. \"Не се ли сещаш защо е този договор? Ако го имаше Иванчева, тя щеше да се отърве\", казвали свидетели, цитирани от Гешев. \"Като дадеш 60 хил. лв. като капаро, след това се разваля договорът и капарото остава в посредника. Последната им уговорка е строителят да отиде при кмета и да потвърди на архитекта, че ще се свърши работа, че ще се изтеглят документите и ще получи разрешение за строеж. Това се случва и кметът дава указания на архитекта\", посочи Гешев. След това подкупът бил предаден, а междувременно кметът отишъл на фитнес, където бил задържан. Утре специализираната прокуратура ще поиска постоянен арест за кмета на пловдивския район \"Северен\" и неговия съучастник, заяви наблюдаващият прокурор по делото Венцислав Фердинандов. \"Става дума за престъпление, което е извършено в съучастие. Смятаме, че това е престъпление, защото кметът няма правомощия и отношение към преписката, която е входирана в район \"Северен\". Той не подписва документи, които касаят идейния проект и не издава разрешение за започване на строителство\", обясни прокурор Фердинандов. \"Кметът иска да получи дар, който не му следва, упражнявайки влияние, на лицето, което трябва да вземе това решение. Според наблюдаващите прокурори са събрани категорични доказателства, че са извършени престъпления от две лица – кметът на район \"Северен\" и помагачът. Те са задържани за 72 ч.\", каза наблюдаващият прокурор. \"Това дело онагледява основният проблем в България - в голямата си част в България корупция няма, защото това, което описвам, в житейски смисъл покрива друго. Това е нещо като натиск и изнудване\", коментира Гешев. Според него в случаите на корупционни практики и двете страни са доволни, а в България няма корупция в чистия й вид – има изнудване. Вчера зам.-главният прокурор обясни, че  арестите в Пловдив са по случай , който е сходен с този на бившия кмет на \"Младост\" Десислава Иванчева. Тя бе задържана през април миналата година, а преди месец и половина на първа инстанция в специализирания наказателен съд  бе осъдена на 20 години затвор  за поискан подкуп от инвеститора Александър Ваклин.", "date": "2019.06.01", "title": "Кметът на пловдивския район \"Северен\" искал 60 хил. лв. подкуп от строител"}
{"url": "https://www.dnevnik.bg/photos/2019/06/01/3914605_fotogaleriia_deteto_v_men/", "text": "На 1 юни събитията за забавление на децата са по-изобилни от всеки друг уикенд.", "date": "2019.06.01", "title": "Фотогалерия: Детето в мен"}
{"url": "https://www.dnevnik.bg/kultura/2019/06/01/3908923_otkus_ot_al_na_uiliam_uortun/", "text": "\"Ал\" от Уилям Уортън – неизвестното продължение на \"Пилето\" за пръв път на български Една от най-обичаните и хвъркати истории продължава с приключенията на \"Ал\"! Класиката \"Пилето\" от Уилям Уортън (\"Татко\", \"Отбой в полунощ\", \"Последна любов\") или една от най-обичаните и хвъркати истории най-после се сдобива със своето достойно продължение и на български език в превод на Васил Велчев. \"Ал\" е единствената книга на художника Алберт Уилям Дю Ейме (който пише под псевдонима \"Уилям Уортън\"), която до момента е била публикувана само на полски език и вероятно дори оригиналният ръкопис не е запазен. Абсолютното мълчание, в което появата ѝ е обвита, я превръща в още една от мистериите, които обграждат живота на един от най-великите американски писатели на XX и XXI век. Историята на Ал – най-добрия приятел на трагичния герой на Уортън – продължава именно там, където пътят на Пилето приключва. С думите \"Но си струва труда да се опита\". И точно с това се заема Ал, след като се измъква от хватката на армията и военното безумие. Той купува армейски джип, пребоядисва го в предизвикателно жълто, нарича го Пеперудата и поема по безкрайните американски пътища, за да се опита да преодолее травмите си. Обсебен от свободния живот на пеперудите, той жадува да ги опознае истински – точно както Пилето превръща в център на живота си канарчетата. Воден от порив към красивото и бягащ от спомена за целувката на смъртта, Ал намира спасение в рисуването, а съдбата го среща с човек, с когото да сподели мечтата си да свие гнездо далеч от хората и градовете. Но възможно ли е бягството от оковите на реалността? Приказка за какавидата, която успява да се освободи от пашкула на смъртта, \"Ал\"е блестящо продължение на \"Пилето\", но и история със свое собствено очарование и страст към живота извън ограничаващия кафез на обществото. Книга, след която се лети по-лесно. \"Надявам се, че ще можем възможно най-дълго да се защитим от онова, което хората наричат реалност, и просто да се обичаме.\" Откъс от \"Ал\" на Уилям Уортън\" Глава I Не съм очаквал, че ще отнеме толкова време да се измък-на оттам. Старая се доктор Уайс да разбере какво се случи в действителност, че нещата при мен са постарому, но той не може да го разбере, не иска дори да слуша какво му говоря. Настоява, че всичко това е скрито продължение на фантазията, в която съм изживял значителна част от живота си. Никога не е разбирал изпарилия се образ на Пилето – чудния продукт на моето въображение, необходим за собствената ми реинкарнация – който да стане причина моят живот отново да придобие смисъл, а аз да си възвърна вярата в хората. Най-накрая се отказва от по-нататъшни опити. Уайс убеждава армейското ръководство, че никога няма да бъда в състояние да се избавя от това алтер его, което е поело контрола над мен. Никога няма да му се удаде да разбере това, което ми се е случило. Но аз бавно осъзнавам, че е напълно излишно. Поне докато се опитвах да му обяснявам какво е станало, разбрах повече за своя вътрешен живот, това, от което – надявам се – ще покълне новият ми живот. В края на краищата получавам седемдесет процента инвалидност, при условие че веднъж на всеки две години ще идвам във военната болница на контролен преглед. Така че е установено официално, че не представлявам заплаха за никого, а моята така наречена лудост е в лека форма, нещо неизлечимо. След уволнението ми от армията получавам съвкупно възнаграждение за целия си престой в болницата, а в добавка и още триста долара обезщетение. Излизам от болницата вече без жълтите си книжа, но затова пък с над две хиляди зелени в джоба си. Докато съм инвалид, ще получавам всеки месец по двеста гущера. Трябва да благодаря за това на доктор Уайс. Успях да го убедя, че съм щастлив човек, а нещото, което нарича мои фантазии, не ми оказва никакво негативно влияние. В края на краищата като че ли останахме приятели, доказателство за това бяха условията, при които успях да се уволня. Както го формулира Уайс, общо взето не съм съвсем инвалид. Вероятно за да може, ако войната продължи, да ме изпратят обратно на фронта. Моята инвалидност има личен характер. После, както обикновено, следва дълъг разговор за това, че лудостта може да бъде разбирана двояко: в първия случай човек става опасен за обществото, в другия болестта предиз-виква дискомфорт единствено за психично болния и го отчуждава от обществото. Мога да бъде причислен към втората група, но изглежда, сякаш дори самият аз не си давам сметка за своето състояние. Май само в армията могат да наговорят подобни глупости. Още не искам да се връщам вкъщи. По време на войната родителите ми се преместиха в Калифорния. Знам, че са ме зарязали, убедени, че ще прекарам остатъка от живота си в някоя психиатрия. Полага ми се билет до мястото, където са ме взели на служба, или там, където се е преместило семейството ми. Избирам си първата възможност. Добре знам какво искам да направя сега. Армията ми плаща пътуването до Филаделфия, където съм живял през цялото си детство, но от влака, тръгнал от болницата в Кентъки, слизам по пътя – във Форт Дикс в щата Ню Джърси. Узнал съм, че армията провежда търгове, по време на които се продават стоки от военния резерв, а сред тях джипове, които никога не са излизали по пътищата, някои дори още са покрити със смазка. Военните инвалиди с повече от петдесет процента инвалидност имат предимство на такива търгове. Добирам се до мястото един ден преди търга, точно в момента, когато тоновете армейско снаряжение са стоварени от кораба. Прекарвам целия ден в търсене на неща, които са ми нужни. Искам да си купя преди всички джип, снабден с допъл-нителни туби за вода и вериги за гумите, а още и две одеяла и водонепромокаем офицерски спален чувал. Въртя се в околността, заговарям момчетата от транспортната колона и се запознавам със ситуацията. В края на краищата успявам да намеря почти всичко, което ми е нужно. Търгът трябва да се проведе от някой си сержант Уолтърс, така че се постаравам да се запозная с него лично. Изпиваме по няколко бири в бюфета, а по-късно Уолтърс намира за мен свободен нар в казармата. Както ми казва, и без това повечето от наровете си стоят празни. Уговаряме се, че Уолтърс ще напише в документите, че е продал на търга избрания от мен джип, който е дошъл с последната колона. Занасям четиристотин долара на офицера касиер. Уолтърс ми добавя още тубите за вода, спалния чувал и одеялата. Изразходвам за това още петдесет долара, от които двайсет отиват за платеца, и по този начин уреждаме търга. Джипът изобщо не попада на него. Привеждането на колата в изправност ми отнема няколко часа работа в сервиз. Повечето части, които биха могли да ръждясат от морската вода по време на спирания в пристанище или пътуването през океана, са покрити със смазка или солидол. Премахването на този пласт изисква адска работа. Момчетата от транспортната колона ми заемат всички необходими инструменти, включително ацетиленова горелка. Показват ми как да работя с нея, и ме разпитват какво планирам. – Да премина с това чудо през целите Щати, за да узная заради какво за малко не загинах. Избухва смях, но усещам, че са на моя страна. Мога да разчитам на тяхната помощ във всички начинания против армията. Повечето чакат вече само да се уволнят, трябва още да си вземат съответното количество точки. \"Службата за родината\" дава едва една точка за месец, така че всички мразят армията с цялото си сърце. Разбирам ги много добре. Почти всеки път, когато моля за някакъв необходим ми инструмент, чувам, че мога да го задържа за себе си, сигурно ще ми потрябва по време на толкова дългото пътешествие. Инструментите, които свивам по този начин от армията, накрая напълват цяла кутия от муниции. Преправям джипа така, че да загуби част от военния си характер. Упражнявам шофиране на полигон. Преди това никога не съм си имал работа с моторно превозно средство на четири колела. Момчетата стигат до извода, че сигурно ми хлопа дъската, щом се каня да тръгна на такъв дълъг път, а не умея да карам дори собствената си кола. Сега всички ме смятат за безобидна откачалка. Оказва се обаче, че ми е нужно съвсем малко време, за да науча всичко. Упражнявам се да паркирам и да правя другите маневри, които според момчетата ще са ми необходими, за да взема шофьорска книжка. Вече съм забравил, че карането на кола може да бъде такова удоволствие. Момчетата ми обясняват, че трябва да регистрирам колата, да ми издадат регистрационни табели и да изкарам книжка. Може да се каже, че вече съм готов да се заема с всичко това. Първо обаче искам да построя сгъваем покрив и да открия хамак с подходящите размери. Все пак възнамерявам да живея в този джип. Успявам да намеря необходимите ми материали в Трентън, в магазин за ветроходно оборудване. Платното е здраво и е водоустойчиво, обикновено от такова се шият покривала за лодки. Платът е много тежък, затова решавам да рискувам и отивам да го взема от магазина с джипа. Използвам възможността да регистрирам колата, купувам си временни регистрационни табели и ги завинтвам с присвоената отвертка. Така и така съм в транспортния отдел, питам дали бих могъл да се явя на изпит за шофьорска книжка в щата Ню Джърси. Искат да им представя предишната си книжка, казвам им, че съм прекарал последните четири години в армията и са ми я откраднали заедно с всичко останало. Показвам документите, че съм демобилизиран. Налага се да си измислям още малко, но накрая получавам екземпляр от Закона за движение по пътищата на щата Ню Джърси. Уведомяват ме, че когато науча всичко, мога да се явя на теста. Излизам от сградата и сядам в джипа с брошурката в ръка. По-голямата част от закона е основана на здравия разум, така че след половин час решавам, че съм готов. Зад бюрото вече седи друга служителка, която ми дава формуляр – тест с отговори по избор. Попълвам го бързо и сгрешавам само на три въпроса, като и трите се отнасят за местен закон на щата Ню Джърси, който не е чак толкова логичен. Нямам стара шофьорска книжка, така че няма как да я представя, затова служителите настояват, че трябва да се явя на практически изпит пред изпитващ от транспортния отдел. Офисът е затворен след два часа, така че отивам да си купя нещо за ядене и сядам в джипа, използвам възможността да проверя фаровете против мъгла, стоповете и ръчната спирачка. Упражнявам се да включвам задвижването на четирите колела. При джиповете това е едно доста специално умение. След известно време към мен се приближава мъж на средна възраст, би трябвало да е този, който ще ме изпитва. Сядаме в колата, като той е видимо изненадан, че колата всъщност е джип. Хвърля едно око на регистрацията. Проверява километража – не са изминати и сто мили. – На търг в Дикс ли го купи? – Да. – Какъв процент инвалидност получи? – Седемдесет процента. Започвам да се замислям какво общо има всичко това с получаването на шофьорска книжка. – В каква част? Казвам му, а той ме поглежда внимателно. Надявам се, че това му е достатъчно. Ако не е, ще започна да лъжа. – Аз също, в сигналния корпус. Добре, да видим можеш ли да се справяш с това чудовище. Не съм седял в такова от две години. Завъртам ключа, включвам на първа и чакам да ми каже какво трябва да правя. Първо преминавам през полигона зад сградата, а след това излизаме на улицата. Налага се да преодолея само няколко завоя, никакво паркиране на заден, никакви уловки. Изпитващият подписва картата, закачена на една подложка. – Всичко е точно. Но карай внимателно, помни, че войната вече свърши. Помня. Подава ми картата и изскача от колата. По начина, по който излиза, разбирам, че това не му е първото седене в джип. – Нареди се на опашката за гише Г, нека ти проверят зрението и това би трябвало да е всичко. Тази бракма смуче бензина така, сякаш го дават без пари, но въпреки всичко е по-добра от повечето коли, които се движат по нашите пътища. Повечето джипове, произведени след четиридесет и пета, са боклуци, а и останалите ги бива единствено за скрап. – Мерси. Спирам колата на паркинга и се връщам в сградата. На опашката съм трети, имам чудесно зрение – двадесет точки от двадесет възможни. Оставям своя снимка. Питат ме единствено на какъв адрес да изпратят шофьорската книжка. Давам адреса на сержант Уолтърс в Дикс. В момента Форт Дикс е единственият ми дом. Шофьорската книжка трябва да пристигне до три-четири дни. Вероятно толкова време ми трябва, за да си довърша работата. Получавам временна шофьорска книжка, която е валидна тридесет дни. Потеглям към централната част на Трентън. Чувствам се отлично. Докато кара, шофьорът на джип има чувството, че е част от автомобила, подобно нещо не може да се усети зад волана на друга кола. Докато бях във войската, карах основно през пущинаците или в конвой, общо взето със скорост пет мили в час, в тъмното, без фарове, без да откъсвам поглед от червената светлинка върху бронята на движещата се пред мен кола. Подобна гледка може направо да те хипнотизира. Питам как да стигна до магазина за бои. Попадам в огромен склад, където купувам общо пет галона боя за метал – една жълта с цвят на канарче, една бяла и три лимоненожълти. Купувам си и четки и разтворител. Искам сам да си смеся боите, за да получа желания цвят. Вземам и един галон грунд, както и антикорозивна смес. Бих могъл да използвам пистолета от сервиза, но предпочитам да боядисвам с четка, а и ми липсва желание да покривам стъклата, гумите и всичко останало. Паркирам колата в ъгъла на двора и с разтворителя махам мазната мръсотия от купето. Приготвям грунда и след като изчиствам купето още веднъж, се заемам със замазването на маслиненозелената боя, която се използва за повечето военни коли и оборудване. Антикорозионната смес има ръждивочервен цвят и още докато го боядисвам с нея, джипът губи донякъде военния си вид. Убеден съм, че маслиненозелената боя сама по себе си е антикорозионна, но аз възнамерявам да изстискам и последните сили от джипа си и малко повече предпазни мерки няма да му навредят. Полагането на първия слой ми отнема цял ден. Шасито няма антикорозионна защита, затова му отделям специално внимание и нанасям два слоя. Боята съхне за два часа, така че един ден е достатъчен да го мина два пъти с нея. Когато приключвам, джипът продължава да изглежда като военна кола, но не личи със сигурност дали е принадлежал на армията на Съединените щати. На следващата сутрин се заемам да смеся боите. Смесвам малки порции от всеки цвят и изпробвам върху купето, за да видя как ще изглежда, след като изсъхне. Привечер джипът прилича на шарен юрган. При всяко смесване старателно си записвам какви пропорции съм използвал. До вечерта боята е изсъхнал дотолкова, че да мога да взема решение. Смесвам две части от жълтото като канарче и по една от бялото и от лимоненожълтото. Боята е скъпа, но смятам да поживея в това чудо доста време и искам да го боядисам, както се полага. Докато разнасям с четката готовата смес, стигам до извода, че съм взел правилното решение – джипът започва да излъч-ва собствена светлина. Боядисвам старателно и се уверявам, че съм достигнал до всяко възможно ъгълче. На този етап решавам, че разделителната дъска, облегалките на седалките и бронята ще боядисам с бяла боя, смесена с лимоненожълта, но този път ще преобладава бялото. Така се получава достатъчно добър контраст. Оставям шасито за накрая, там ще използвам това, което ми е останало. И бездруго няма да се вижда. Момчетата от сервиза посрещат колата ми с овации. – Сега джипът ти прилича на великденско пиленце! – вика единият. – Трябва да му дадеш някакво име. Ако искаш, ще ти дам малко черна боя и ще можеш да напишеш името. Нищо подобно не ми беше минало през ума, но много добре знаех как искам да кръстя джипа си – ПЕПЕРУДАТА. Точно така се чувствам в момента, това се опитвах да обясня на Уaйс. Досега се чувствах, все едно съм живял в пашкул, който сам съм изплел около себе си. – Благодаря, Майк. Само да изсъхне и ще изрисувам името отстрани. Черният надпис ще изглежда супер на жълтия фон. – Как ще го кръстиш? Казвам им какво съм решил, всички млъкват. – Чувствам се като пеперуда, Майк. Ще си прелитам от цвят на цвят, без много да му мисля и без да планирам къде трябва да стигна. През последните четири години армията решаваше всичко вместо мен, сега съм готов да тръгна на път сам, без никаква цел. В отговор чувам смях, но момчетата вече се канят да тръгнат към лавката, за да приключат деня си с разредена войскова бира. Оставам сам на двора и с възхищение кръжа около чудото, което съм направил. Утре, като изсъхне боята, ще се заема с покрива. Бялото платно чудесно ще си пасне с жълтата боя. На следващия ден разрязвам платното и с помощта на Люк, момчето от транспортната колона, го закрепвам на покрива. Окачвам и хамака, който купих в Трентън. Увивам се плътно в едно одеяло и го изпробвам. Би трябвало да ми е удобно тук. Сковавам сандък, който да напъхам отзад, под сгънатия покрив, за да държа в него дрехи и резервен чифт обувки. Искаше ми се да си имам и хладилник, но щеше да заеме много място. Така че ще си купувам ядене всеки ден и ще карам със себе си само дрехи и инструменти. Свалям задната седалка и с ацетиленовата горелка изрязвам поставката за картечница. Не искам в колата ми да остане нищо, което да ми напомня за стрелба. Монтирам на нейно място квадрат от дебела ламарина с размери шейсет на шейсет сантиметра. Намерих го зад бараката с инструменти, заприказвах сержанта от колоната и го попитах дали мога да купя това нещо, а поглеждайки ту мен, ту моята Пеперуда, той поклати отрицателно глава. – Цяла година се чудя какво да го правя, вземи го. Гледам, че си си построил къщичка на колела, бива си я. Ще вземеш ли някого със себе си? – Не, това е работа за сам човек.", "date": "2019.06.01", "title": "Откъс от \"Ал\" на Уилям Уортън"}
{"url": "https://www.dnevnik.bg/sport/2019/06/01/3914622_grigor_dimitrov_otnovo_ne_uspia_da_premine_tretiia/", "text": "Григор Димитров напусна \"Ролан Гарос\" след загуба от Стан Вавринка и отново не успя да се класира за втората седмица в турнира. Българският тенисист си тръгва от Париж след поражение с 6:7 (5), 6:7 (4), 6:7 (8) в третия кръг. В доиграването между двамата битката продължи час и три минути. Въпреки отпадането Димитров направи един от най-добрите си мачове от началото на годината, срещу играч, който се завръща в добра форма. В срещата той завърши с четири аса и три двойни грешки. Димитров реализира общо 36 уинъра срещу 34 непредизвикани грешки. При Вавринка печелившите удари бяха 57, а грешките – 60. Бившият №3 успя да вкара и повече първи сервис от съперника си. Вавринка имаше аванс от 2:0 сета, когато двубоят беше  прекратен в петък вечерта  след 2.06 часа игра. В изиграните два сета Вавринка се наложи с два тайбрека 7:6 (5), 7:6 (4). Третият сет също завърши с дълъг гейм, като двамата тенисисти не успяха да вземат решително предимство срещу съперника си. Именно третият кръг засега е непреодолимо препятствие за Димитров, който в осемте си участия в Париж не е стигал по-далеч. В последните две години бившият №3 отпада точно след третата си среща - през 2017 г. от Пабло Кареньо Буста, а през 2018-а от Фернандо Вердаско, и двата пъти без да вземе сет. Двамата се срещат за девет път, след като дотук имат по четири успеха. В деветото си участие в \"Ролан Гарос\" Димитров отпада за четвърти път в третия кръг. Българинът стигна до това стъпало в турнира след два маратонски мача по пет сета - в първия кръг с Янко Типсаревич  победи с 6:3, 6:0, 3:6, 6:7 (4), 6:4  и срещу  Марин Чилич  6:7 (3), 6:4, 4:6, 7:6 (2), 6:3. Загубата е пета за Димитров в девет срещи с Вавринка. Димитров никога не е побеждавал в мач от Големия шлем, като загуби срещите си с Вавринка на Australian Open (2011), \"Уимбълдън\" (2018) и US Open (2018). Доиграването между двамата започна едва около 15 часа българско време, след като двубоят от програмата в двойките при дамите също се забави. Димитров започна добре, откривайки с гейм на нула, след което и Вавринка спечели подаването си без да даде точка на българина. Последва много труден втори сервис гейм за Димитров, в който той даде две възможности за пробив на швейцарца, но съумя да се защити добре. В следващите си подавания българинът беше стабилен, но неочаквано допусна колебания в деветия гейм. Тогава Димитров беше пробит. Вавринка имаше шанс да сервира за мача при само 50 минути след началото на доиграването, но не се възползва. Димитров върна пробива и след това излезе напред с 6:5. В крайна сметка се стигна до трети тайбрек, в който Димитров започна отлично. Българинът поведе с 6:2 и имаше четири сетбола, но Вавринка успя да спечели четири поредни точки. Вторият шанс на Димитров да затвори сета беше при 7:6, но той отново не се справи. Вавринка усети това колебание и с 10:8 успя да затвори сета и срещата. В следващия кръг Вавринка ще играе със Стефанос Циципас, който победи сърбина Филип Крайнович.", "date": "2019.06.01", "title": "Григор Димитров отново не успя да премине третия кръг в \"Ролан Гарос\""}
{"url": "https://www.dnevnik.bg/sviat/2019/06/01/3914633_nad_30_sa_postradalite_pri_vzriv_v_zavod_za_eksplozivi/", "text": "Броят на пострадалите при взривовете по-рано днес в завод за експлозиви в руския град Дзержинск достигна 79, предаде ТАСС, като се позова на министерството на извънредните ситуации. Петнайсет души са хоспитализирани, от които един е в тежко състояние. Пет сгради в комплекса и 180 жилищни сгради пострадаха при експлозията. Експлозиите са станали в цех за производство на тротил. Министерството на извънредните ситуации заяви, че в резултат е избухнал пожар на площ около 100 квадратни метра. Впоследствие обхватът на огъня се е увеличил. Съобщава се за двама човека, които са в неизвестност. Местните власти казаха, че в резултат на взривовете е разрушена административна сграда. Пресслужбата на завода заяви, че в момента на избухването на пожара в цеха са работили петима души. Те са били евакуирани и са живи. Властите казаха, че по предварителна информация няма разрушени жилищни сгради в Дзержинск в резултат на взривовете. Според правоохранителните органи причината за взривовете може да е нарушение на правилата за безопасност. Източник от спасителните служби заяви, че са се взривили боеприпаси. Той каза, че част от боеприпасите не са избухнали и има опасност от още експлозии. По думите му сред боеприпасите е имало авиобомби. Регионалното министерство на извънредните ситуации заяви, че няма данни за наличие на бойни снаряди в завода, нито за възможност за нови взривове. В района на Дзержинск в Нижегородска област е обявено извънредно положение, заявиха местните власти.", "date": "2019.06.01", "title": "Над 70 са пострадалите при взрив в завод за експлозиви в Русия"}
{"url": "https://www.dnevnik.bg/analizi/predozirane/2019/06/01/3914634_predozirane_v_dneshno_vreme_niama_takiva_muje_kato/", "text": "\"Знам, че той вече не е това, което беше до вчера. И новината дойде като гръм от ясно небе за мен и всички мои близки. Последно се видяхме с него на няколко предизборни концерта, на които бяхме поканени от техните общини, където има такива. Чухме се, поздравих го за победата и това е времето, в което през последно съм бил с него\", разказа Веселин Маринов за последния си разговор с Цветанов. \"Изобщо не е ставало дума за това какво може да се случи, всички избягват да говорят с него за политика в нашия приятелски кръг. Аз никога не съм го натоварвал с политически теми и въпроси. Говорим единствено и само за спорт, за семействата ни и за неща от личния свят. За мен дойде като гръм от ясно небе. Даже за момент спрях с автомобила. Помислих си първо колко мръсно нещо е политиката, че едва ли има нещо, което е по-некоректно в този свят освен политиката\", коментира Маринов. \"Той се научи на удари, на некоректност, научи се на много работа. Той има зад гърба си много хора в цялата страна, които знаят колко работи, колко е качествен и честен човек. Знам, че ще бъде за него много тежък удар, защото това е удар по достойнството му и по неговия морал. Вътрешно ще го изживее много трудно, но мисля, че няма да го покаже пред другите, защото е уникален човек\", сподели музикантът. \"Бих искал да ми вдигне телефона. Не ми го вдига. За да му кажа да знае, че семейството му е най-важното нещо. Ударът е много тежък, но за него е по-добре, убеден съм в това заради семейството му и времето, което ще отдели на здравето си\", каза още той. \"Той има толкова голям насъбран опит през тези 15 години в политиката и каквото и да прави знам, че ще го направи както трябва. Не искам да говоря, това е неговият път. Но такива качествени хора няма да останат незабелязани\", убеден е Веселин Маринов. По думите му, на първо място за Цветанов е моралът и отношението към семейството, които са издигнати на пиедестал. \"В днешно време няма такива мъже – джентълмени и коректни. Никога не забравя приятелите, с които общува. Останали са няколко, с които семейно се срещаме и гледаме наистина никой да не го занимава с неговите проблеми, защото те не са малки. Аз гледам когато имам възможност да го занимавам само с такива неща, когато се събират приятели няма концентрирана тема\", обясни Маринов. Той разказа, че с Цветанов се познават от 20 години и се опознали докато правили кросове в парка. Запознали се покрай ангажимент на Маринов, който трябвало да отиде до Столична община, за да вземе разрешително за камиони, които да оставят техника в НДК преди негов концерт. Такива разрешителни по онова време се издавали само от от зам.-кмета по сигурността, а по онова време на поста е Цветанов. \"Оказа се, че ние всяка сутрин сме в парка, но с тези шапки и екипи не се разпознаваме. Така станахме близки, защото тичахме заедно и имахме общи интереси. Вече по-рядко се засичаме, а и той тича в Борисовата градина. Там си е свикнал от младо момче, когато е бил\", разказа Маринов. \"Той не говори никога за работа, особено когато беше в началото като министър когато откри \"Килърите\" и разкри отвличанията. Бяха много страшни години, той оставаше в кабинета си до късно. Беше много угрижен, виждах го как искаше да промени света към по-добро веднага и да има справедливост. Много пъти съм му казвал, че това е само работата му и когато излезе от там да не ощетява семейството и близките си\", спомни си музикантът. \"Много бързо се забравя всичко. Той просто се бореше за справедливост. Този свят е страшно студен, неморален и лош. Не е като онзи свят от моето детство. Той не може да го промени, но просто искаше да възтържествува справедливостта\", убеден е той. \"Когато го виждах как се тормози от тези първи моменти, особено с отвличанията, Само за 2-3 месеца той ги прекъсна. Как другите нищо не направиха? Но тези неща не се помнят, в медиите се акцентира върху прозаичното\", смята още Маринов. Веселин Маринов добави и че, когато Цветанов си вдигне телефона, ще му каже да изчезне за една седмица и да разбере, че всичко това се е случило за негово добро.", "date": "2019.06.01", "title": "Предозиране: В днешно време няма такива мъже като Цветанов - джентълмени и коректни"}
{"url": "https://www.dnevnik.bg/sport/2019/06/01/3914638_nikolai_mihailov_ostava_v_levski_za_oshte_dve_godini/", "text": "Вратарят Николай Михайлов подписа нов договор с \"Левски\" и остава в клуба за още две години. Новината съобщи футболистът в собствената си страница в \"Инстаграм\". \"2021. Само \"Левски\", написа Михайлов в социалните мрежи. Договорът на Михайлов, който е на 30 години, изчиташе и той получи предложение да го продължи. Още в средата на седмицата изпълнителният директор на клуба Павел Колев обясни, че се водят преговори с Михайлов.   \"Имаме разговори с Михайлов и мисля, че ще ги завършим успешно. Той обаче е наясно с нашите планове и знае, че усилено търсим вратар, за да можем да му създадем силна конкуренция. Той знае, че няма гарантирано титулярно място\", обясни Колев. Вратарят тренираше с \"Левски\" още от есента на 2018 г., като подписа шестмесечен договор през ноември. Михайлов изигра всички мачове през пролетния полусезон, като записа 15 срещи. В тях вратарят получи 16 гола и пет пъти запази мрежата си суха. Михайлов, който е юноша на клуба, игра за \"Левски\" между 2004 и 2007 г., като записа 15 мача в първия си престой. Със сините той е двукратен шампион и игра в групите на Шампионската лига, след което беше привлечен в \"Ливърпул\". \"Левски\" работи по селекцията, като новият треньор Петър Хубчев обяви, че иска тимът да привлече \"футболисти с класа и качества като хора, които да променят отбора\". Сините обявиха, че се разделят с Давид Яблонски, Жерсон Кабрал, Милош Цветкович, Богдан Вашчук, Серджиу Буш, Антони Белмонт, Луи Нганиони, Луан Виана и Седрик Унтонджи. Водят се разговори с Нашименто и Ривалдиньо, които няма да започнат подготовка с \"Левски\", а бъдещето на Еркебулан Сейдахмет не е ясно.", "date": "2019.06.01", "title": "Николай Михайлов остава в \"Левски\" за още две години"}
{"url": "https://www.dnevnik.bg/zelen/2019/06/01/3914639_tanzaniia_zabrani_nailonovite_torbichki/", "text": "Пълна забрана за найлоновите торбички влезе в сила днес в Танзания, като нарушителите са заплашени от сериозни глоби, предаде ДПА, цитирана от БТА. Източноафриканската държавна се присъедини към други африкански страни като Руанда и Кения и забрани замърсяващия околната среда продукт. Който произвежда найлонови торбички, е заплашен от глоба до 400 000 долара или две години затвор. Лицата, които използват найлонови торбички, ще бъдат глобявани с около 13 долара, каза държавният министър на околната среда Дженюъри Макамба. Националният съвет за управление на околната среда посочи в разпространено днес съобщение, че са били събрани около 200 тона найлонови торбички в Дар ес Салам в кампания, продължила около две седмици. Защитниците на околната среда приветстваха забраната.  Пластмасовите изделия са най-големият замърсител на околната среда и тих убиец на нашата природа. Така е защото са нужни 100 години, за да се разгради една найлонова торбичка, каза директорът на местното подразделение на Световния фонд за дивата природа. В съобщение на сайта на организацията се посочва, че Танзания се е присъединила към около 12 страни от Африка, които или са забранили, или са въвели налог върху найлоновите торбички, за да се контролира и в крайна сметка да се спре употребата им.", "date": "2019.06.01", "title": "Танзания забрани найлоновите торбички"}
{"url": "https://www.dnevnik.bg/sport/2019/06/01/3914648_fotogaleriia_angliiski_emocii_v_madrid_chasove_predi/", "text": "Море от английски фенове заля Мадрид часове преди  . Двата съперника се изправят един срещу друг на стадион \"Уанда метрополитано\", за да си оспорват най-ценния трофей в клубния футбол в 22 часа тази вечер. За запалянковците забавленията започнаха далеч преди двубоя.", "date": "2019.06.01", "title": "Фотогалерия: Английски емоции в Мадрид часове преди финала в Шампионската лига"}
{"url": "https://www.dnevnik.bg/sport/2019/06/01/3914662_grigor_dimitrov_fizicheski_i_psihicheski_sum_dobre/", "text": "Григор Димитров смята, че е трябвало да победи Стан Вавринка с 3:0, а не да  напуска \"Ролан Гарос\" след загуба в три сета  с три тайбрека. След срещата си с швейцареца, която се игра в рамките на два дни, бившият №3 в света открои и положителните неща. \"Не знам какво да кажа. Имах шансове, но имам чувството, че всичко бе срещу мен в последните два дни. Като цяло и той (Вавринка) игра един от най-добрите си мачове. Говорихме си с него сега в съблекалнята, ако продължи да играе в същия дух не знам кой би го спрял\", каза Димитров. Според българина той се чувства добре физически и психически. Рамото, което създаваше проблеми на Димитров от началото на сезона също е добре. \"Физически съм добре. Психически съм добре. Рамото се държа добре, което ме прави още по-щастлив. Продължаваме напред\", добави Димитров пред \"Нова телевизия\". За трета поредна година и общо за четвърти път Димитров отпада в третия кръг на \"Ролан Гарос\". В девет участия в Париж той така и не успява да премине тази фаза. \"Не ми е приятно в момента, не крия. Няма смисъл да лъжа. Трябваше да е 3:0 за мен, ако трябва да погледнем реално нещата, но тенисът е такъв, че когато имаш двама добри играчи и една-две точки имат роля. Сега беше точно така. Скъсах ракета по време на тайбрека. Контролирах нещата, които мога да контролирам. За останалото нямаше какво друго да направя\", добави Димитров. \"Вече 10 години съм в световния тур, а в този период минаваше през различни неща, не само в играта, но и в живота. Последните месеци са толкова красиви бих казал. Изцяло, на корта и извън корта. Опитвам се да насладя и извън корта, когато съм по-щастлив извън корта и намирам правилните неща, и правилните моменти, това ме кара да се чувствам още по-добре на корта\".", "date": "2019.06.01", "title": "Григор Димитров: Физически и психически съм добре, продължаваме напред"}
{"url": "https://www.dnevnik.bg/biznes/2019/06/01/3914665_nad_jujna_bulgariia_v_petuk_sa_izstreliani_780/", "text": "Агенцията за борба с градушките обявява, че в петък са изстреляни общо 780 ракети над Южна България. Обработени са 59 градоопасни облака, които са минали над защитаваната територия. Комисии към Областна дирекция ,,Земеделие\" ще оценяват пораженията от падналата вчера градушка в района на селата Змейово, Кирилово, Ракитница и Хрищени, които са на територията на област Стара Загора. Към момента не е възможно да се направи обследване, тъй като площите са все още под вода и това не позволява да се установят щетите. Веднага щом водата се оттече, щетите ще бъдат описани, уверяват от агенцията. Село Змейово, което е най-засегнато от градушката, не се намира в защитавана от агенцията територия. То е разположено между защитаваните територии на регионална дирекция с. Петрово и с. Тъжа. От ракетни площадки на двете дирекции са изстрелвани ракети на предел към облака, минал над населеното място. Поради забранена зона за стрелба, заради военни обекти, не е възможно построяването на междинна ракетна площадка край селото, обясняват от агенцията. Останалите три села Кирилово, Ракитница и Хрищени попадат в защитаваната територия и вследствие на изстреляните ракети са минимизирани щетите. Агенцията припомня, че държавата прилага нотифицирана държавна помощ за компенсиране на разходите при 100% напълно пропаднали площи. За нея могат да кандидатстват само регистрирани земеделски производители. Заявления ще се приемат в Общинска служба \"Земеделие\" – Стара Загора.", "date": "2019.06.01", "title": "Над Южна България в петък са изстреляни 780 противоградови ракети"}
{"url": "https://www.dnevnik.bg/bulgaria/2019/06/01/3914664_ogromnite_krajbi_ot_kosmicheskata_industriia_-/", "text": "Традиционно в края на седмицата \"Дневник\" представя десетте най-коментирани статии. Данните са към 19 ч. в събота, 1 юни. 1.  В руската космическа индустрия кражбите са с астрономически размери   - 468 коментара 2.  \"Демократична България\" влиза в европарламента, печели изборите в чужбина   - 392 коментара 3.  Цветан Цветанов подаде оставка от всички ръководни постове в ГЕРБ   - 348 коментара 4.  Резултати от изборите - в телефона ви  - 309 коментара 5.  Авторка на фалшиви новини: Ако хората са толкова тъпи, че да вярват, значи ги заслужават  - 297 коментара 6.  Китай ще спре да купува американска соя, след като САЩ наложиха нови мита - 296 коментара 7.  Как \"Чернобил\" разби дозиметъра* на IMDb  - 266 коментара 8.  Мюлър разпусна екипа на \"руското разследване\"  - 263 коментара 9.  Русия най-после показа своите оригинали на Пакта \"Молотов-Рибентроп\"  - 246 коментара 10.  Ако \"Дeмократична България\" запази ръцете си чисти   - 244 коментара", "date": "2019.06.01", "title": "Огромните кражби от космическата индустрия - най-коментираното в \"Дневник\""}
{"url": "https://www.dnevnik.bg/bulgaria/2019/06/01/3914673_rumen_radev_viarvam_che_mnozinstvoto_shte_othvurli/", "text": "Президентът Румен Радев присъства на тържествена заря-проверка във Враца по случай Деня на Христо Ботев и загиналите за свободата и независимостта на България. Той поздрави присъстващите, а в словото си изрази надежда българите да не се поддават на конформизъм и да не приемат свободата за даденост. \"Да се говори за Ботев е трудно, защото той е казал всичко за нас. Дори и най-болезненото – че у нас свестните считат за луди. И днес сме тук пред паметника на поета. Почитта рядко се изразява убедително с думи, но няма по-силен, по-вдъхновяващ знак на преклонение пред поколенията български герои от онази минута, в която ние притихваме в размисъл и смирение\", каза Радев. В словото си Радев каза, че свободата не е традиция, а битка, позиция, отговорност, често и саможертва. \"Героичните жертвени поколения извоюват свободата. Щастливите поколения я наследяват, слабите поколения я разпиляват. Ние, съвременните българи, имаме тежък дълг. Ние сме в дълг към онези безсребреници, които изгладуваха и изстрадаха мечтите си за достойна и независима България. Онези немили-недраги, които гниеха в зандани, но сгрявани от бляновете за свободата. В дълг сме и към себе си, защото и днес често избираме пътя на емиграцията, независимо дали навън или вътре в себе си, смутени от недъзите на днешна България\", каза в словото си президента. \"Нашето време няма да роди Ботев, той е великан от друга епоха. Вярвам обаче, че продължаваме да носим в себе си частица от него и че мнозинството от нас ще отхвърлят конформизма и безличието, че носим мъжество и характер да въздигнем отечеството си там, където заслужава да бъде\", заяви държавният глава. \"Това е и ден на живите. Той е нашата възможност да преоткрием неспокойния патриотизъм и парещото чувство за справедливост на Ботев – да продължим похода на достойните\", каза Радев. \"Съвременното робство на апатията и песимизма така ни е стиснало за гърлото, че забравяме, че сме потомци на Ботев. Днес имаме задача – да научим децата си, че свободата не е даденост, а ценност, която трябва да се отстоява всеки ден\", заяви от своя страна кметът на Враца Калин Каменов.", "date": "2019.06.01", "title": "Румен Радев: Вярвам, че мнозинството ще отхвърли конформизма и безличието"}
{"url": "https://www.dnevnik.bg/sport/2019/06/01/3914674_nepostavena_izhvurli_serena_uiliams_ot_rolan_garos/", "text": "Серена Уилямс напусна \"Ролан Гарос\" след изненадваща загуба в третия кръг от непоставената София Кенин. Трикратната шампионка в Париж и носителка на 23 титли от Големия шлем загуби с 2:6, 5:7 за час и 33 минути. Кенин, която отстрани Уилямс, е 35-а в световната ранглиста на WTA и дори не беше сред поставените в \"Ролан Гарос\". По-опитната от двете американки не беше отпадала в толкова ранна фаза в турнир от Шлема след завръщането си на корта през 2018 г. Точно преди година тя стигна до осминафиналите в Париж, след което игра два последователни финала на \"Уимбълдън\" и US Open, а в началото на 2019 г. стигна до четвъртфиналите в Australian Open. Отпадането на Уилямс отлага отново изравняването на рекорд на Маргарет Корт от 24 титли от Шлема. \"Да победиш Серена е нещо невероятно. Срещу нея винаги трябва да се бориш за всяка точка все едно е последна. Просто не мога да опиша емоциите си с думи\", каза плачещата Кенин пред публиката на централния корт \"Филип Шатрие\". Въпреки че реализира 10 аса, Уилямс не успя да се справи с добрите действия на Кенин в дълги разигравания. Трикратната шампионка допусна 34 непредизвикани грешки при 30 уинъра, докато Кенин беше с 23 уинъра и само 17 непредизвикани грешки. Денят в \"Ролан Гарос\" донесе и още едно шокиращо отпадане – това на световната №1 Наоми Осака. Японката загуби в два сета от Катерина Синякова (42-а в света) 4:6, 2:6 само за 79 минути. Отпадането на Осака гарантира, че ще има нов шампион, след като тя спечели последните два турнира от Шлема – US Open и Australian Open. Напред продължава шампионката от миналата година Симона Халеп, която победи Леся Цуренко с 6:2, 6:1. При мъжете Новак Джокович и Хуан Мартин дел Потро постигнаха трисетови победи, за да се класират за осминафиналите. Доминик Тийм, който игра финал преди година, срещна по-големи проблеми, но надви Пабло Куевас в четири сета.", "date": "2019.06.01", "title": "Непоставена изхвърли Серена Уилямс от \"Ролан Гарос\""}
{"url": "https://www.dnevnik.bg/analizi/2019/06/01/3914683_ne_v_norvegiia_decata_stavat_jertva_na_granati/", "text": "Заведете ги тези деца в картинна галерия или на опера. Вземете ги в музея или на екскурзия в планината. Покажете им залеза. Заведете ги в библиотеката или на концерт класическа музика. Вместо това обаче в един български град решили да им правят полицейска демонстрация. И да гърмят гранати. Какво ще научат децата от това? Че има престъпници? И че полицията може да ги обезвреди със сила? Ами че те това отдавна си го знаят от телевизора вкъщи, който не ги занимава с нищо друго, освен с престъпления. Организаторите на екшъна в Силистра навярно са под управлението на Путин. Нали и там деца в предучилищна възраст маршируват в униформи, а батковците им стрелят с калашници и копаят землянки. \"Децата трябва да са подготвени за живота\", казват апологетите на това възпитание. Добре, но нима това е животът, в който искаме да живеят нашите деца? За това ли ги готвим: да живеят в насилие и война? Умиротвореният, миролюбив съвременен свят изолира насилието в специални места. Детето няма нужда да се учи на подвизи и героизъм, защото отговорностите за сигурността са обществено разпределени – на армията, на полицията, на пожарникарите, на спешната медицинска помощ. Няма нужда децата да знаят как избухва граната, още по-малко пък – да получават рани от нейните осколки. По-добре е да се научат да четат и пишат, да смятат, по-късно да програмират и проектират. А да опознаят насилието – за това винаги ще имат време. Дано обаче не им се налага. И понеже стана дума за Путинова Русия: Та нали именно от там в България дойдоха в Норвегия, за т.нар. Гейропа или християнските ценности, които трябвало да браним активно. Оказва се обаче, че не в Норвегия децата стават жертва на гранати. Защото там едва ли някому би хрумнало да \"възпитава\" малките с кръвожадни демонстрации. Там сигурно биха ги завели на опера или в картинната галерия.", "date": "2019.06.01", "title": "Не в Норвегия децата стават жертва на гранати"}
