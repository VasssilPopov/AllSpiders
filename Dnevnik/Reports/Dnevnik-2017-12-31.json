{"url": "https://www.dnevnik.bg/photos/2017/12/31/3086660_fotogaleriia_antuni_hopkins_na_80_g/", "text": "Филип Антъни Хопкинс се ражда на 31 декември 1937 г. в Порт-Талбот, Южен Уелс, Великобритания, в семейството на пекаря Ричард Хопкинс и съпругата му Мюриъл. Днес актьорът навършва 80 години. Още снимки на актьора може да разгледате в галерията '' ''", "date": "2017.12.31", "title": "Фотогалерия: Антъни Хопкинс на 80 г."}
{"url": "https://www.dnevnik.bg/politika/2017/12/31/3105292_borisov_i_vuchich_se_pozdravili_po_telefona_za/", "text": "Активният диалог между България и Сърбия през 2017 г. е допринесъл за изключително важни стъпки за евроинтеграцията на държавите от Западните Балкани. Около това мнение са се обединили министър-председателят Бойко Борисов и сръбският президент Александър Вучич, които проведоха телефонен разговор, съобщи правителствената информационна служба. Двамата са се поздравили за успешната и конструктивна съвместна работа през годината и си пожелали повече успехи за просперитета на страните от региона през 2018 г., се казва в съобщението. По време на разговора Вучич е потвърдил, че ще участва в инициираната от Борисов Среща на върха, която ще се проведе в София на 17 май по време на българското председателство на Съвета на ЕС.", "date": "2017.12.31", "title": "Борисов и Вучич се поздравили по телефона за успешната работа през 2017-а"}
{"url": "https://www.dnevnik.bg/kultura/2017/12/31/3098150_otkus_ot_klada_na_dyord_dragoman/", "text": "В поредицата \"Модерна европейска проза\" на издателство \"Ерго\" излезе най-новият роман \"Клада\" на забележителния унгарски писател Дьорд Драгоман, по чиято книга \"Белият цар\", преведена и на български, неотдавна по екраните излезе едноименната международна копродукция. Дьорд Драгоман е ярка фигура в съвременната унгарска литература, световната си слава дължи на втория си роман \"Белият цар\" (2005), познат и на българските читатели. Литературните му успехи започват с \"Книга за опустошението\" (2002), а \"Клада\" (2014), който сега предлагаме на любезния читател, е третият му монументален роман. Автор е на сборника с разкази \"Хор от лъвове\" (2015), превежда художествена литература от английски език, занимава се с литературна и филмова критика. Роден е през 1973 г. в Търгу Муреш (Марошвашархей), Румъния. Семейството му се преселва да живее постоянно в Унгария през 1988 г. Възпитаник е на Будапещенския университет \"Лоранд Йотвьош\", завършва английска филология, защитава докторат по филологически науки, за писателската си дейност е носител на няколко унгарски и международни престижни награди. По романа \"Белият цар\", смятан за шедьовър на унгарската литература в световен мащаб, е изготвен и игрален филм, британска продукция. Произведенията на Дьорд Драгоман са преведени на над тридесет езика. \"Клада\" е историята на тринадесетгодишно момиче в неназован град, в една неназована източноевропейска страна, което остава сираче и нещастният обрат в съдбата му съвпада с периода на рухването на диктатурата, от която е пострадало цялото семейство. Ежедневието на героинята е изпълнено с фантазия и обикновени мечти, с юношески премеждия, първа любов и копнеж за щастлив и спокоен живот. Романът е история на съвремието ни, написана в сегашно време от името на едно дете. История, която поставя въпроса за личната отговорност в тоталитарното общество, от което привидно сме се избавили в края на миналия век, както и в новото общество, към което бързаме да се приобщим. Памет или забрава, опрощение или отмъщение за подлостта и жестокостите, за раболепието и подчинеността при диктатурата? Въпроси, които вълнуват всички, съпричастни на промените през последните тридесетина години, поднесени през кръгозора на едно дете, чрез магичната дарба на бабата да твори добро там, където я посято само злото. Адриана Петкова В средата на поляната има два реда клетки, направени са от опъната върху стоманени тръби телена мрежа и са повдигнати на наколни крака, сякаш висят половин метър над снега. В клетките отвесно бягат в кръг лисици, отново и отново се удрят в мрежата, тичат нагоре към тавана на клетката, все едно летят, устремът им ги носи до горната мрежа така, че после, едва спуснали се до задната телена стена, тутакси хукват към предната, неспирно, много, много бързо. Противна и зашеметяваща гледка, стоя, гледам ги, заобиколена от тропот на метал и остър мирис на лисича урина, лисиците като че ли не ме забелязват, продължават да тичат, отново и отново в кръг, всичките петдесет, всичките сто. Знам какво е това. Ферма за лисици, на кожената фабрика е, и тя е собственост на бащата на Иван. Усещам, че ме виждат, нито една не се спира, но всички мен гледат, как стоя между двата реда клетки в анцуг, натъпкан в червени три четвърти чорапи. Поглеждам през телената мрежа, козината на лапите на лисиците е сива и разрошена, виждам ноктите им, как драпат през дупките на мрежата, изглежда, че бягат все по-бързо и по-бързо, тракането на металната мрежа се усилва. Стоя между клетките, гледам катинарите в долния край на вратичките им, големи са и черни, хващам и дръпвам най-близкия, не се помръдва, само студенината му попива в ръкавицата ми. Не се отказвам, отново го издърпвам, навеждам се, бъркам в снега, търся нещо, с което мога да го разбия. В ръката ми попада един клон, изтеглям го от снега, удрям с него катинара, черният, приличен на главня клон се счупва, продължавам да удрям катинара с дебелата му част, без резултат. Клонът пада от ръката ми, катинарът е непокътнат, черен, студен. Тихо е, не знам кога лисиците са се спрели, но сега всички стоят с муцунки, притиснати в телената мрежа, гледат ме, нито една не помръдва. Пристъпвам назад, стоя, усещам как по лицето ми се стичат сълзи. Искам да говоря, искам да кажа нещо на лисиците, искам да им обещая, че ще се върна, ще се върна и ще ги освободя, но от гърлото ми не се отронва нито звук. Обръщам се, сълзите оставят по кожата ми ледени дири. Не мога да си тръгна, няма да ги оставя затворени тук. Между дърветата нещо помръдва, поглеждам, няма нищо, но все пак отивам там. Спирам, една птичка излетява от клоните, за миг съзирам проблясък в синьо, когато обръщам глава натам, виждам сред дърветата нещо като сграда, хуквам към нея. Дори не е сграда, само бронираният камион за шлака, стои насред една поляна, на него още са вледенилите се венци и цветя от погребението, ковчезите, отрупани със сняг, също са на платформата му. Отивам дотам, вратата на шофьорската кабина е отворена. Тук сигурно има кутия с инструменти или някой гаечен ключ, или поне тръба или нещо, което ползват при смяна на гумите. Когато се качвам, виждам, че седалката наистина е пълна с инструменти, едни върху други са нахвърляни железни тръби, търнокопи, лопати, лостове. Измъквам един лост и един търнокоп, търнокопът слагам на рамо, бързо се връщам при клетките. Лисиците пак тичат в кръг, после се спират, гледат. Спирам се пред една клетка, вдигам търнокопа, удрям катинара, не го улучвам, само разкъсвам телената мрежа, още един път удрям, главата на търнокопа съвсем преминава мрежата. Когато я изтеглям, мрежата се извива, лисицата изскача от образувалата се дупка, аз вече съм при следващата клетка, подред разбивам клетките, една след друга, успявам да улуча и един катинар, изпуска искра, но не се счупва, не ме интересува, продължавам да удрям. Не знам колко време трябва да е минало, докато накрая разбивам и последната клетка, китките ме болят, ръцете ме болят, раменете ме болят, но не ме е еня, няма значение, нищо няма значение. Задъхвам се, отпускам тежката част на търнокопа, пускам и дръжката му, накланя се, пада в снега. Тогава забелязвам, че всички лисици стоят под клетките, в мръсния утъпкан сняг, и ме гледат. Плескам с ръкавиците с две ръце, изджафквам им. Лисиците изведнъж хукват, побягват около мен в кръг, приличат на голям червен водовъртеж, стоя и ги гледам, после се завъртам на пети, разтварям ръце, затварям очи и започвам и аз да се въртя в кръг, отново и отново, при това по-бързо, отколкото те бягат наоколо ми, изкрещявам колкото ми глас държи, с пълни гърди, рокля от лисица! От това те се разпръскват, виждам как под лапите им се вдига снежен прах, побягват между дърветата. Спирам и гледам как гората ги поглъща, оставям се шеметът да ме олюлява насам-натам.", "date": "2017.12.31", "title": "Откъс от \"Клада\" на Дьорд Драгоман"}
{"url": "https://www.dnevnik.bg/bulgaria/2017/12/31/3105312_vodata_v_haskovo_produljava_da_ne_e_godna_za_piene_i/", "text": "Водата в Хасково продължава да е негодна за пиене и готвене, съобщи БНР. Забраната за ползването й е от месец април, когато бяха установени многократно завишени стойности на уран и алфа активност. Хората купуват минерална вода за пиене и готвене, но това излиза много скъпо на домакинствата, коментира кореспондентът на радиото. Още през пролетта с министерско постановление бяха отпуснати милион и 930 хиляди лева за сондажи на осем кладенеца, по които вече се работи. Допълнително ще бъдат изградени два водопровода през следващата година, припомни кметът на Хасково Добри Беливанов пред националното радио. Хората обаче не са оптимисти, че след изграждането на новите съоръжения ще потече чиста вода. Прокуратурата продължава разследването има ли виновни за замърсената вода. В парламента дори беше създадена специална комисия, която да разследва причините за замърсяването и дали има рискове за хората. На 25 октомври  комисията излезе със заключение , че \"след предприетите мерки няма питейна вода, доставяна до крайния консуматор, която да е с отклонения с изискванията за качеството по здравно значими радиологични показатели и да представлява реална или потенциална опасност за здравето на хората\". Това са декларирали здравните органи, управителите на ВиК дружества и кметовете на съответни населени места пред анкетната комисия в парламента, която разследваше радиоактивно замърсяване на питейни води на територията на страната. Изводът е записан в доклада на временната анкетна комисия, който парламентът одобри със 137 гласа \"за\", 16 \"против\", и два \"въздържал се\".", "date": "2017.12.31", "title": "Водата в Хасково продължава да не е годна за пиене и готвене"}
{"url": "https://www.dnevnik.bg/sport/2017/12/31/3105297_ekspediciia_kum_nepostijimoto_poliaci_se_nasochiha_kum/", "text": "Полска експедиция, включваща водещи алпинисти, замина за Северен Пакистан с ясна цел - да бъде постигнато първото в историята изкачване на К2 (8611 м) през зимата. До момента това е единственият от осемхилядниците, който никога не е изкачван през зимата. К2 е един от най-трудните и най-смъртоносни върхове, а през зимата условията са още по-тежки. Начело на експедицията е опитният Кжищов Виелицки (67 г.). През 2003 г. той участва в друга зимна експедиция, насочена към К2, която завърши с неуспех. Виелицки обясни пред \"Ройтерс\", че изкачването ще започне на 8-9 януари и се очаква при успех завръщането в базовия лагер да е в средата на март. Друг от членовете на експедицията - Адам Биелицки, посочи, че Полша има много хубави страници в алпинизма. Надеждата му е, че със зимно изкачване на К2 ще се напише \"последната глава от тази книга\". \"Ако ме питате кое е най-трудното в тази експедиция или от кое най-много ме е страх, това всъщност е отделянето от семейството ми\", каза Биелицки.", "date": "2017.12.31", "title": "Експедиция към непостижимото: поляци се насочиха към опит да изкачат К2 през зимата"}
{"url": "https://www.dnevnik.bg/photos/2017/12/31/3105310_fotogaleriia_predi_nova_godina_v_shintoistkiia_hram_v/", "text": "Японски монаси участват в ритуал, посветен на предстоящата Нова година, в шинтоистки храм в Токио.", "date": "2017.12.31", "title": "Фотогалерия: Преди Нова година в шинтоисткия храм в Токио"}
{"url": "https://www.dnevnik.bg/skorost/2017/12/31/3101669_test_draiv_purviiat_hibrid_na_audi/", "text": "Най-вероятно електромобилите са колите на бъдещето. Към днешна дата обаче те имат твърде много недостатъци, за да са единствен автомобил за широк кръг от хора. Докато пробегът е сериозно ограничен, батериите се зарежда бавно, а зарядните станции са все още екзотика, са нужни преходни модели и именно такива се явяват плъг-ин хибридите.", "date": "2017.12.31", "title": "Тест драйв: Първият хибрид на \"Ауди\""}
{"url": "https://www.dnevnik.bg/bulgaria/2017/12/31/3105317_da_izgonim_ot_surcata_si_vsichko_koeto_oskverniava/", "text": "Българският патриарх Неофит призова \"да оставим \"всяка злоба и всяко коварство, всяко лицемерие, завист и клевета\", да изгоним от сърцата си всичко, което осквернява нашето естество\" и да не отвръщаме \"зло за зло\". Това се казва в обръщение на патриарха и софийски митрополит по повод настъпването на Новата 2018 година, разпространено от пресцентъра на Светия синод. Патриарх Неофит определя изминалата 2017 г. като година на несигурност, на терористични атаки, взели десетки човешки жертви. Възлюбени в Господ чеда на Светата ни църква, Премъдрият Бог, сътворил този свят, е определил за човека да живее във времето. Времето е особен дар и затова ние трябва да го ценим (вж. Еф. 5:16), защото никой от нас не знае колко ни е отредено да живеем тук, на земята. Не е в наша власт да знаем \"времената и годините\" (Деян. 1:7), но наш дълг е да използваме всяка минута, за да служим Богу, да пребъдваме в Него и да следваме заповедите Му. Встъпвайки в новата година, трябва да благодарим на Господа за всичко (вж. 1 Сол. 5:18), което се е случило през изминалата година. Трябва да имаме съзнанието, че трудностите, скърбите и страданията са изпитания, през които сме преминали, \"та изпитаната наша вяра да излезе по-драгоценна от нетрайното, макар и чрез огън изпитвано злато\" (1 Петр. 1:7). Сложните житейски ситуации са онова изпитание, което ни показва дали постъпваме като християни, или като хора, които не искат да знаят за Бога. Ние трябва да благодарим на Бога за тези духовни уроци, които ни е преподал, да Му благодарим за това, че удължава дните на нашия земен живот, че ни дава време за покаяние и изправление, за назидание в доброто, за участие в тайнствата на Църквата, дава ни възможност да разкрием Божия образ в душата си. Измина една нелека година - на несигурност, на терористични атаки, взели десетки човешки жертви, напомнящи ни колко бързопреходен е човешкият живот. Но нашата жива вяра ни помага да посрещаме изпитанията, които Бог ни изпраща, без да униваме, а помъдрели от тях - с още по-голямо усърдие да се стремим да възрастваме духовно. Разбира се, неведоми са житейските ни пътища занапред, но ние като християни трябва да живеем така, че във всеки момент да сме готови да застанем пред Престола на Всевишния, защото не знаем \"ни деня, ни часа, когато ще дойде\" (Мат. 25:13) Господ Иисус Христос в Своето Второ пришествие. Затова да оставим \"всяка злоба и всяко коварство, всяко лицемерие, завист и клевета\" (1Петр. 2:1); да изгоним от сърцата си всичко, което осквернява нашето естество, когато ние с думи и в мислите си обиждаме своите ближни; да не допускаме да има помежду ни \"раздори и разногласия\" (1 Кор. 3:3); да не отвръщаме \"зло за зло\", а винаги да желаем \"доброто един другиму, и на всички\" (1 Сол. 5:15). Всеки от нас има свой път в живота, своя сфера на дейност, на която ние отдаваме душевните и телесните си сили. И колко е важно силата на доброто, свързваща всички православни хора, да не оскъдява, братската любов да се преумножава, а съгласието в човешкото общество да крепне, както би трябвало да крепне православната вяра във всяко сърце. Имайки вяра, ние откриваме истинския смисъл на живота. Вярата ни укрепява и ни помага да понасяме всякакви лишения, неуредици и човешки страдания. На всички чеда на родната ни Църква, живеещи в родината и извън нейните предели, благопожелаваме да се подвизават \"с добрия подвиг на вярата\" (1 Тим. 6:12), като положат \"всяко старание\", за да привнесат \"към вярата си добродетел, към добродетелта знание, към знанието въздържание, към въздържанието търпение, към търпението благочестие, към благочестието братолюбие, към братолюбието любов\" (2 Петр. 1:5-7). Господ да благослови всички нас да живеем във вярата, да крепнем в надеждата и да пребъдваме в любовта! Честита и доброплодна да е Новата 2018 година!", "date": "2017.12.31", "title": "Да изгоним от сърцата си всичко, което осквернява нашето естество, призова патриарх Неофит"}
{"url": "https://www.dnevnik.bg/photos/2017/12/31/3105315_snimka_na_denia_posledniiat_zalez_za_godinata_v_manila/", "text": "Последният за 2017 г. залез в Манила, Филипините.", "date": "2017.12.31", "title": "Снимка на деня: Последният залез за годината в Манила"}
{"url": "https://www.dnevnik.bg/sport/2017/12/31/3105325_grigor_dimitrov_i_supergeroi_se_vkljuchiha_v_detski/", "text": "Григор Димитров се включи в забавни игри, част от Деня на децата на турнира в Бризбейн. Освен българина участие взеха и другите тенис звезди в надпреварата - Ник Кириос, Гарбине Мугуруса и Елина Свитолина. Забавлението за децата беше допълнено от появата на известни супергерои. \"Беше забавно да участвам в Деня на децата\", написа Свитолина в \"Туитър\". Димитров очаква да започне защитата на титлата си в Бризбейн. След отказването на Рафаел Надал  българинът остана водач в схемата . Третият в света ще стартира направо от втория кръг. Там негов съперник ще е австралиецът Джон Милман или квалификант.", "date": "2017.12.31", "title": "Григор Димитров и супергерои се включиха в детски празник на турнира в Бризбейн (видео)"}
{"url": "https://www.dnevnik.bg/sviat/2017/12/31/3105327_uspeshen_brekzit_i_po-silna_ikonomika_prez_2018_g/", "text": "Британският премиер Тереза Мей обеща в новогодишното си послание да осигури успешно излизане на Великобритания от ЕС, да засили националната икономика и да изгради по-справедливо общество за всички, предаде БТА.  Отиващата си 2017-а година бе година на напредък за Великобритания, през която бе поставено началото на двугодишния процес на официални преговори за Брекзит, посочи Мей. Тя добави, че независимо дали на референдума от юни 2016 година хората са гласували \"за\" или \"против\" на пускането на ЕС, повечето искат правителството да продължи напред и да осигури добър Брекзит, и кабинетът й прави именно това. Задачата Брекзит да бъде превърнат в успех има решаващо значение, но тя няма да бъде границата на амбициите ни. Трябва също така да продължим да се стремим да изменим към по-добро тук и сега нещата, които имат значение във всекидневния живот на хората, каза Мей. Британският премиер обеща балансиран подход към държавните разходи, така че \"дългът ни да се понижи, но и да можем да инвестираме във важните неща - нашите училища, полицията ни и ценната ни здравна система\".  Вярвам, че 2018-а ще бъде година на подновено доверие и гордост от страната ни. Година, през която ще продължим да постигаме добър напредък към успешно споразумение за Брекзит, икономика, подготвена за бъдещето, и по-силно и справедливо общество за всички, заяви още тя.", "date": "2017.12.31", "title": "Успешен Брекзит и по-силна икономика през 2018 г. обеща Тереза Мей"}
{"url": "https://www.dnevnik.bg/photos/2017/12/31/3091133_fotogaleriia_nad_120_ubiti_i_hiliadi_raneni_sled/", "text": "Най-малко 127 са загиналите в протестите срещу управлението на президента Николас Мадуро и икономическата криза във Венецуела от началото на годината по официални данни. Ранените и арестуваните са хиляди.На снимката: Демонстранти се спречкват със силите за сигурност по време на митинг на опозицията в Каракас на 4 април 2017 г. Сблъсъците започнаха, след като властите затвориха станции на метрото в Каракас, създадоха пропускателни пунктове, и отцепиха площад, на който трябваше да се проведе мащабна демонстрация. \"Никога досега не бях виждал протестиращи и полиция да се сблъскват толкова директно... Оттогава тактиката на полицията се промени и те никога не се изправиха толкова открито срещу протестиращите,\" разказва фотографът на \"Ройтерс\" Карлос Гарсия Роулинс.", "date": "2017.12.31", "title": "Фотогалерия: Над 120 убити и хиляди ранени след година протести във Венецуела"}
{"url": "https://www.dnevnik.bg/sport/2017/12/31/3105329_naiki_obiavi_preminavaneto_na_koutinyo_v_barselona_i/", "text": "Производителят на спортни стоки \"Найки\" обяви трансфера на Фелипе Коутиньо в \"Барселона\". Доставчикът на екипировка на каталунците публикува в сайта си промоция за безплатно щамповане на името на бразилския футболист върху фланелки на испанския клуб. Скоро след това публикацията беше свалена, но вече беше привлякла огромно обществено внимание. Появиха се подозрения, че може да е станала грешка или сайтът на \"Найки\" да е обект на хакерска атака. Според мадридския \"Ас\" посланието е излязло на 34 езика, което изключва хипотезата за външна намеса. \"Фелипе Коутиньо е готов да блести на \"Камп ноу\". Сдобий се с екипировката на \"Барселона\" за сезон 2017-18 с името на магьосника\", се казваше в текста. Посланието сочеше още, че промоцията за безплатно щамповане на името на играча е валидна до 6 януари. Миналото лято \"Барселона\" направи няколко опита да вземе Коутиньо от \"Ливърпул\", като получи откази и на трите си предложения. Според медиите в Испания последното от тях е било за 150 млн. евро. По-късно  каталунците обявиха, че мърсисайдци са поискали 200 милиона . Бразилецът мина през труден период след трансферната сага, но в последните мачове заигра силно. \"Не знам какво ще донесе бъдещето. През януари ще знаем какво ще стане през януари\", каза Коутиньо наскоро.", "date": "2017.12.31", "title": "\"Найки\" обяви преминаването на Коутиньо в \"Барселона\" и след това изтри публикацията"}
{"url": "https://www.dnevnik.bg/sviat/2017/12/31/3105331_turskata_policiia_zadurja_20_dushi_po_podozrenie_za/", "text": "Турската полиция съобщи,че е задържала в Истанбул 20 души, сред които 15 чужденци, по подозрения за връзки с джихадистката групировка \"Ислямска държава\", съобщи Ройтерс. Агенцията отбелязва, че мерките за сигурност в града са засилени заради наближаващата годишнина от терористичната атака в нощен клуб, при която на 1 януари 2017 г. загинаха десетки хора. Арестите са извършени в събота на четири различни места в града. От полицията не посочват от какви националности са задържаните. Според Анадолската информационна агенция те са заподозрени за планиране на атака по време на празненствата в новогодишната нощ в Истанбул. В четвъртък и петък турската полиция задържа 195 души, смятани за членове на \"Ислямска държава\". Терористичната групировка пое отговорност и за  стрелбата в истанбулския клуб Reina  в новогодишната нощ на 2017 г. Тогава загинаха 39 души, а десетки бяха ранени. През декември в страната започна съдебният процес срещу заподозрени за атаката. Ройтерс посочва, че в нощта на Нова година по улиците на Истанбул ще дежурят 37 хиляди полицаи, а от съображения за сигурност тържествата в някои квартали на града ще бъдат забранени, а големи булеварди ще бъдат затворени.", "date": "2017.12.31", "title": "Турската полиция задържа 20 души по подозрение за подготвяни атаки в Истанбул"}
{"url": "https://www.dnevnik.bg/sport/2017/12/31/3105209_magnus_karlsen_stana_svetoven_shampion_na_blic/", "text": "Магнус Карлсен стана световен шампион на блиц на първенството в Рияд. Норвежкият гросмайстор завърши начело с 16 точки. Втори се нареди руснакът Сергей Карякин с 14.5, а трети със същия актив е Вишванатан Ананд. Преди дни  индиецът стана световен шампион по ускорен шах . В първия ден Карлсен изоставаше с две точки от миналогодишния шампион Карякин. Във втория обаче норвежецът се представи впечатляващо и спечели осем от десетте си партии, като записа и две ремита. Това е третата световна титла на Карлсен на блиц след Москва 2009 и Дубай 2014. \"Изключително щастлив съм. Вчера беше труден ден за мен, но днес всичко надмина очакванията ми. Титлата означава много за мен, особено след загубата в последния момент в първенството по ускорен шах. Така че това е голям успех\", каза Карлсен. При жените триумфира Нана Дзагнидзе от Грузия.", "date": "2017.12.31", "title": "Магнус Карлсен стана световен шампион на блиц"}
{"url": "https://www.dnevnik.bg/bigpicture/2017/12/31/3093999_nai-dobrite_snimki_na_dnevnik_prez_dekemvri/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Юлия Лазарова, Велко Ангелов и Николай Дойчинов. Очакваме и вашите снимки за   Селекцията ще бъде взискателна, защото това е мястото за качествена фотография, през която се разказват и истории.", "date": "2017.12.31", "title": "Най-добрите снимки на \"Дневник\" през декември"}
{"url": "https://www.dnevnik.bg/kultura/2017/12/31/3102447_fotogaleriia_20-te_nai-gledani_bulgarski_filma_za/", "text": "Българското кино изпраща успешна година, не само с участията си по световни фестивали, но и с осезаемо присъствие в българските кина. Над 20 български филма направиха премиерата си през годината, а няколко от тях дори оглавиха боксофиса в първия си уикенд. На фона на успеха на \"Възвишение\" и на прага на 2018 г. \"Дневник\" поглежда към  Статистиката за заглавията, дебютирали преди 2017 г., е от  , а за излезлите през годината - от официалните боксофис данни   към 18 декември. Класацията започва от номер 20, но за разлика от традиционния боксофис, е подредена по броя зрители на всяко заглавие (интересът и приходите от билети не винаги са право пропорционални) Под номер 20 намираме  на Неделчо Богданов, която освен това е и първото българско заглавие на 3D, което е и изцяло частна продукция. Излязъл през ноември 2014 г., той има 33144 зрители и боксофис от 270 063 лв.", "date": "2017.12.31", "title": "Фотогалерия: 20-те най-гледани български филма за последните 20 години"}
{"url": "https://www.dnevnik.bg/analizi/2017/12/31/3100615_nai-chetenite_analizi_prez_2017_godina/", "text": "Случващото се с образованието, идеите за връщане на казармата, прогнози за предстоящите (към онзи момент) парламентарни избори, а също въпроси за свободата, за бъдещето на България и обществото - така изглежда класацията на десетте най-четени материала сред редакционните коментари, анализи и позиции в \"Дневник\" през 2017 г. 1.  Ако върнат казармата, първа отивам  – 93 301 прочитания 2.  Кристиан Таков: Училищата произвеждат безропотни консуматори на сутрешни блокове  - 77 975 прочитания 3.  Марк Зукърбърг: Свободата да се провалиш води до най-големите успехи  – 76 684 прочитания 4.  Скандалът в УНСС и тъжната истина за българското образование  – 59 168 прочитания 5.  Как да предвидим какво ще стане на изборите  – 56 452 прочитания 6.  Не, ГДБОП няма да ви шпионира чатовете  – 54 812 прочитания 7.  Истанбулизацията на София  – 53 297 прочитания 8.  Перспективата за реален световен кошмар  – 53 065 прочитания 9.  Сбърка ли \"Господари на ефира\"  – 51 564 прочитания 10.  Христо Иванов: България ще има друга съдба (пълен текст)  – 49 238 прочитания", "date": "2017.12.31", "title": "Най-четените анализи през 2017 година"}
{"url": "https://www.dnevnik.bg/analizi/2017/12/31/2946291_falshivite_novini_nai-dobroto_sluchvashto_se_na/", "text": "        Фразата \"фалшиви новини\" може би ви е омръзнала до болка, но това е част от проблема.  А той е един от най-важните информационни проблеми на нашето време. Така е не само заради македонските тийнейджъри, които печелят от разпространение на лъжи. И не само заради екстремните политически формации, търсещи начини да сринат либералната демокрация. Дори не само защото Русия и САЩ имат президенти, които извличат политически и лични дивиденти от насърчаването на циничен, разрушителен нихилизъм и подхвърлят израза \"фалшиви новини\" като своеобразна реторична граната. Те са симптом на една много по-мащабна системна промяна, свързана със стойността и достоверността на информацията. И с начина, по който в бъдеще ще се справяме – в социален, политически и икономически план – със заплахите и възможностите съпътстващи новите комуникационни технологии. Нека най-напред уточним, че фалшивите новини са всъщност цяла гама от дезинформация – от изфабрикуваните новини, манипулираното съдържание, използването на фалшив контекст и позоваването на фалшиви източници до пропагандата, очернянето и т.н. Нека също приемем, че фалшивите новини може да не са изиграли решаваща роля в президентските избори в САЩ – там действаха много по-големи сили. Въпреки това според мен фалшивите новини бяха осезаема, макар и маргинална динамика за изместване на дневния ред и мобилизиране на подкрепа за Доналд Тръмп. Също така те показаха, че се случва мащабна промяна в посока към по-децентрализирана медийна екология, в която алтернативните източници на информация могат да имат по-голямо влияние отколкото преди.  Фалшивите новини умело експлоатират съществуващите дигитални мрежи от \"Фейсбук\" до имейл каналите с помощта на технологии като ботовете, даващи тласък на разпространението им. Но проблемът не е само технологичен. Той изисква от нас реалистично мислене за начина, по който хората разбират и споделят информация в дигиталната епоха. Идентичността е също толкова силна мотивация, колкото и стремежът към истината. Тези неща не са непременно лоши. Те просто не се вписват в начина, по който традиционните медии и политици са свикнали да мислят за информацията и политиката. Както съм писал и преди, макар фалшивите новини да имат своя комерсиален и технологичен контекст, те са преди всичко политически въпрос. Ние трябва да разбираме идеологиите на информацията. За всеки, който се занимава с информация, етиката вече не е нещо допълнително. Тя е неотделима част от икономиката на информацията. Доверието е валутата на свързаните в мрежа медии. Фалшивите новини ни дават уникална възможност да успеем, правейки нещата както трябва. Най-напред трябва да погледнем в песпектива. Според мен повечето от реакциите по темата \"фалшиви новини\" са в духа на така наречената морална паника. Голяма част от това, които ние, а и Тръмп, наричаме фалшиви новини, пост-истина или информационен балон, са просто неща, които не харесваме или чувстваме като заплаха. Не съм сигурен, че бихме водили този дебат в средите на \"либералните елити\", ако Хилари Клинтън беше станала президент, а британците бяха гласували за оставане в ЕС. Във Великобритания фалшивите новини намират сравнително по-слаба почва. Вероятно защото ние вече имаме медии с открити политически пристрастия и нашата общественост е свикнала с журналисти, политици и други комуникатори, склонни да изкривяват истината в полза на собствения си дневен ред. Отварянето на медиите към по-разнообразни гледни точки и източници дава възможност за по-здравословни, по-широки дебати, в които обществеността има по-голямо участие. Но и най-ценните дебати, които водят до най-устойчивите политически решения, трябва рано или късно да се върнат в полето на реалността. Демокрацията се нуждае от доказателства, за да има политическа отговорност и отчетност. Ако се окажем в ситуация – от каквато не сме далеч – в която всичко е относително, в която никой не приема условията на дебата, а към експертизата и емоционалната ангажираност се подхожда с недоверие, тогава от това ще загубим всички. Информацията, данните, медийният дискурс – онлайн, по заявка, персонализиран, масово разпространяван, \"неопосредстван\" – вече е средата, в която се случва общественият и икономически живот. Ако тази среда бъде замърсена, тогава губещ ще бъде всеки, който се стреми към надеждност и достоверност. Погледнете случилото се с компании като \"Юбер\" и \"Фейсбук\". Те предлагат изключителни услуги, но действията и стратегиите им не бяха поставени в надеждна етична рамка. Те се оказаха в различна степен \"фалшиви\". което се е случило от десетилетия насам. Фалшивите новини дават на качествената журналистика възможност да покаже, че е ценна със своето знание, етика, ангажираност и опит. Те са звън на будилник, който ни подсеща да бъдем по-прозрачни, по-релевантни и да внасяме стойност в живота на хората.  Те могат да помогнат на медиите да развитият нов бизнес модел, основан на проверка на факти, опровергаване на митове и като цяло да ни накарат да се стегнем в качеството ни на алтернатива на фалшивостта. Един от възможните ефекти на фалшивите новини е да провокират дебати, но също и действия. Виждаме, че дигиталните мрежи започват да действат, за да спрат достъпа на фалшивото съдържание до реклами. Свидетели сме на бум в проверката на факти в медиите. Създават се средства и политики, които да помогнат на потребителите да се ориентират в качеството на информацията. Виждаме нов интерес в развиването на медийна и новинарска грамотност. И докато се заемаме с практическите и политически задачи, поставени от фалшивите новини, ето още няколко етически и стратегически идеи  - бъдете свързани – присъствайте и бъдете достъпни във всички платформи; - бъдете куратори – помагайте на потребителите да стигнат до качественото съдържание, където и да е то; - бъдете релевантни – използвайте езика на потребителите и ги \"слушайте\" креативно с помощта на данните; - бъдете експерти – допринасяйте стойност, разбиране, опит, контекст; - бъдете точни – чрез проверка на фактите, баланс и прецизност; - бъдете хора – демонстрирайте емпатия, уважение към различията, конструктивност; - бъдете прозрачни – посочвайте източниците си, поемайте отговорност, приемайте критика; Социалните мрежи и организациите, разпространяващи новини, могат: - да отсяват по-добре фалшивото съдържание; - да дават на потребителите по-добри сигнали за качеството на съдържанието; - да дават предимство на по-доброто съдържание чрез алгоритми; - да работят за подобряване на медийната грамотност; - да правят така, че повече ресурси и повече стимули да се насочват към надеждните и достоверни публикации Институциите (в държавата, бизнеса, образованието) би трябвало: - да са достъпни за комуникация там, където комуникират хората; - да говорят на правилния език – диалогичен, човешки, дори с чувство за хумор; - да бъдат релевантни; - да бъдат отворени; - да бъдат интерактивни; - да бъдат реалисти – влиянието на медиите не е безганично; Последната точка е важна. Медиите не са светът. Те са колкото причина, толкова и отражение на социалните, икономическите и политически проблеми.Проблемът няма да се реши чрез регулации. В много отношения това би било заплаха за добродетелите на отворения интернет. Няма да се реши и чрез медийна грамотност. Макар че, разбира се, по-добрата медийна грамотност винаги е желателна. Това е дългосрочен проблем, който се развива бавно и постепенно. Той съществува от векове, заедно с идеала за добре информираното общество. Той не може да бъде изкоренен, но може да бъде лекуван. И всяка инвестиция в това ще допринесе стойност в сферата на комуникациите и към обществото като цяло.", "date": "2017.12.31", "title": "Фалшивите новини: най-доброто, случващо се на журналистиката"}
{"url": "https://www.dnevnik.bg/photos/2017/12/31/3091078_fotogaleriia_isliamska_durjava_zagubi_mosul_i_rakka_no/", "text": "И в Ирак, и в Сирия битката срещу групировката \"Ислямска държава\" се поведе от нетрадиционни съюзи между армии, сили на други държави и парамилиции и постигна известен успех.", "date": "2017.12.31", "title": "Фотогалерия: \"Ислямска държава\" загуби Мосул и Ракка, но трудното предстои"}
{"url": "https://www.dnevnik.bg/sport/2017/12/31/3105173_nepal_zabrani_samostoiatelni_izkachvaniia_na_everest/", "text": "Правителството на Непал забранява самостоятелните изкачвания на Еверест (8848 м). Целта на властите е да се ограничат инцидентите и да се намалят смъртните случаи. Според промените чуждестранните алпинисти ще трябва да бъдат придружавани от гид. По този начин правителството в азиатската страна се надява да отвори повече възможности за работа на непалски планински водачи. Новите правила засягат също хора с двойна ампутация и слепи алпинисти. Те ще могат да правят опит за изкачване само при наличието на валиден медицински документ. През 2017 г. в опит за изкачване на Еверест са загинали шестима души. Сред тях е и 85-годишният Мин Бахадур Шерхан, който пробва да си върне рекорда за най-възрастен човек, изкачил върха. През 2006 г. новозеландецът Марк Инглис, загубил двата си крака при инцидент в планината, стана първият алпинист с двойна ампутация, достигнал върха. Незрящият американец Ерик Вайхенмайер стъпи на Еверест през май 2001 г. и по-късно стана първият алпинист с нарушено зрение, изкачил най-високите върхове на всички континенти. Новите правила са дискриминиращи, заяви Хари Буда Багар, който е изгубил двата си крака, но мечтае да изкачи Еверест. \"Правителството на Непал трябва да окуражава хората с увреждания да излизат от зоната си на комфорт, да изучават себе си и да стигат до върха на възможностите си, а не да им забранява да правят неща\", написа Багар във \"Фейсбук\". От 1920 г. общият брой на загиналите на Еверест е над 200, като повече от 20% са починали от остра планинска болест, а най-голям е процентът на смъртните случаи заради лавина - 29%. Планинската болест се появява при неподготвени хора след промяна във височината. Симптомите включват главоболие, раздразнителност, безсъние, отслабване, липса на апетит, гадене, ускорен пулс и дишане. В Непал са осем от 14-те осемхилядника. Миналата година близо 450 алпинисти - 190 чужденци и 259 местни, са изкачили Еверест от южната му страна в Непал. През май  българинът Атанас Скатов изкачи Еверест за втори път . Следващата година  най-високият връх в света влиза в плановете и на Боян Петров .", "date": "2017.12.31", "title": "Непал забрани самостоятелни изкачвания на Еверест"}
{"url": "https://www.dnevnik.bg/intervju/2017/12/31/3102957_nadejdata_niama_pravo_na_smurt_-_galia_ioncheva/", "text": "Галя Йончева посреща въпросите на Фриш с привичното за дома й гостоприемство – на ниската маса в дневната са заели позиции гарафата с вода, чашките с кафе, нещо сладко, нещо солено и нещо още неизказано, но напълнило стаята с очакване. Поглеждам жената, седнала в креслото срещу мен – тя е като приказката за онази река, която непрекъснато сменяла цветовете на водите си – усмихва ми се, после се замисля, въздъхва, обяснява разпалено нещо, стихва, отронва сълза, отново се усмихва. От време на време отправя поглед към другите две свои \"Аз\" в стаята – това са два внушителни по своя размер портрета. Единият е нейн, в знаковата й роля на Татяна от операта \"Евгений Онегин\". Другият е на сина й, известният юрист и университетски преподавател –  доцент Кристиан Таков  (той почина през юли тази година - бел.ред.). Певицата владее до съвършенство изкуството на интерпретацията – както на музикалната сцена, така и в живота. Тя може да произнесе собственото ви име, което вероятно ви е омръзнало от употреба, по начин, който ще ви накара да искате да го чувате отново и отново. Красотата е не толкова в отработената прецизност и завършеност на всяка фраза, а в онази радост, изумление, приласкаване и още куп други усещания, които гласът й умее да вложи в една единствена дума. И така от дума на дума,  Да, абсолютно съм убедена! Ако човек приема за свои идеали добротата и справедливостта, то той отлично знае, че това са вечни стремления, които не се побират в рамките на какъвто и да е ограничен отрязък от време. Те са толкова фатално необходими, че им е отреден вечен живот. Да, обичам близките си, но обичам и хората изобщо, обичам света, който не започва и не свършва с любимите ми същества. Няма такава персона. Всеки отделен човек носи информация и уроци по житейско познание и не случайно съществува на този свят. От нас зависи колко мъдро ще посрещнем и оценим доброто, и каква защитна реакция ще изградим срещу злото. В живота хубавото рядко ни сполетява случайно. Много често то трябва да бъде изстрадано и извоювано. За да стигна до операта, аз самата трябваше да премина през много трудности. За да стигна до майчинството – също. В младите ми години отстрани може да е изглеждало, че съм обирала каймака на обществото, но това всъщност бе пяната ... плодовете, които берях, често бяха твърде горчиви. В крайна сметка за ценните неща в живота неизбежно се налага да платим висока цена. - Съвършена – не! Не са ми нужни маловажни товари. Бих изисквала, обаче, повече от паметта, която притежавам. Ако принадлежах към друга нация или цивилизация, то тогава не бих била точно това, което съм днес... нямаше да съм обвързана със същите хора, които обичам тук и сега. Значи – не, не искам. Но ако ме попитате дали бих искала да принадлежа към някоя опера, която бих чувствала като свой духовен дом, то тогава ще спомена две заглавия. Първото е \"Евгений Онегин\" на П.И.Чайковски. Моята героиня там, Татяна, е жена с удивителен морал и духовни дълбини. Изправена пред може би най-тежката дилема за една жена, тя избира дълга, оставайки с ясното съзнание, че няма сила, която да й отнеме любовта. Татяна е едно напомняне, че дори нереализираната любов придава смисъл и красота на живота, каквито единствено обичта може да даде. Второто заглавие е \"Тоска\" – партия, която никога в живота си не съм изпълнявала, поради природата на гласа ми. По свой начин Тоска също избира дълга, но това вече е дългът към нейната могъща, изпепеляваща, безумна по своите мащаби любов, която е готова да оправдае всичко, дори убийството. - Не храня омраза, но ако я имах, бих я насочила към група хора – те са по-опасни от отделния индивид. Хитлер не е толкова зловещ, колкото тези, които са му вярвали или тези, които са мълчали. Давам си сметка, че и обратният отговор би бил също така верен. Но отговарям по този начин, защото в душата ми има натрупано огромно негодувание от това, че нашият народ е свикнал да мълчи... A тези, които говорят, предпочитат да се съгласяват заради собственото си удобство. Имам познати и приятели, образовани хора, интелектуалци – артисти, музиканти, лекари, архитекти. Tе прекарват времето си в четене на жълтите вестници. Клюкарството ги гъделичка. Купуват \"Уикенд\", \"Телеграф\", \"Галерия\" и слагат стотинките си в джобчето на Пеевски и компания. И мълчат. Другите не винаги могат да преглътнат моята същност и наличието на обичните ми хора – не знам дали това е породено от ниското им самочувствие или от завист. Така се случи, че аз бях дарена с възхищението на публиката и със син, който ме накара да се почувствам избрана. Моята най-главна роля на сцената на живота бе да го отгледам, да се грижа за него и да се гордея с изключителния шанс да му бъда майка. Надявам се това не ви звучи неуместно мистично. Давам си сметка, че всички тези неща понякога се преглъщат трудно от околните. Не одобрявам в себе си доверчивостта и склонността бързо да забравям стореното ми зло. В това отношение не умея да трупам уроци. Струва ми се, че и двете неща в крайна сметка са простими – въпрос на природна даденост. Обичам някого, когато разцъфтявам... когато изливам всички добрини, които притежавам върху него, без да мисля дали ще остане нещо и за мен. Не обичам някого, когато е неопознаваем за душата ми. От дете обожавам пеперудите и птиците. Ако трябваше да бъда родена като животно, сигурно бих избрала да съм чайка, защото чайката умее да лети и да се рее във висините, но умее и да плува на дълбокото. Все пак онова най-важно нещо, което чайката не умее, е да твори. Затова за мен животът винаги ще е свързан изключително с човека и със силата му да променя света и да върви крачка по крачка към съвършенството. Красотата на природата ми въздейства, но тя е просто среда. Бих предпочела да умра, но да си остана човек... другото за мен е отстъпление. Аз съм възпитана в твърде патриархална среда, в която бракът е основополагаща институция. Но това съвсем не е единствената причина да държа на брака. Правя го също, защото съм непоправим оптимист. Женствеността е красива топлота. Тя е майчинство. Женствеността е умението да създаваш уют – в буквалния и в преносен смисъл на думата. Но женствеността няма как да бъде мислена независимо от мъжествеността. Тя е силата да въздействаш на мъжа, да го провокираш към открития, да бъдеш муза. Помня как навремето, когато Красимир Кюркчийски композираше музиката към балета \"Козият рог\", ми звънеше по няколко пъти на нощ, за да ми изсвири някой пасаж... Сърдеше се на критиките ми, затваряше телефона и малко по-късно отново ми звънеше и отново свиреше. В крайна сметка женствеността - това е съучастничество в създаването на нещо красиво. - Не, не бих могла истински да си го представя... иначе не бих била жена. Надеждата няма право на смърт. Тя може да умре само, когато знаеш, че синът ти няма да ти звънне по телефона и няма да седне на масата и да опита храната, която си приготвила специално за него. Смъртта на тази надежда е финалът на всичко. Единствено грижата да опазиш паметта за него жива може да ти даде възможност да продължиш да дишаш. Нищо друго. - Постоянната промяна, а не чудесата, са начинът, по който животът се случва ден след ден. Той винаги продължава и нищо не може да го спре. Застоят винаги е привиден – това е мълчаливо трупане на градивна енергия. Понякога си мисля, че не си даваме сметка колко много е постигнало човечеството през вековете и колко дълъг път сме извървяли. Например, моята прекрасна, интелигентна баба би се чувствала абсолютно изгубена в нашето съвремие. Несъмнено един романтик или сантиментален човек би бил разочарован от заливащата ни днес вълна на прагматизъм. Но след всеки такъв прилив идва и неговият отлив, идва настъплението на духовното. Да, вярвам в разума, който в крайна сметка ще надделее. Еволюцията е стъпаловиден процес и той ни води винаги по-напред и по-нагоре. Докато мога да мисля, ще се надявам и вярвам в доброто, въпреки че ми се случи най-страшното зло. - Завистта. Да! Не мога да ги накарам да ми служат, не умея да ги броя и пресмятам. Те са извор на огромна житейска несправедливост – твърде много хора са болезнено оковани в безпаричие. Не, не ми се налагало. Но винаги е имало известни ограничения. Никога не съм знаела. Днес – също. Не накърнявам и с микрон достойнството си. Не. Но ценните приятелства обикновено са дълги. - Лицемерието. Началото на всяко приятелство започва с честността. Спомням си една моя специализация във Виена през 1971 г. Бяхме малка група българи, музиканти. Един от колегите имаше проблем и се наложи да бъде повикан юрист от България, но нямаше къде да бъде настанен. Предложих да е при мен, в моята квартира. Така адвокат Лоти Шамлиева буквално скочи в живота ми - буквално на един крак, защото другият бе с протеза. Първото, което ми каза бе: \"Не сме се срещали, но ще ти кажа направо, че знам твърде много неща за теб – неща, които ти самата не знаеш\". Оказа се, че бившият ми съпруг я е търсил, за да го представлява в бракоразводното ни дело. Не знам какво точно е говорил в кантората й, но тя го прекъснала и помолила да си вземе шлифера и чадъра и да напусне незабавно офиса й. В онези години, като се има предвид фамилията му, за подобно нещо се изискваше много кураж и много почтеност. Лоти бе човек с чувство за хумор като Ниагарския водопад. Ако смехът бе нещо материално и можеше да се събере накуп, то навярно 4/5 от смеха в живота ми е бил с нея. Тя носеше безкрайна енергия, житейска мъдрост и приятелска обич. Тя бе приятел не просто с първа главна буква, а с всичките букви – главни. - Трудно е, но не е невъзможно, когато има други компенсиращи качества. - Колкото си иска. Приятелството е рожба на духа. - Честно казано, тъкмо тогава – не. Моята носталгия се отключва единствено от самотата – когато приятелите ми не са около мен. - Да, имало е такива моменти, защото е имало и такива възможности. Може би най-близко до това решение бях през 1975 г. след един тримесечен престой в Англия в рамките на изискания оперен фестивал в Glyndebourne. Много исках Кристи да дойде с мен, но баща му не го пусна. Тогава се появи един изключителен човек - архитект, който работеше по възстановяването на исторически ландшафти и който за работата си бе удостоен от Кралицата с благородническа титла. Той бе готов да ми помогне да отида заедно със сина ми и да работя, където поискам; настояваше, че английският климат не е добър за гласа ми. Много исках да дам този шанс на детето си, но знаех, че нямаше да му позволят да напусне страната. Това реши нещата за мен и отказах. След това нашата кореспонденция с този човек продължи с години. Получих стотици страници, изписани със стихове, но така или иначе всяко мое емигриране в крайна сметка бе единствено имагинерно. Останах в България, до сина си, и никога не съм съжалявала и за миг за това. Да, понякога имам чувството, че съм живяла и някъде другаде. Като съвсем малко дете винаги, когато виждах нещо особено красиво, казвах – \"Ах, хубаво е като Япония.\" Откъде, защо и как – и досега не знам. Много години по-късно бях на гастроли в Русия и пътувахме само за един ден до Санкт Петербург. В момента, в който кракът ми стъпи на перона, се разплаках от емоция. Цял ден го карах на сълзи. Не знам дали плачеше Татяна от \"Евгений Онегин\", или Лиза от \"Дама Пика\", или аз самата с думите на Пушкин, Лермонтов и Тургенев в сърцето – не знам, но усещането бе невероятно. -  Няма граница за нуждата от родина. Тази нужда е безкрайна. - Да, но тогава би бил фанатик. Да. Не мечтая за други светове с изключение на този, в който е синът ми. Паметта на природата вътре в нас е много силна и до голяма степен - неосъзната. Тя влияе на поведението на хората, по необясними за тях самите начини, а какво остава за представителите на животинския и растителен свят. Природата живее в нас като стремеж към свобода. Това е непреодолима сила, която ни изненадва постоянно. В клетката всичко е контролирано, регламентирано и предвидимо. Дори да е златна, клетката е с граници, които остават неизменни и в които представата ни за възможното не подлежи на промяна. Всичко, което е в дома ми, го притежавам, защото съм израснала с него, защото го обичам и обгрижвам. Закърмена съм с това притежание и не се замислям за това дали го заслужавам... Но всъщност истински значими са единствено нещата, които не можем да притежаваме и над които нямаме власт – присъствието на любимите хора и единението с тях, идеалите на сина ми за един по-чист и справедлив обществен ред, стремежът на хората не само да умеят да видят красивото, но и да го гонят... и тези щастливци, които успеят да го \"хванат\", да го споделят с другите. Това са нещата, които ни мамят, притеглят и пораждат копнеж. Те са важните, защото те ни оттласкват напред към съвършенството. И Слава Богу, че на тези неща не можем да бъдем господари.", "date": "2017.12.31", "title": "Надеждата няма право на смърт - Галя Йончева отговаря на Макс Фриш"}
{"url": "https://www.dnevnik.bg/kultura/2017/12/31/3100984_stoian_doichev_ili_asencho_ot_vuzvishenie_-_edin/", "text": "\"Възвишение\" се превърна в българското киносъбитие на 2017 г. - година, в която не липсваха нови български премиери. С над 130 хиляди зрители екранизацията по романа на Милен Русков е най-гледаната от тях, едно от петте най-търсени заглавия на новото българско кино от 1998 г. насам ( виж класацията)  и единственото българско в топ 10 на всички филми на голям екран за 2017 г. Сред многото неща, с които филмът на Виктор Божинов надмина очакванията - драматизацията, размаха на продукцията, добре режисирания ансамбъл от известни лица - на екрана му изпъкна нова звезда: тази на Стоян Дойчев. Актьорът от Столичния куклен театър играе простодушния спътник на баш револуционера Гичо (Александър Алексиев) - човек от народа, забъркал се кой знае как в делото на Освобождението, един Санчо Панса, чиято роля става главна в последния акт. \"Възвишение\" е първият филм на Стоян Дойчев, но героят му озарява екрана: усеща се, когато липсва и публиката се радва на всяка негова поява, разказва  колегата му Христо Петков . Асенчо е така убедителен, че, по думите на Виктор Божинов, на премиерата на филма в Котел, един зрител, полицай, не се сдържал и възкликнал: \"Те всички от Жеравна са такива!\" Прекрасно простоват чиляк Иначе Дойчев е роден през 1988 г. във Варна - градът, в чийто куклен театър дебютира още от скамейката на НАТФИЗ. На живо прилича много на героя си, с шаващи сини очи, непосредствено присъствие и привидно простонароден изказ. Личи си, че Асенчо му идва отвътре и едновременно с това е сценичен образ: несериозна персона, която крие сериозно отношение към актьорското изкуство. \"Прекрасно простоват чиляк е\", казва мечтателно Стоян. \"Знаех, че го нося в себе си, може би преди години съм притежавал подобен наивитет. Светът му е много интересен - заглежда се във всяко бръмбарче и цветче, любовта му към Дядо Йован е безгранична.\" Насочих се към куклите, защото съм нисък и грозен, твърди той, но всъщност първо го късат на изпита за драматични актьори в НАТФИЗ. После отива на кандидатстудентска консултация с проф. Жени Пашова и покойният вече доц. Пламен Пашов и завинаги е спечелен за кукления театър. \"Начинът на работа, енергията, отношението към актьора и материала - това бяха най-прекрасните ми години.\" Тежки времена След НАТФИЗ обаче настъпват и тежки времена. \"Сблъсъкът след това, на което са ни учили нашите преподаватели, може да е доста шокиращ за един млад човек с надежди и мечти.\" Проблемът е там, че в гоненето на публика кукленият театър все по-често се превръща в пътуващо забавления за децата по детските градини. А това го лишава от много от изразните средства, които предлага истинската сцена.  \"Театърът трябва да остане в представите на децата като територия за фантазия и въображение, а не като мястото, където ядат и спят\", смята Стоян, който в един момент е почти готов да се откаже от професията си. \"Идеите остават на втори план. И си казваш - аз така или иначе мизерствам, за да правя това, което обичам, а не мога и да го правя. Бях решил да стана сервитьор на \"Златни пясъци\", но ми се обадиха от друг театър да ида на хонорар\". Оттогава предпочита свободата да работи за различни представления. В момента участва в три на сцената на Столичния куклен театър - \"Маугли\", \"Момче и вятър\" и празничната премиера \"Стана нещо необикновено\", както и в три на известния и награждаван режисьор Веселка Кунчева за различни сцени: \"Вграждане\", \"Аз, Сизиф\" и \"Животът-бяс\", нов спектакъл на старозагорския театър по \"Бесове\" на Достоевски. Защото кукленият театър далеч не е само за деца, но много малко театри в България правят представления за възрастни. \"Аз, Сизиф\" дори се играе по-често на чуждестранните сцени. И изобщо, според Дойчев, няма \"куклено изкуство\", а изкуство въобще. \"Нашите преподаватели ни научиха на това, както и да бъдем преди всичко хора, защото за да си добър артист, трябва да си човек, човек на честта.\"  Човек на честта... ...Асенчо не е, и точно затова е \"гигантски образ\" за млад актьор. На проби го кани кастинг-режисьорът Мая Бежанска. \"Бях чел романа и като видях, че става дума за Асенчо, застинах.\" В началото Стоян е респектиран от известните си колеги, но с течение на снимките режисьорът успява да ги превърне в актьорска чета, която живее, яде, пие и брадясва заедно на Балкана. А в случая с Дойчев, Филип Аврамов и Румен Гаванозов ходи и на риболов в ранни зори. \"Взели сме си малко ракийка, в одеждите от филма сме се облякли, опънали сме си четири въдици и за филма сладки приказки си говорим. И то като заваля един хубав дъжд, нищо не се хващаше и отгоре постоянно ни се подиграваха, но си беше едно добре прекарано време. Да чакам нещо да се случи и не знам ще стане или не - това е магично нещо\", казва актьорът. Риби се хванали единствено в Карлово, и то на на стръв от домашния кекс на бачо Гичо. \"Но ги пуснахме, разбира се, защото нали...\" Героят му Асенчо е обзет от умиление пред всички живи твари. Стоян намира в тази любов основание за метаморфозата му накрая. И после, героят вижда как от парите за делото половината отиват в Общи, а останалите се разпределят по съмнителни критерии. За паралелите между съвремието и \"Възвишение\" актьорът казва, че \"не ни достигат Гичовци\", но и че начинът, по който Гичо иззема каруцата на редови поданик за револуцията - \"така на хората не се говори\". За празниците би отправил друго пожелание: \"Вечно млад да си и смърт да не познаеш. Защото старостта не е само физическа, и смъртта също. От такова нещо има нужда наший си народ.\" Макар че се сеща и за друго от \"Възвишение\" - \"народ не съществува, туй го Раковски измисли\".", "date": "2017.12.31", "title": "Стоян Дойчев или Асенчо от \"Възвишение\" - \"един прекрасно простоват чиляк\""}
{"url": "https://www.dnevnik.bg/sviat/2017/12/31/3100788_istinata_suprotivata_i_jenite_-_koi_sa_dumite_na_2017/", "text": "Истината, съпротивата и жените в контекста на политиката - това са били важните теми на 2017 г., ако съдим по определените от няколко авторитетни издания думи на годината. Както и през 2016 г., хората продължават да говорят за лъжите в публичното пространство и как да бъдат избегнати те. Новата стара тема са феминизмът и правата на жените - десетилетия, след като те получиха право на глас, работа и равенство пред закона, все още има проблеми, които трябва да бъдат решени. \"Фалшиви новини\" е думата на годината според съставителите на речника \"Колинс\". Употребата ѝ е скочила с 365% в сравнение с 2016 г., отчасти благодарение на честата ѝ поява в изявленията на американския президент  Доналд Тръмп . Думата fake възниква като част от престъпния жаргон – първо като глагол, а после в значението на \"фалшификат\". Тя вероятно идва от италианския глагол facciare (\"правя\") и е проникнала в английския чрез жаргона на моряците от средиземноморските пристанища. Асоциацията на fake с думата \"новини\" е започнала в комедийните предавания и употребата ѝ е била разширена от Джон Стюарт и Крис Морис. През 2005 г. фразата започва да се употребява за  лъжливи \"новини\" , разпространявани с цел да навредят някому, а не с цел сатира. През 2016 г. огромен брой сайтове публикуваха  лъжи, написани в репортерска стилистика , и за двамата кандидати в САЩ. Постепенно навикът да се наричат уронващите престижа информации \"фалшиви новини\" се превърна в част от дневния ред на 2017 г., включително и  в България . (Още за ролята на фалшивите новини четете  тук ) \"Младотресение\"  (youthquake) е дума на годината според речниците \"Оксфорд\". Значението ѝ - \"значителна културна, политическа или социална промяна, произхождаща от действията на или под влиянието на младите хора\". Данните на редакторите показват, че употребата ѝ се е увеличила петкратно през 2017 г. в сравнение с 2016 г., главно заради  изборите във Великобритания през юни . Злополучното решение  на премиера Тереза Мей да обяви предсрочен вот, което ѝ коства парламентарното мнозинство, даде тласък на лейбъристите. Възрастният им, краен лидер Джеръми Корбин събра  огромна подкрепа  сред младите британци, по подобие на  Бърни Сандърс  в САЩ. Самата дума е измислена през 1965 г. от тогавашния редактор на Vogue Даяна Врийланд. В своя редакционна статия тя пише \"Годината е млада, младостта е в своята година... Повече мечтатели. Повече действащи. Тук. Сега. Младотресение 1965 г.\" \"Феминизъм\"  е думата на годината според речника Merriam-Webster. Тази дума е била най-търсената през годината. Скокове в търсенето ѝ са регистрирани след  Женския марш  във Вашингтон през януари (и други женски протести в САЩ и чужбина), както и при дискусиите  феминистка  ли е била демонстрацията и от какъв тип  феминизъм . Интерес е регистриран и след интервюто на говорителката на президента Доналд Тръмп  Келиан Конуей , която заяви, че не се смята за феминистка. Киноиндустрията също е имала тежест – сериалът \" Историята на прислужницата \" и филмът \" Жената-чудо \" са раздухали дискусии по темата. Скандалите, свързани със  сексуално насилие , също са изиграли роля – кампанията  #MeToo , която вдъхнови много жени и мъже да разкрият на какви действия са  ставали жертви , и обвиненията срещу нови и нови известни мъже в света на шоубизнеса поддържаха интереса към дефиницията на \"феминизъм\". Определението на Мerriam-Webster е \"теорията за политическото, икономическото и социалното равенство на половете\" и \"организирана дейност в защита на женските права и интереси\". \"Съучастник\" е посочена от Dictionary.com. Думата е търсена най-много в контекста на разговори за съпротивата срещу фигури и институции с власт. Първият скок в търсенето ѝ е бил на 12 март. 10 000% повече от обичайното хора са поискали да уточнят значението ѝ, след като сатиричното шоу Saturday Night Live излъчи скеч, в който Скарлет Йохансон изигра Иванка Тръмп. \"Иванка\" рекламираше парфюм на име Complicit със слогана \"За жените, които биха могли да спрат всичко това, но няма да го направят\". С 11 000% е скочило търсенето на думата на 5 април. На въпрос дали тя и съпругът ѝ са съучастници в делата на Доналд Тръмп, истинската Иванка заяви, че не знае какво означава тази дума. \"Ако да бъдеш съучастник значи да бъдеш сила за промяна към по-добро и да имаш позитивно влияние, тогава съм съучастничка\". \"Истина\" е изборът на Global Language Monitor за дума на годината, а \"Ефектът Уайнстийн\"/\"И (на) мен\" (MeToo) е фраза на годината. Организацията проследява чрез свои алгоритми годишно най-използваните думи и тенденциите в езиците, съсредоточавайки се върху употребата на английския език. Тя следи социални мрежи и над 375 000 медии, както и блогосферата.", "date": "2017.12.31", "title": "Истината, съпротивата и жените - кои са думите на 2017"}
{"url": "https://www.dnevnik.bg/sviat/2017/12/31/3105249_zemetresenie_s_magnitud_49_e_registrirano_krai_atina/", "text": "Земетресение с магнитуд 4.9 е регистрирано край Атина, съобщи Европейският средиземноморски сеизмологичен център. Трусът е регистриран в 6.02 ч. днес местно време, в Коринтския залив. Епицентърът му е на 81 км западно от гръцката столица, на дълбочина 10 км. Земетресението е усетено като силно, но трусовете са преминали бързо, разказват свидетели на сайта на сеизмологичния център. Няма съобщения за щети или пострадали.", "date": "2017.12.31", "title": "Земетресение с магнитуд 4.9 е регистрирано край Атина"}
{"url": "https://www.dnevnik.bg/sport/2017/12/31/3105259_mourinyo_ostana_nedovolen_zaradi_neotsudena_duzpa/", "text": "Мениджърът на \"Манчестър юнайтед\" Жозе Моуриньо остана недоволен заради неотсъдена дузпа в мача със \"Саутхемптън\". Отборът му  записа третото си поредно равенство във Висшата лига, този път 0:0 . Според португалеца съдията Крейг Поусън е трябвало да даде наказателен удар заради игра с ръка на защитника Мая Йошида през първото полувреме. На въпрос дали следобедът не е бил разочароващ, Моуриньо отвърна: \"Особено в минутата, когато съдията не даде чиста дузпа.\" По думите му \"Юнайтед\" е направил достатъчно, за да вкара голове, но е пропуснал добри възможности. \"Наистина съм недоволен заради дузпата. Не заради цялостното представяне на Крейг, а заради дузпата. Мисля, че Крейг имаше мач без проблеми, но това е важно решение.\" Йошида посочи, че е имал щастието съдията да не даде дузпата. \"Днес имахме късмет\", заяви бранителят на \"светците\". Моуриньо заяви, че нападателят Златан Ибрахимович няма да играе месец заради травма на коляното. Това е нов проблем за него, след като Ромелу Лукаку получи тежък удар в главата и беше сменен принудително още в началото на мача със \"Саутхемптън\".", "date": "2017.12.31", "title": "Моуриньо остана недоволен заради неотсъдена дузпа, \"Юнайтед\" изгуби Ибрахимович за месец"}
{"url": "https://www.dnevnik.bg/bulgaria/2017/12/31/3105257_novogodishnata_nosht_shte_e_topla_i_iasna/", "text": "В последния ден от 2017 г. над страната ще бъде топло, слънчево и без валежи, гласи прогнозата на Националния институт по метеорология и хидрология при БАН. От запад облачността отново ще се увеличи със слаб до умерен вятър от запад-югозапад. На изток облаците ще се разсейват и днес валежите ще спрат. Температурите ще се повишат, като максималните ще бъдат между 8 и 13 градуса, а минималните ще варират от минус пет градуса в района на София до 5-6 градуса по Черноморието. В новогодишната нощ ще бъде ясно. В полунощ температурите ще са предимно между минус 1 и 4 градуса, в София около минус 1. През днешния ден в планините ще бъде предимно слънчево с временни увеличения на облачността и умерен северозападен вятър. Максималната температура на височина 1 200 метра ще е около 6 градуса, на 2000 метра – около 1 градус. По Черноморието облачността ще се разкъсва и намалява до слънчево време. Максималните температури на въздуха ще са 7-10 градуса, на морската вода - 9-10 градуса.Ще духа слаб до умерен вятър от запад-югозапад. Вълнението на морето през деня ще отслабне до 1-2 бала.", "date": "2017.12.31", "title": "Новогодишната нощ ще е топла и ясна"}
{"url": "https://www.dnevnik.bg/sviat/2017/12/31/3105271_nai-malko_dvama_zaginaha_pri_protesti_v_iran/", "text": "Двама протестиращи са били убити в Иран снощи при демонстрациите срещу високите цени и срещу правителството в град Дерут. Демонстрациите, които започнаха в четвъртък заради острите икономически проблеми в страната, се очертават като най-мощните в Ислямската република след протестите около спорните президентски избори през 2009 г. В Деруд - град на около 325 км югозападно от Техеран, в западната провинция Лорестан, протестиращи се събрали на неразрешен от властите митинг, който продължил до късно снощи, съобщава Мехр. Агенцията цитира Хабиболах Ходжастепур, заместник по сигурността на провинциалния губернатор, който казал, че провокатори предизвикали сблъсъци на незаконното сборище, при които двама от протестиращите били убити. Той не съобщи каква е причината за смъртта на двамата, но добави, че \"полицията и силите за сигурност не са стреляли с куршуми срещу хората\". Две тела, лежащи на земята в Деруд, се видяха на видеокадри, разпространени в социалните мрежи снощи, като в кадрите се чуваха и изстрели, но тогава още не можеше да бъде потвърдено, че има убити, посочва АП. Масовите протести обхванаха редица градове, включително Машхад и столицата Техеран. Според агенцията в тях са участвали хиляди хора. Вчера властите съобщиха за най-малко 50 арестувани протестиращи досега. Според държавната телевизия някои от протестиращите са скандирали името на сваления през 1979 г. проамерикански шах Реза Пахлави, принуден да избяга в изгнание и починал по-късно. Днес друга полуофициална агенция - ИЛНА, съобщи, че само в град Арак, на 280 км южно от Техеран, са арестувани около 80 души. АП отбелязва, че въпреки избухналите на редица места сблъсъци, полувоенният и хардлайнерски настроен Корпус на гвардейците на ислямската революция и неговите местни подразделения не са се намесвали, както правеха по време на неразрешените демонстрации през 2009 г. Според някои анализатори извън Иран това вероятно се дължи на факта, че икономическите протести се трупат като негативи на сметката на смятания за умерен президент Хасан Рохани, чиято администрация сключи ядреното споразумение със световните сили, което видимо не удовлетворява хардлайнерите около духовния лидер аятолах Хаменей", "date": "2017.12.31", "title": "Най-малко двама загинаха при протести в Иран"}
{"url": "https://www.dnevnik.bg/photos/2017/12/31/3105251_snimka_na_denia_ekstremno_surfirane_v_punta_galeia/", "text": "Момент от състезанието по екстремно сърфиране \"Голямата вълна\" в Пунта Галея, Испания. Състезанието близо до Билбао, се проведе на 30 декември.", "date": "2017.12.31", "title": "Снимка на деня: Екстремно сърфиране в Пунта Галея"}
{"url": "https://www.dnevnik.bg/bulgaria/2017/12/31/3105277_novogodishniiat_koncert_zatvaria_centura_na_sofiia/", "text": "Заради традиционният новогодишен концерт, който ще е на площад \"Княз Александър І\" част от центъра на София ще бъде затворен за автомобили. От 09 часа днес до 16 часа на 1 януари 2018 г. е забранено влизането на ул. \"Аксаков\" между ул. \"Бенковски\" и ул. \"Дякон Игнатий\", ул. \"Георги Бенковски\" между ул. \"Аксаков\" и бул. \"Цар Освободител\", ул. \"Княз Александър І\" между ул. \"Съборна\" и пл. \"Княз Александър І\" и ул. \"Леге\" между ул. \"Съборна\" и пл. \"Атанас Буров\". Няма да може да се преминава с коли по бул. \"Цар Освободител\" между площад \"Независимост\" и ул. \"Г.С. Раковски\" от 14 часа днес до 16.00 часа на 1 януари. Празничната програма ще започне в 22 часа и ще продължи до 1 след полунощ. Водещи ще са Анна Ангелова и актьорът Владо Пенев, а новогодишното хоро ще поведе певицата Николина Чакърдъкова. В концерта ще участват Хилда Казасян с Васил Петров и Ангел Заберски Бенда, \"Акага\", Михаела Филева, Дара и Християна Лоизу, както и \"Сигнал\". Организаторите обещаха най-пищната заря от 19 години насам. Мерките за сигурност са завишени. Желаещите да влязат зад огражденията на площада ще трябва да преминат през рамки за проверки, които ще бъдат  разположени на 8 места . Забранява се на празнуващите да носят оръжие и остри предмети. Метрото, част от автобусите, тролейбусите и автобусите в София  ще работят в нощта на 31 декември срещу 1 януари.", "date": "2017.12.31", "title": "Новогодишният концерт затваря центъра на София"}
{"url": "https://www.dnevnik.bg/photos/2017/12/31/3093722_fotogaleriia_lichnostite_koito_izgubihme_prez_2017-ta/", "text": "Философ, литературовед, антрополог и есеист, един от най-влиятелните хуманитаристи на нашето време, Цветан Тодоров бе известен с трудовете си по литературна теория и есетата си върху проблема за Другия и тоталитарния опит. Роден през 1939 г. в София, Тодоров емигрира във Франция 24-годишен, където е сред блестящите студенти на известния семиотик и философ Ролан Барт и основава журнала Poetique с колегата си структуралист Жерар Женет. Преводите на Цветан Тодоров спомагат за разпространението на мисълта на руските формалисти на Запад. Интересите му първоначално са насочени в полето на литературната теория и кулминират в сборника \"Поетика на прозата\" от 1971 г., смятан за един от най-важните от ранния му период. След 80-те Тодоров се заема с теми като като колонизацията и отношението към Другия, морала в концентрационните лагери и тоталитарния опит, Просвещението и демокрацията. Книгите му са преведени на 25 езика. През 2008 г. философът получи високата испанска награда \"Принцът на Астурия\" за обществени науки - за приноса си към разбирането и развиването на демокрацията, разбирателството между културите и отпечатъка, който насилието оставя върху колективната памет. Сред най-важните книги на Тодоров са \"Поетика на прозата\", \"Завладяването на Америка\", \"Памет за злото, изкушение за доброто\", \"Живот с другите\". Тодоров за последно бе у нас през 2014 г. за представянето на книгата си \"Несъвършената градина\". \"Мисля, че враговете на съвременните демокрации са вътре в тях\", каза тогава той.", "date": "2017.12.31", "title": "Фотогалерия: Личностите, които изгубихме през 2017-та"}
{"url": "https://www.dnevnik.bg/sport/2017/12/31/3105290_iaponskiiat_premier_moje_da_boikotira_igrite_v/", "text": "Японският министър-председател Шиндзо Абе може да бойкотира зимните олимпийски игри в Пьончан през февруари. Индикации за това е дал източник на японското правителство пред Kyodo News. Администрацията на президента на Южна Корея Мун Че-и е изпратила покана до Абе да присъства на церемонията по откриването на игрите на 9 февруари. В основата на евентуалния отказ на японския премиер са обтегнатите отношения между двете страни по някои политически теми. Една от тях е свързана с дългогодишния проблем около сексуалната експлоатация на корейски жени в японската армия по време на Втората световна война. Япония отказва да обсъжда исканията на Южна Корея да получи извинения или обезщетения. По-рано тази седмица Мун Че-и заяви, че спорът не може да се разреши. Очаква се в началото на януари Абе да обяви дали ще посети церемонията по откриването на игрите в Пьончан.", "date": "2017.12.31", "title": "Японският премиер може да бойкотира игрите в Пьончан 2018"}
{"url": "https://www.dnevnik.bg/sport/2017/12/31/3105349_kristul_palas_sloji_tochka_na_rekordnata_seriia_ot/", "text": "Историческата победна серия на \"Манчестър сити\" във Висшата лига приключи в последните часове на 2017 г. След рекордните 18 поредни победи в първенството \"гражданите\" завършиха 0:0 при гостуването си на \"Кристъл палас\". Домакините могат да съжаляват, че пропуснаха отличната възможност да станат първият отбор, победил \"Сити\" през сезона. В добавеното време Миливойевич изпусна дузпа. \"Манчестър сити\" продължава да е убедително начело, като вече има 59 точки и е с 14 пред \"Челси\" и с 15 пред градския си съперник \"Юнайтед\". Ключ към спечелването на точката имаше вратарят Едерсон, спасил дузпата. Статистиката показва, че вратарите на \"Сити\" са спасили десет от последните 17 наказателни удара, изпълнени срещу отбора във всички турнири. Воденият от Хосеп Гуардиола състав традиционно имаше огромно преимущество във владението на топката. Това обаче не помогна на \"гражданите\" в срещата. Те опиваха да се справят с добре организираната защита на \"Кристъл палас\", но без резултат. Гостите разчитаха на постепенни атаки и центрирания. В крайна сметка \"Палас\" стана първият отбор, опазил вратата си \"суха\" в последните 26 мача на \"Сити\". Лошата новина за Гуардиола дойде с принудителното напускане на терена на Габриел Жезус и Кевин де Бройне. Бразилецът беше заменен от Серио Агуеро в 23-ата минута. Малко след влизането си в игра аржентинският нападател стреля и след рикошет топката срещна гредата. Добрите голови възможности бяха малко, а най-чистото положение се откри пред домакините. В 80-ата минута топката попадна в непокрития Андрос Таунзънд, но то стреля над вратата. По-късно дойде и пропускът на Миливойевич от дузпата.", "date": "2017.12.31", "title": "\"Кристъл палас\" сложи точка на рекордната серия от победи на \"Манчестър сити\""}
{"url": "https://www.dnevnik.bg/photos/2017/12/31/3105336_snimka_na_denia_avstraliia_posreshtna_novata_2018/", "text": "Новата 2018 година вече настъпи в най-източните точки на Земята.  В австралийския гр. Сидни хиляди хора излязоха по улиците, за да посрещнат Новата година. Както винаги, над Харбър Бридж (на снимката) имаше внушително шоу с фойерверки. Час по-рано Новата година настъпи и в Нова Зеландия. Първи 2018-а година посрещнаха жителите на тихоокеанските островни държави Самоа и Карибати.", "date": "2017.12.31", "title": "Снимка на деня: Австралия посрещна Новата 2018 година"}
{"url": "https://www.dnevnik.bg/sviat/2017/12/31/3105353_iran_zabrani_dostupa_do_socialni_mreji_na_fona_na/", "text": "Иран ще ограничи временно достъпа до някои социални медии и мобилни приложения за размяна на съобщения, съобщи днес иранската телевизия, цитирана от Ройтерс. На най-високо ниво е решено да бъде ограничен достъпът до мобилните приложения Телеграм (Telegram) и Инстаграм (Instagram), посочва източник на медията. Иранската телевизия съобщи, че двете приложения са блокирани, което според източника й има за цел да запази мира и сигурността на гражданите. Решението е на Върховния съвет за национална сигурност. Вълна от улични протести обхвана големите градове в Иран. Те започнаха в четвъртък във втория по големина град – Машхад. По данни на властите около 50 души са задържани досега, а според видеа, качени в социалните мрежи, най-малко  двама демонстранти са били застреляни от полицията в град Доруд . В клиповете се виждат други протестиращи, които скандират: \"Ще убия онзи, който уби моя брат!\" и \"Смърт на диктатора!\" по адрес на върховния лидер аятолах Али Хаменей, предаде Ройтерс. Американският президент Доналд Тръмп коментира протестите в Иран през профила си в Туитър. От резиденцията си във Флорида той написа, че на иранците им е писнало от корупцията на режима и това, че властите прахосват богатството на нацията, за да финансират тероризъм в чужбина. \"Иранското правителство трябва да уважава правата на народа си, включително правото на свободно изразяване. Светът гледа\", гласи единият туит на Тръмп. Подкрепата на Тръмп предизвика гневна реакция от Техеран. Държавната телевизия вчера цитира говорителя на външното министерство Бахрам Гасеми, който заяви, че \"иранският народ няма доверие на измамните и опортюнистични изявления на американски представители и на г-н Тръмп\".", "date": "2017.12.31", "title": "Иран забрани достъпа до социални мрежи на фона на протестите"}
{"url": "https://www.dnevnik.bg/ot_vas/galeriiotvas/2017/12/31/3105361_fotogaleriia_chasovnikut_na_jivota_se_naviva_samo/", "text": "От повече от 450 години ботаническите градини са в авангарда на човешкото разбиране и познания за растенията и средата, в която те живеят.", "date": "2017.12.31", "title": "Фотогалерия: Часовникът на живота се навива само веднъж"}
{"url": "https://www.dnevnik.bg/sport/2017/12/31/3105398_snimka_na_denia_grigor_dimitrov_v_novogodishniia_tanc/", "text": "Миналогодишните шампиони в турнира по тенис в Бризбейн Каролина Плишкова и Григор Димитров участваха във фотосесия в навечерието на Нова година. Двамата заснеха няколко снимки, включително и кадър, на който са прегърнати в танц. Снимката беше използвана от организаторите на турнира, за  . Плишкова  .", "date": "2017.12.31", "title": "Снимка на деня: Григор Димитров в новогодишния танц на шампионите"}
{"url": "https://www.dnevnik.bg/sport/2017/12/31/3105337_diego_koshta_poluchi_toplo_posreshtane_ot_nad_25_000/", "text": "Диего Коща беше посрещнат топло при завръщането си в \"Атлетико\" (Мадрид). Над 25 000 почитатели на отбора се събраха на \"Уанда метрополитано\" да приветстват нападателя и другото ново попълнение Витоло. Забраната за трансфери на \"дюшекчиите\" изтече и двамата ще могат да играят още в следващия мач. Коща не е играл от няколко месеца, като поиска да си тръгне от досегашния си отбор \"Челси\". Нападателят се раздели тежко с лондончани и впоследствие се подготвяше самостоятелно в очакване да получи право да се включи в заниманията на \"Атлетико\". \"От много време очаквах този момент\", каза Коща. Той добави, че се разбира много добре с всички в отбора. Според него проблемите на червено-белите в нападение са временни. \"Аз няма да съм Бог, момчетата също умеят да вкарват. Ако треньорът ме включи, ще дам най-доброто от себе си\", заяви футболистът. Президентът на \"Атлетико\" Енрике Сересо посочи пред медиите, че Коща няма нужда от представяне, защото \"това е неговият дом\". \"Той е невероятен нападател и голям приятел. Скъпи Диего, предстоят ни вълнуващи месеци, в които ще се борим за всичко. Отборът ще се нуждае от най-доброто от теб и познавайки те, съм сигурен, че ще го дадеш\", заяви Сересо.", "date": "2017.12.31", "title": "Диего Коща получи топло посрещане от над 25 000 души при завръщането си в \"Атлетико\""}
{"url": "https://www.dnevnik.bg/sviat/2017/12/31/3105400_zadurjaniiat_za_atentata_v_sankt_peterburg_se_prizna/", "text": "След като вчера беше разпитан от руските служби за сигурност, арестуваният като извършител на атентата в супермаркет в Санкт Петербург, призна вината си, съобщи БТА. Заподозреният е признал пред разследващите, че е подготвил и извършил  взрива на 27 декември в магазин \"Перекресток\" , при който пострадаха 18 души. Той казал, че бил движен от \"ненавист към организаторите и участниците в психологически тренинги, които преди време посещавал\", посочват ТАСС и Ройтерс. Руският следствен комитет днес предяви обвинение в извършване на терористичен акт на  35-годишния заподозрян Дмитрий Лукяненко . Наложена му е мярка за неотклонение \"задържане под стража\" за срок до 28 февруари 2018 г. по дело за терористичен акт. Мъжът заяви, че ще обжалва. Според следствието Лукяненко бил регистриран в психиатрична клиника от 19-годишен, а според източник, цитиран от Интерфакс, той бил член на \"окултисткото националистическо движение \"Нова ера\".", "date": "2017.12.31", "title": "Задържаният за атентата в Санкт Петербург се призна за виновен"}
{"url": "https://www.dnevnik.bg/photos/2017/12/31/3086898_fotogaleriia_nai-dobrite_sportni_snimki_na_godinata/", "text": "Пред 90 000 зрители на стадион \"Уембли\" Антъни Джошуа нокаутира Владимир Кличко в  .", "date": "2017.12.31", "title": "Фотогалерия: Най-добрите спортни снимки на годината (част 2)"}
{"url": "https://www.dnevnik.bg/bulgaria/2017/12/31/3105419_katastrofa_vze_jertva_i_zatvori_kresnenskoto_defile_za/", "text": "Един човек загина и трима души бяха ранени при катастрофа на входа на Кресненското дефиле към Симитли, която затвори прохода за три часа. Причината е челен сблъсък на лек автомобил \"Фолксваген\" и джип \"Хонда\". Инцидентът е станал към 15,00 часа. Починал е водачът на \"Фолксваген\"-а, мъж на 56 години от с. Коларово. Пострадали са две жени, пътуващи с него и водачът на \"Хонда\"-та. Всички са били транспортирани в МБАЛ-Благоевград за оказване на медицинска помощ.,. Първоначално пътят е бил затворен и в двете посоки, а след това в района на Кресненско ханче движението е било двупосочно в една лента поради катастрофата и се регулирало от \"Пътна полиция\". Според \"Фокус\", позовавайки се на полицията, пострадалите са извадени от автомобилите, след като се е наложило да се режат ламарини. Инцидентът причини километрични опашки от автомобили и в двете посоки на движението.", "date": "2017.12.31", "title": "Катастрофа взе жертва и затвори Кресненското дефиле за часове"}
{"url": "https://www.dnevnik.bg/sviat/2017/12/31/3105422_policai_zagina_pri_prestrelka_v_sasht/", "text": "Полицай е убит, а други четирима негови колеги са ранени след стрелба в жилищен блок край Денвър, съобщи Ройтерс. Служителите на реда се отзовали на сигнал за нарушаване на обществения ред. Около 6 часа сутринта местно време в полицията е подаден сигнал за стрелба в жилищен блок в Дъглас, на около 16 мили южно от Денвър. Нападателят е прострелял и двама цивилни, съобщи местната полиция, която посочи на страницата си в \"Туитър\", че той \"вече не представлява заплаха\". Не се съобщават подробности за състоянието на пострадалите.", "date": "2017.12.31", "title": "Полицай загина при престрелка в САЩ"}
{"url": "https://www.dnevnik.bg/bulgaria/2017/12/31/3105396_kradi_stabilno_e_izrazut_na_godinata_spored/", "text": "Кради стабилно\" е думата на годината според най-голямата част от читателите на \"Дневник\" (25.66%), гласували в последната за годината  анкета  (данните са актуални към 17:30) на сайта. На второ място е \"суджук\". Думата е предпочетена от 20.35% от читателите, следвана от \"биткойн\" (17.7%) и \"европредседателство\" (11.95%). След тях се подреждат \"презрение и цинизъм\" (6.34%), \"манипулация/ постманипулация\" (4.59%), \"умора от въртенето в кръг\" (5.31%), \"председателството\" (4.28%, \"недокомплект\" (1.77%), \"кум\" (1.62%) и \"избор(и)\" (0.44%). Думите и изразите, които характеризират най-добре отминаващата година, са предложени от анализаторите, до които \"Дневник\" се обърна за оценка на процесите, събитията и личностите на 2017 г. Мненията им може да прочетете в специалната тема  \"Годината\" . \"Кради стабилно\" бе предложен за израз на годината от Деян Кюранов, интервюто с него вижте  тук .", "date": "2017.12.31", "title": "\"Кради стабилно\" е изразът на годината според читателите на \"Дневник\""}
{"url": "https://www.dnevnik.bg/sviat/2017/12/31/3105435_protestite_v_iran_produljavat_stotici_sa_arestuvani/", "text": "Около двеста протестиращи се опитаха да се съберат днес привечер в центъра на Техеран, съобщи иранската консервативна информационна агенция Фарс, цитирана от Франс прес. \"Противно на това, което твърдят враждебни медии, повечето квартали в Техеран са спокойни. Около 200 души скандират в университетския квартал в центъра на столицата\", отбеляза Фарс, цитирана от БТА. Според същия източник на Фарс по-голяма част от магазините са затворени заради опасения от повторение на събитията от четвъртък вечер и от рушене на обществено имущество. Полицията в Техеран се е опитала да разпръсне с водни оръдия събралите се днес протестиращи на площад \"Фирдоуси\" в центъра на иранската столица, предаде Ройтерс, като се позова на видео от социалните мрежи. На заснети материали се виждат също сблъсъци между протестиращите и полицията в северозападната провинция Занджан, както и в западните части на Иран. От четвъртък хиляди иранци са по улиците, за да протестират срещу високата цена на живота, безработицата и близкоизточната политика на Техеран въпреки предупрежденията от страна на представители на силите за сигурност. Около 200 демонстранти са арестувани вчера в Техеран, заяви днес заместник-префектът на града Али Асгар Насербахт. \"Тези хора бяха предадени на правосъдието. Няколко задържани студенти бяха върнати на семействата им\", каза Насербахт, уточнявайки, че сред задържаните са и \"40 водачи на неразрешените прояви\". Има  поне две жертви , като не е ясно кой е отговорен за смъртта им. Иранската държавна телевизия съобщи днес за двамата убити, макар че слуховете за смъртта им плъзнаха в социалните мрежи още вчера. Правителството предупреди днес, че участниците в антиправителствените протести ще \"платят цената\" и ограничи достъпа до социалните мрежи в опит да попречи на нови протести. Иранците имат право да протестират и критикуват правителството, но действията им не бива да водят до насилие или унищожаване на обществена собственост, заяви иранският президент Хасан Рохани, цитиран от Ройтерс, в първата си публична реакция на продължаващите четвърти ден антиправителствени протести. Иранците разбират деликатната ситуация на страната си и района и ще действат въз основа на националните си интереси, каза Рохани. Президентът разкритикува Доналд Тръмп за коментарите му в подкрепа на протестиращите и заяви, че онези, които са наричали иранците терористи, нямат право да съчувстват на страната му. Иранският парламент се събира утре, 1 януари, на извънредно заседание във връзка с протестите в страната, съобщи председателят на парламентарната комисия за национална сигурност и външна политика Кемал Дехкан Фирузабади, цитиран от ТАСС.", "date": "2017.12.31", "title": "Протестите в Иран продължават, стотици са арестувани"}
{"url": "https://www.dnevnik.bg/sport/2017/12/31/3105432_venger_stana_menidjurut_s_nai-mnogo_machove_vuv/", "text": "Мениджърът на \"Арсенал\" Арсен Венгер стана треньорът с най-много мачове във Висшата лига. Срещу \"Уест бромич\" той води лондончани за 811-и път. С това французинът, който е начело на \"топчиите\" от 1996 г., подобри постижението на сър Алекс Фъргюсън. За разочарование на Венгер \"Арсенал\" изпусна победата, като мачът с \"Уест бромич\" завърши 1:1. Гостите поведоха в 83-ата минута след автогол на Маклийн, а в 89-ата Родригес изравни от дузпа. Под ръководството на французина лондончани имат 468 победи, 198 равенства и 145 загуби при голова разлика 1525:782. \"Арсенал\" е пети с 38 точки и изостава с три от четвъртия \"Ливърпул\" и с 21 от водача \"Манчестър сити\". Шестият \"Тотнъм\" има 37 и е с мач по-малко. Воденият от Венгер отбор владееше повече топката, но мачът беше равностоен и без много чисти положения. В 16-ата минута Алекс Айоби стреля опасно, но нямаше успех. Алексис Санчес и Александър Лаказет бяха най-дейни в атаката на \"Арсенал\" и опитваха да дадат преднина на отбора си. Петер Чех направи две спасявания, когато му се наложи. В 83-ата минута Санчес стреля, а след рикошет в крака на Маклийн топката влезе във вратата на \"Уест бромич\". Домакините съумяха да изравнят малко преди края. Те получиха дузпа за игра с ръка на Чембърс и Родригес отбеляза.", "date": "2017.12.31", "title": "Венгер стана мениджърът с най-много мачове във Висшата лига при равенство срещу \"Уест бромич\""}
{"url": "https://www.dnevnik.bg/biznes/2017/12/31/3105428_turoperatori_otchitat_25_rust_na_putuvaniiata_do/", "text": "През 2017 г. се отбелязва увеличение с 25% на пътуванията за кратки градски почивки в София, Пловдив и Велико Търново по данни на Асоциацията на българските туроператори и туристически агенти, предаде БНР. От асоциацията отбелязват, че през последните 2-3 години столицата става все по-пупяларна сред чуждестранните туристи за посрещане на Нова година. Основният интерес се генерира от пазари като Германия, Италия, Испания, казва Даниела Стоева от АПТА. Тя отбелязва, че причината е в добрите полетни връзки между тези държави и България.", "date": "2017.12.31", "title": "Туроператори отчитат 25% ръст на пътуванията до България за кратки градски почивки"}
{"url": "https://www.dnevnik.bg/sviat/2017/12/31/3105438_papa_francisk_chovechestvoto_propilia_i_nakurni_2017_g/", "text": "В традиционното си послание по случай края на годината папа Франциск каза, че 2017 г. е била белязана от войни, лъжи и несправедливост, и призова хората да поемат отговорност за действията си, предаде БТА. В последната си публична проява за годината - вечерната служба в базиликата \"Свети Петър\", Светият отец отбеляза, че човечеството е \"пропиляло и накърнило\" годината по различни начини с дела, причиняващи смърт, с лъжи и несправедливости. Докато войната е най-очевидното проявление на лишената от разкаяние и абсурдна гордост, много други прегрешения доведоха до човешка, социална и екологична деградация, каза папата. Трябва да поемаме отговорност за всяко нещо пред Бога и пред събратята си, добави той. Макар да не назова нито едно конкретно събития от 2017 г., Франциск изразяваше позиция по много от най-важните въпроси през годината. През април той осъди недопустимото избиване на невинни хора при атака с химическо оръжие в Сирия. Преди месец той посети Мианма, където над 600 хиляди мюсюлмани от малцинството рохинги бяха принудени да избягат в съседен Бангладеш, и разговаря с мианманските власти в опит да смекчи кризата. Папа Франциск насърчи и мира в Колумбия при посещението си там през септември и лобира американският президент Доналд Тръмп да се заеме с въпроса за климатичните промени през май. При изострилото се напрежение между Северна Корея и Запада той изрази тревога във връзка с ядрените арсенали. В края на днешната служба папата прекоси площад \"Свети Петър\", за да стигне до сцената, представляваща Рождество, в другия край на площада, като се ръкуваше с хората и позираше за снимка. На 1 януари 2018 г. Франциск ще отслужи литургия по случай отбелязвания от Католическата църква Световен ден на мира.", "date": "2017.12.31", "title": "Папа Франциск: Човечеството \"пропиля и накърни\" 2017 г. по много начини"}
