{"url": "http://www.dnevnik.bg/sport/2017/11/21/3082897_livurpul_propilia_tri_gola_avans_sreshtu_sevilia_i/", "text": "Ливърпул\" пропиля чудесна възможност да си класира още днес за осминафиналите на Шампионската лига. \"Мърсисайдци\" имаха аванс от 3:0 след едно полувреме игра срещу \"Севиля\", но позволиха на домакините да стигнат до равенство дълбоко в добавеното време. \"Ливърпул\" събра девет точки след третото си равенство от пет мача и запазва разликата от една точка до испанския тим. \"Спартак\" (Москва) пропусна златен шанс да затегне още по-здраво възела, след като стигна само до точка срещу \"Марибор\" у дома. Руският отбор откри резултата в 82-ата минута чрез Зе Луис, но позволи на Ясмин Месанович да изравни в добавеното време. Московчани остават на трета позиция с шест точки, а \"Марибор\" взе втората си точка в турнира. В последния кръг на груповата фаза \"Ливърпул\" посреща \"Спартак\", а \"Севиля\" гостува на \"Марибор\". \"Севиля\" и \"Ливърпул\" осигуриха истински спектакъл за феновете на \"Рамон Санчес Писхуан\". Двата отбора демонстрираха много слабости в защита и освен шестте попадения създадоха още дузина чисти голови положения. \"Ливърпул\" имаше нубда от едва 88 секунди, за да откри резултата. Филипе Коутиньо центрира от корнер, Жоржиньо Вайналдум продължи топката с глава към далечната греда, а оттам оставеният непокрит Роберто Фирмино нямаше проблем да отбележи. В 19-ата минута груба грешка на Джордан Хендерсън доведе до много опасна контраатака за \"Севиля\". Нолито получи топката вляво, финтира Джо Гомес и стреля в долния ляв ъгъл на Лорис Кариус. Германецът успя да отклони топката с върха на пръстите и тя се отби в страничния стълб. Две минути по-късно Хендерсън изведе Фирмино очи в очи с вратаря Серхио Рико. Бразилецът опит да намери далечния ъгъл, но стражът на домакините направи чудесно спасяване. \"Ливърпул\" все пак стигна до втори гол при последвалия корнер. При идентична ситуация с първото попадение Коутиньо центрира, Фирмино отклони топката с глава към далечната греда, а Садио Мане я насочи в мрежата с глава. В 30-ата минута английският отбор вкара трето попадение. Мане беше изведе на скорост по левия фланг. Сенегалецът напредна и стреля, Рико изби, но топката попадна във Фирмино, който спокойно отбеляза на метър от опразнената врата. В 40-ата минута Мохамед Салах имаше чудесен шанс да направи 4:0. Египтянинът обаче не успя да преодолее Рико, изведен сам срещу него след отлично подаване на Коутиньо. Шест минути след почивката \"Севиля\" намали изоставането си. Евер Банега центрира от свободен удар, а Уисам бен Йедар се измъкна от прекия си пазач и насочи топката във вратата с глава. Девет минути по-късно домакините стигнаха до второ попадение. Алберто Морено направи абсурдна грешка в наказателното поле и препъна Бен Йедер при опита си да изрита топката. Потърпевшият се зае с изпълнението на отсъдената дузпа и отбеляза шестия си гол от началото на турнира. \"Ливърпул\" дълго време успяваше да устиска крехкия си аванс, но се пропука в третата минута на добавеното време. След центриране от корнер и неориентирана игра на гостите в защитата топката стигна до Гуидо Писаро и аржентинският халф донесе точката на \"Севиля\".", "date": "2017.11.21", "title": "\"Ливърпул\" пропиля три гола аванс срещу \"Севиля\" и остави развръзката за последния кръг"}
{"url": "http://www.dnevnik.bg/politika/2017/11/21/3082787_nad_glavata_mi_visi_prokurorska_buhalka_niama/", "text": "Над главата ми виси политическа и прокурорска бухалка, няма политически чадър. Това обяви днес зам.-председателят на парламента и лидер на \"Воля\" Веселин Марешки по повод думи на председателя на Българската петролна и газова асоциация и на Съвета на директорите на \"Лукойл България\" Валентин Златев, че  над Марешки има чадър . От пресцентъра на \"Воля\" разпространиха информация, че по време на срещата на ръководството на парламента и шефове на политическите групи с председателя на Европейския парламент (ЕП) Антонио Таяни Марешки е поставил на дневен ред въпроса с \"картела в бизнеса с горива в България\", който засягал както обикновените хора, така и бизнеса. Според различни източници (включително и от средите на управляващите), над 1 милиард евро годишно се ограбват от българския народ чрез нереалистично високите цени на горивата, се казва в прессъобщението.  \"Българският народ и без това е най-бедният в ЕС. Скъпите горива засягат всички, защото участват в ценообразуването на широк набор стоки. Очевидно сами не можем да се справим с този картел - имаме нужда от подкрепата на европейските институции. В Румъния имаше политическа воля и картелът беше осветен и осъден. У нас той има политически пипала от много години и битката с него е особено тежка\", коментирал Марешки на срещата.  Попитан кои са представителите на картела, Марешки каза пред журналисти: \"Много хора от администрацията и политическите партии са официално назначени от картела\". \"Радвам се, че Валентин Златев продължава да повтаря едно и също - че Марешки е проблем на тяхната държава. Ако аз съм проблем на тяхната държава, радвам се, че съм ги дисциплинирал\", каза Марешки. Той обясни, че след като е отворил бензиностанция, всички продават с 20 стотинки по-евтино, макар че международната цена на дизела расте. \"Мисля, че голяма част от българските граждани палят свещичка да не ми съсипят бизнеса, за да могат да живеят по-добре\", каза Марешки. ", "date": "2017.11.21", "title": "Над главата ми виси прокурорска бухалка, няма политически чадър, обяви Веселин Марешки"}
{"url": "http://www.dnevnik.bg/sviat/2017/11/21/3082812_triabva_da_slushame_i_zashtitavame_grajdanite_si/", "text": "Европейските народи искат от институциите да отговорят конкретно на страховете им от икономическата криза, имиграционния натиск и заплахата от тероризъм. Трябва да ги слушаме и да ги защитаваме.\" Това заяви от трибуната на българския парламент председателят на Европейския парламент Антонио Таяни. Според него само така може да се отговори на всички, призоваващи Европа да се затвори, да се свие в себе си. Така се противопоставят Европейският съюз на държавите членки, допълни той. Истината е, че различни проблеми се решават на различни нива - регионално, национално, европейско, посочи Таяни. \"Но за да се случва това, се нуждаем от ефикасни институции, които да се справят с предизвикателствата на нашето време.\" Председателят на ЕП напомни на българските депутати, че националните парламенти имат ключова роля в подновения дебат за формата на ЕС, за това какво ще добява Европа във всекидневието на хората. Тези парламенти не се съревновават с Европарламента - те, лично вие, сте нашите най-добри съюзници за сближаването на гражданите с европейските политики. Според него докладът от миналата седмица за напредъка в постигането на върховенство на закона е отчел напредък на българсската страна и тя трябва да продължава по същия път. Като гранична, страната ви е ключова за сигурността и управлението на мигрантските потоци към ЕС. Миграцията е глобален феномен и страни като вашата не може и бива да бъдат оставяни сами да се справят с него. Дъблинскитя регламент трябва да бъде реформиран, защото системата за предоставяне на убежище се оказа неподходяща и трябва да бъде сменена. Таяни подкрепи желанието на България да влезе в Шенгенското споразумение. Той говори и за българските инициативи за Западните Балкани, защото интегрирането им е от стратегическо значение. Не можем да оставим тази зона на амбициите на страни от други райони, допълни Таяни. \"Ако не направим това, има опасност фундаменталистите и терористите да превърнат региона в зона на трафик на оръжия и хора. Това е единствената възможност за бъдещето, ако не искаме континентът да бъде осъден на маргинална роля в полза на САЩ, Русия, Китай или Индия.\" Председателят на ЕП говори и за предстоящите след година и половина избори за евродепутати и призова в тази кампания \"да се завърне политиката и да бъде главен герой, защото когато тя е слаба, други решават\". А политиката е представяне на народите и тя се обсъжда в парламента. \"Безсмислено е да казвате, че демокрацията не работи, че някакви бюрократи решават нещата в Брюксел. Разбира се, ако политиката не развива своята роля, мястото ѝ веднага ще бъде заето от други. Ние сме избраните от народа, които трябва да решават - ако се справим, гражданите ще ни се доверяват. Това е ключовият механизъм.\" \"Искам да подобрим европейския проект, да го обясним на гражданите и всички да се чувстват участници. Европа трябва да разчита на мъдростта и ентусиазма на този древен народ, който вие представлявате. Бъдещето е наше!\", обърна се той към депутатите. \"Съединението прави силата\", заяви на български президентът на Европейския парламент, цитирайки мотото на Народното събрание и на Българското председателство.", "date": "2017.11.21", "title": "Трябва да слушаме и защитаваме гражданите си, призова председателят на Европарламента"}
{"url": "http://www.dnevnik.bg/detski_dnevnik/2017/11/21/3082826_mnogo_roditeli_ne_razbirat_kak_da_predizvikvat_decata/", "text": "Част от родителите имат прекалено големи амбиции към децата си. Това каза майката на Григор Димитров - Мария Димитрова, в интервю за \"Дневник\" малко преди синът ѝ да  спечели най-голямата титла в кариерата си - тази от финалите на АТП в Лондон . \"Родителите не разбират същността и ролята на това как да се държат, как да излъчват умереност и спокойствие пред децата, по какъв начин да ги предизвикват, какви думи са подходящи за детето, как да ги мотивират\", смята Димитрова. Според нея в ранна детска възраст (5-6 години) преживяването трябва да се поднесе на децата като приказка, за да привлече интереса им. Тя разказва, че никога не е имала амбиции за това в каква насока да се развие Григор Димитров. \"Просто го питах какъв иска да стане и той каза, че иска да е тенисист. Играех с него, тичах с него, защото ми харесваше това, което прави. Такова беше моето усещане. А и моята работа - като учител по физическо, е да провокирам децата да развиват качествата си. Беше голямо забавление.\"", "date": "2017.11.21", "title": "Много родители не разбират как да предизвикват децата си, смята майката на Григор Димитров"}
{"url": "http://www.dnevnik.bg/evropa/novini_ot_es/2017/11/21/3082407_politicheskata_kriza_v_germaniia_spuva_reformite_v/", "text": "Политическата криза в Германия след провала на преговорите за коалиция оставя Европейския съюз без една от основните му движещи сили и навярно ще удари сериозно очакваните големи реформи - ще се наложи френският президент Еманюел Макрон да реализира своите планове съвсем сам. \"Твърде лоша новина за Европа\", коментираха в един глас повечето наблюдатели в понеделник. Германският канцлер Ангела Меркел, нареждана сред непоклатимите стожери на ЕС, днес е с разклатени позиции след земетресението през уикенда и евентуалните нови избори. \"Меркел излиза от тези избори омаломощена и оставя празно мястото на европейски водач точно в момента, когато ЕС бе започнал да си възвръща позитивните перспективи\", посочва Олаф Бьонке, анализатор, работещ за \"Расмусен глобал\". В Брюксел, няколко часа след новината за провала на коалиционните преговори, който остави Германия без управляващо мнозинство, високопоставен европейски дипломат заяви, че \"още не е извънредно разтревожен\". \"Нека изчакаме\", каза той пред \"Франс прес\". Силният човек в Европа  Но според Доминик Грилмайер, експерт от Френско-германския институт в Лудвигсбург (Германия), \"никой не може да компенсира липсата на Меркел\". Това е проблем за френския президент Еманюел Макрон, чийто дневен ред включва дълъг списък с реформи на равнище ЕС. \"Макрон има нужда от Меркел, той не може да заеме мястото на силния човек в Европа вместо канцлера\", смята Грилмайер. В понеделник сутринта Елисейският дворец изрази пожелание \"в името на Германия и на Европа\" неговият \"основен партньор да е стабилен и силен, за да напредваме с общи усилия\". Същото пожела и Европейската комисия, според която въпреки срещнатите трудности, в Берлин ще има \"приемственост и сигурност\". \"Освен германската криза Франция среща проблем и с намирането на партньори, готови да действат\", отбелязва Себастиен Майяр, директор на Института \"Жак Делор\". Забавен старт В Испания не е приключила каталунската криза, Италия се готви за избори напролет, а източноевропейските партньори са \"несигурни\", без да споменаваме напускащите британци, изброява анализаторът. И то в момент, когато ЕС се надяваше хоризонтът да се изчисти след френските избори през пролетта и германските след края на летния сезон - оптимален за работа, преди да стартира кампанията за европейските избори през 2019 г. \"В трите най-значими сфери - отбраната, Икономическия и валутен съюз и миграционната криза, няма как да напреднем, без да имаме действащ френско-германски мотор. Тук обаче има голямо забавяне в запалването, което не предвидихме\", подчертава Майяр. Например бъдещето на еврозоната и на банковия съюз, днес твърде дискусионно, е немислимо без Германия с неизменната й неохота да споделя банковия риск с държавите от Южна Европа и нестабилните им финансови институции. \"Германия е страна с голямо влияние в ЕС. Щом те нямат правителство и съответно мандат (да преговарят), трудно ще може да се вземат сложни решения\", резюмира в понеделник първият холандски дипломат Халбе Зейлстра, участник в среща на министри в Брюксел. Според Иън Бонд, външнополитически експерт в Центъра за европейски реформи, липсата на правителство ще бъде \"препятствие в редица области от европейската политика, включително в подготовката за търговски дискусии\" след развода между Обединеното кралство и ЕС. \"Англичаните ще се помъчат може би да извлекат политически изгоди от тази слабост. Германците обаче са сред най-силно подразнените от идеята за Брекзит, а са и най-решителни\", отбелязва Себастиен Майяр. Той уточнява, че темата не е повод за разногласия между евентуалните участници в правителствена коалиция./БТА", "date": "2017.11.21", "title": "Политическата криза в Германия спъва реформите в Европейския съюз"}
{"url": "http://www.dnevnik.bg/evropa/evropeiski_parlament/novini_za_ep/2017/11/21/3082697_taiani_pohvali_bulgariia_za_napreduka_sled_10_godini/", "text": "България днес е в много по-добро положение отколкото преди 10 години. Това заяви днес в София председателят на Европейския парламент Антонио Таяни по време на дебат с млади хора за бъдещето на европейския проект. През 98 г. за пръв път дойдох в България, вашата страна тъкмо се беше освободила от комунистически режим, имаше много проблеми със създаването на нова свобода, каза Таяни. По думите му днес България е много проевропейска страна, а последният мониторингов доклад от Европейската комисия е положителен. Естествено, както във всяка страна членка, има проблеми, но България работи добре, по мое мнение вие ще сте една от най-важните страни на изтока за добрата ни работа със Западните Балкани, защото те са приоритет за нас, подчерта Таяни. Събитието е част от работно посещение на Председателския съвет на Европарламента в София по повод наближаващото председателство на Съвета на ЕС, което България поема от януари 2018 г. За целите пред ЕС След кратко представяне председателят на Европарламента сподели, че след като е бил избран за поста, си е казал, че най-важната му цел е да скъси разстоянието между европейските граждани и евроинституциите. Европа е важна, но тя трябва да се промени, посочи Таяни. Трябва да се запитаме защо толкова хора гласуват за екстремистки партии, може би защото не са доволни от нашите отговори и реакции, допълни той. По думите му трябва да имаме три цели – намаляване на незаконната миграция; борба с тероризма; намаляване на младежката безработица. Трябва да работим за образованието, то е от ключово значение, каза Таяни, допълвайки, че доброто образование открива възможности за борба с безработицата. Той подчерта, че ако се стигне до там младите в Европа да напускат, то това ще е катастрофа за нас, това ще се дължи на наши грешки Необходимо е да се промени Европа, но мисля, че също така е важно да подчертаем какво е свършил ЕС - 70 години мир, свобода за всички, вътрешен пазар, спазване на човешките права, защита на демокрацията, настоя Таяни и припомни, че ние сме единственият континент, в който няма смъртна присъда. По думите му Европа не е само Европейската централна банка и Шенген, а ценностите са много важни. За младежката безработица Решението за младежката безработица не може да дойде за една година, посочи Таяни. По думите му трябва да има нова стратегия за индустрията в Европа, да се засили туризма, който работи за преодоляване на безработицата. В европейския бюджет трябва да има повече средства за туризма, трябва да има подкрепа за малките и средни предприятия, а младите да бъдат по-предпримечиви. Според Естебан Гонсалес Понс от Групата на Европейската народна партия (ЕНП) Европа е проект, който в момента се изгражда, тя не е завършен проект, а в Европарламента дебатът е между тези, които смятат, че Европа е решението и тези според които Европа е проблемът. Елена Валенсиано Мартинес от групата на Прогресивния алианс на социалистите и демократите в Европейския парламент призова: Не чакайте институциите, подбутвайте ги по начин, по който искате да живеете. Моника Вана от Зелените посочи, че \"може би младите не се интересуват от нашия стил на водене на политика\". Има нужда от пространни реформи най-вече за бъдещето на младите, от социален съюз с минимални стандарти като противовес на икономическия и валутен съюз, отбеляза тя. За миграцията По повод бежанската криза Таяни коментира: \"За мен и за повечето в Европейския парламент външните граници в ЕС трябва да бъдат подсилени\". Не трябва да има граници в ЕС, подкрепяме българската позиция по Шенген. Таяни посочи, че не можем да говорим за ценности и в същото време да затваряме вратата за бежанците и призова към солидарност. Ние работихме много за бившите комунистически страни и сега също имаме нужда от тази солидарност, напомни председателят на Европарламента. Той призова да се инвестира повече в Африка, например чрез своеобразен план Маршал в континента. По думите на Естебан Гонсалес Понс тероризмът няма нищо общо с миграцията и не означава бежанци. Той припомни, че всички терористи, които действаха в Европа, са родени в на континента и призова имигрантите и бежанците да не бъдат обвинявани в тероризъм. Реймънд Финч от групата \"Европа за свобода и пряка демокрация\" изрази противно мнение и подчерта, че ако в Европа идват хора, които не уважават европейската цивилизация, ние имаме проблем. Според Елена Валенсиано проблемът е, че няма европейска политика за миграцията и страните членки си решават собствените проблеми. По думите на Габриеле Цимер в миналото се е казвало, че има разлика между източноевропейската и западната цивилизация, а сега казваме, че има разлика между християни и мюсюлмани, но никой не казва, че няма разлика между човешките права, те са универсални. На въпрос за Брекзит тя отговори, че за нея е позор, че след Брекзит сега ЕС трябва да се бори за правата на гражданите на Великобритания в ЕС и на европейците във Великобритания, което е последица от фалшивите новини за членството в ЕС. Реймънд Финч посочи като проблем факта, че богатите сега могат да плащат много малко на детегледачки и на водопроводчици и това е защото има свобода на движение на работниците. В отговор Гонсалес Понс заяви, че Великобритания иска да излезе от ЕС, защото не иска толкова българи. В Испания (от където е евродепутатът) ние не сме толкова богати колкото във Великобритания, но искаме да споделим това, което имаме, допълни той. За свободното движение и социалните политики \"Когато бях роден, за да пътуваш между Испания и Франция трябваше виза. Сега Испания започва от Португалия и завършва във Финландия\", посочи Хавиер Нарт. По думите му това, че европейците могат да изградят живота си във всички държави членки е революционен подход. Днес има една Европа, която започва на Черно море и свършва в Северно море и Атлантика, но за да се стигне до тук трябваше да се извърви дълъг път на политически битки, допълни той. По думите на Моника Вана ЕС трябва да спре политиките на строга бюджетна дисциплина на национално равнище, а инвестициите в обществени услуги и социална сфера трябва да се приспадат, когато се изчислява дефицита по пакта за стабилност и растеж. Останалото от визитата По-рано днес Таяни  се срещна с премиера Бойко Борисов . Двамата обсъдиха задачите и отговорностите по време на българското председателство на Съвета на ЕС, ключови теми за бъдещето на Европа, както и европейската перспектива и свързаността на държавите от Западните Балкани. В рамките на посещението председателят на Европарламента направи изказване от трибуната на Народното събрание и  проведе разговори с президента Румен Радев. Проблем с превода прекъсна за кратко речта на Таяни в парламента. След като беше говорил минута и половина, преводът спря, а преводачката каза, че не чува. Причината беше, че Таяни е преминал от италиански на английски език и е имало нужда от време, за да се смени преводача. \"Много е трудно за мен да говоря български. Не е лесно. Следващия път\", пошегува се Таяни.", "date": "2017.11.21", "title": "Таяни похвали България за напредъка след 10 години еврочленство"}
{"url": "http://www.dnevnik.bg/bulgaria/2017/11/21/3082838_suvetut_za_sudebna_reforma_se_zahvana_s_preporukite_ot/", "text": "На извънредно заседание Съветът за съдебна реформа при правосъдния министър Цецка Цачева постигна съгласие за бързото внасяне на промени в Наказателния кодекс във връзка с разследванията на корупционните престъпления. Пресцентърът на ведомството информира, че след продължителен дебат участниците в заседанието са се обединили около идеята предложенията за законови изменения да бъдат внесени в Министерски съвет в максимално кратки срокове. Извънредното заседание бе свикано днес от Цачева след препоръките на Европейската комисия. Но не последните от ноември, а от тези от януари. И по-конкретно - да се подобри наказателното преследване на корупцията. Последния доклад на комисията, който бе публикуван преди дни бе определен от представителите на изпълнителната власт и прокуратурата като най-добрия, защото България не е получила нови препоръки. Без коментар обаче на факта, че страната не е изпълнила изцяло нито едно условие от януарския доклад. Съветът е решил още до края на годината Конвенцията на Съвета на Европа за превенция и борба с насилието над жени и домашното насилие, наричана още Истанбулска конвенция да бъде ратифицирана. Експертите в съвета постигнаха и съгласие, че до приемането на нов закон, регламентиращ дейността и заплащането на вещите лица, ще бъдат приети изменения в ресорната наредба.", "date": "2017.11.21", "title": "Съветът за съдебна реформа се захвана с препоръките от предишния евродоклад"}
{"url": "http://www.dnevnik.bg/sviat/2017/11/21/3082756_rusnak_izvaia_skulptura_na_putin_kato_mechka_s_krila_i/", "text": "Самоукият астрахански скулптор Виктор Кропачов е изваял желязна скулптура, изобразяваща крилата мечка с лицето на руския президент Владимир Путин, съобщават руски и украински медии. Авторът казва, че иска да я подари на президента, но за начало я е поставил като публично достояние в Астрахан. По думите му творбата - \"Ум, сила и душа\" е трябвало първоначално да бъде изложена в културна институция в Астрахан, но му се удало да изпълни плана си. \"По замисъла на автора скулптурата е вид образ на Русия във вид на мечка, главата на която е Путин. Левият крак на мечката настъпва орел, чиито крила са на гърба на скулптурата. Орелът, по думите на автора, са външните врагове на Русия. В лапите си мечката държи символа на Астраханска област - есетра,\" гласи изявление на Кропачов, разпространено от \"Обозревател\" и \"Каспинфо\". Рибата пък символизира добротата и душевността на Путин. Държавният глава пусна млада есетра във Волга преди няколко години, докато беше в Астраханска област. \"Тялото на мечката символизира Русия, а нашият президент управлява нашата страна и така управлява нас,\" обяснява още Кропачов във видео, излъчено и по украинска телевизия. Кропачов обяснява още, че е планирал да работи по скулптурата още преди 6 години, но щателно обмислял всичко и чакал вдъхновение. Когато то дошло, работата над проекта отнела няколко месеца. Това не е първата скулптура на Кропачов, чийто път в тази област започва през 2009 г. Преди няколко години той получил дори субсидия от местното бюро по труда, за да развива творческа дейност. За някои руски потребители в  социалните мрежи  новината беше по-скоро източник на шеговити забележки.", "date": "2017.11.21", "title": "Руснак извая скулптура на Путин като мечка с крила и поиска да му я подари"}
{"url": "http://www.dnevnik.bg/sport/2017/11/21/3082847_cska_-_sofiia_vnese_jalba_botev_plovdiv_se_oplaka_ot/", "text": "Ръководството на \"ЦСКА - София\" внесе жалба срещу съдийството в двубоя срещу \"Ботев\" (Пловдив) от 16-ия кръг на първа лига.  Двубоят на стадион \"Българска армия\" завърши 1:1  и беше белязан белязан от изключително груба грешка на рефера Волен Чинков. Той отсъди дузпа за несъществуващо нарушение на Николай Бодуров срещу Фернандо Виана, която позволи на гостите да открият резултата. След мача червените поискаха оставката  на шефа на съдийската комисия Петър Петров. Вчера той  поднесе своите извинения на клуба  и се закани този рефер повече да не свири мачове. Петров каза, че би бил \"изключителен наглец, ако в следващите наряди видите Волен Чинков\". \"Уважаема комисия, обръщаме се към Вас, като компетентен орган, за да изразим изключителното си възмущение и недоволство от съдийските отсъждания на главния арбитър на срещата Волен Чинков, които в мача срещу БОТЕВ ПД влияят на крайния резултат.\" \"Имайки предвид зачестилите груби съдийски грешки в ущърб на нашия отбор в изиграните едва 16 кръга се надяваме да бъдат взети необходимите мерки. След като, председателят на съдийската комисия Петър Петров говори публично за грешните отсъждания на Волен Чинков, ръководството на ПФК \"ЦСКА\" София желае при задълбочено разглеждане на случая, жълтият картон, показан на Николай Бодуров, да бъде отменен\", се казва в жалбата на червените до съдийската комисия ( ). От клуба изразиха претенции към още няколко ситуации и посочиха примери, които според тях показват, че критерият на рефера не е бил еднакъв. Сред тях са две спирания на обещаваща атака с нарушения на Крум Стоянов срещу Кевин Меркадо - в 12-ата и 29-ата минута, които не са санкционирани с жълт картон. Друга от претенциите на червените е за задържане на Станислав Манолев в наказателното поле от Лазар Марин, на което Чинков не е реагирал. От \"ЦСКА - София\" зададоха и няколко въпроса, \"базирайки се на правилника и правилата, описани от Борда на международната футболна асоциация\". \"В 82-ата минута на срещата какво нарушение извършва Кирил Десподов (№19) срещу Иван Чворович (№99)? След като изгледате запис от мача, може ли да знаем колко секунди вратарят на \"Ботев\" има право да държи топката в ръцете си, след като в 79:37 минута я улавя? И колко време е нужно, за да се изпълни аут или удар от вратата? В 85:16 минута според вас няма ли опасна игра от страна на футболиста на \"Ботев\" Цветомир Панов (№2)?\" В същото време ръководството на пловдивския клуб се оплака от Петър Петров. На вчерашната пресконференция шефът на съдиите определи Фернандо Виана като \"изкусен симулант\".  \"Изненадани сме от решението на г-н Петров да коментира действието на нашия състезател, тъй като подобно поведение не е практика в българския футбол. Считаме за редно председателят на съдийска комисия да работи за повишаване нивото и качеството на българското съдийство, а не да дава публични определения на футболистите\", заявиха от \"Ботев\". \"Не приемаме подобни квалификации по адрес на наши играчи. Надяваме се, че конкретният случай ще остане изолиран и в бъдеще няма да се повтаря. В много от мачовете на \"Ботев\" през годините отборът ни е бил неволно облагодетелстван или ощетяван от решения на арбитрите. Наясно сме, че на съдиите често се налага да взимат решения в сложни ситуации, поради което намираме грешките им за част от играта. Дори във футбола на най-високо ниво редовно ставаме свидетели на неточни съдийски отсъждания, но не и на подобни квалификации от страна на отговорни фактори\", се казва още в изявлението на съвета на директорите на пловдивския клуб.", "date": "2017.11.21", "title": "\"ЦСКА - София\" внесе жалба, \"Ботев\" (Пловдив) се оплака от шефа на съдиите"}
{"url": "http://www.dnevnik.bg/ot_vas/galeriiotvas/2017/11/21/3082244_chitatelska_fotogaleriia_parij_i_zamucite_po_loara_ii/", "text": "Замъкът Шенонсо е познат като дамския замък, построен върху стара воденица на река Шер, приток на Лоара, от крал Анри II за фаворитката му Диан дьо Поатие, 19 години по-възрастна от него, с която е до края на живота си.", "date": "2017.11.21", "title": "Читателска фотогалерия: Париж и замъците по Лоара (II част)"}
{"url": "http://www.dnevnik.bg/sviat/2017/11/21/3082859_putin_i_trump_obsudili_siriia_po_telefona_sled/", "text": "Президентите на САЩ и Русия, Доналд Тръмп и Владимир Путин са обсъдили бъдещето на Сирия в телефонен разговор, продължил около час, малко след посещението на сирийския държавен глава  Башар Асад  в същия град. Това съобщиха пресслужбите на Белия дом и Кремъл, цитирани от медии в двете страни. Разговорите им предшестват посещенията на президентите на  Турция  и Иран в Москва за нова среща за Сирия, която трябва да се проведе в сряда. За последно Путин и Тръмп  говориха  по време на азиатската обиколка на американския държавен глава и отвъд неформалния си диалог одобриха  изявление  за нуждата от ликвидиране на \"Ислямска държава\" в Сирия и Ирак. По телефона обаче последният им разговор беше през май, преди първата им среща в кулоарите на Г-20 в Хамбург. На дневен ред са били също така Украйна, Иран и Северна Корея, съобщава \"Блумбърг\", като цитира източници от Белия дом.", "date": "2017.11.21", "title": "Путин и Тръмп обсъдили Сирия по телефона след визитата на Асад"}
{"url": "http://www.dnevnik.bg/sviat/2017/11/21/3082680_asad_ne_samo_ocelia_sred_ruinite_na_siriia_no_moje_i/", "text": "Държавата му е димяща развалина, голяма част от която е под контрола на съперничещи въоръжени фракции, местни или чужди. Половината от населението е разселено и голяма част от Запада го смята за тиранин, който нарушава правата на човека. Но сирийският президент Башар Асад, изглежда, оцеля във войната и е вероятно да запази властта в обозримо бъдеще. Страните в гражданската война в Сирия се подготвят за осмия кръг на мирните преговори в Женева под егидата на ООН, които имат за цел да положат основите на политически преход, за да се сложи край на конфликта. Но ако не се случат изненади, каквото и да бъде договорено в швейцарския град, то няма да доведе до сваляне на Асад от власт.  Силите на Асад набраха инерция на бойното поле през изминалата година, подкрепени от огромна  руска военновъздушна  кампания и бойци от  Иран и \"Хизбула\" . Правителството на Асад контролира над 50 процента от територията на Сирия. Да владееш половината от страната си обикновено не е оптимистичен признак, но е напредък в сравнение с 19-те процента, които режимът държеше в ръцете си по-рано тази година. Неговите войски контролират четирите най-големи града, 10 от 14-те провинциални столици на Сирия и средиземноморското крайбрежие. Също така никаква сила на терен не е в състояние да прогони Асад на този етап. най-големите поддръжници на опозицията, Съединените щати и техните съюзници, отдавна се отказаха от искането си всяко евентуално споразумение за спиране на войната да включва незабавно  отстраняване  на Асад. Сега те настояват да се планират избори, които биха могли да доведат на власт нов лидер. Но Русия в момента доминира в преговорния процес, което означава, че на съюзника ѝ Асад не се оказва особен натиск да склони да организира истински избори. Политическо решение, според неговите правила на играта, може да е включване на членове на опозицията в правителство на националното единство под негово ръководство. е в безпорядък. Главният опозиционен преговарящ Рияд Хиджаб подаде вчера оставка, като се оплака, че чужди сили разделят и плячкосват Сирия и сключват сепаративни споразумения за \"удължаване на живота на режима на Башар Асад\". Той напусна поста си само два дни преди опозицията да се срещне в Саудитска Арабия, за да състави единна делегация и да формулира консенсусно становище за преговорите. Саудитска Арабия вече даде сигнал на опозицията, че трябва да се примири с оцеляването на Асад. Асад изглежда все по-уверен. По-рано този месец кабинетът му публикува в социалните мрежи снимка как президентът и първата дама Асма се разхождат из двора на двореца си в Дамаск, усмихвайки се един на друг. Снимката е част от пропагандна кампания, целяща да покаже, че всичко в Дамаск върви както обикновено, а също така и увереност в бъдещето. Профилът на президентството в \"Инстаграм\" семейства на убити войници, сиропиталища и хлебопекарни. Държавният секретар на САЩ Рекс Тилърсън в края на октомври повтори призива на Вашингтон към Асад да сдаде властта и изказа категорично мнение, че \"царуването на семейството на Асад върви към своя край\". Но превръщането на този призив в реалност изисква лостове за влияние, които Вашингтон не изглежда готов да използва. В общо изявление, публикувано по-рано този месец, президентът на САЩ Доналд Тръмп и руският му колега Владимир Путин заявиха единодушно, че конфликтът в Сирия не може да бъде уреден с военни средства. Те направиха неясно формулирани коментари за \"неотдавнашния ангажимент на Асад към женевския процес към конституционна реформа и избори\", за каквито призовава резолюция на Съвета за сигурност на ООН. Малко са сценариите, които биха могли да доведат до падане на Асад. Едната възможност е САЩ да убедят Русия да принуди Асад да приеме политически преход, който да гарантира оттеглянето му от президентския пост. Но е трудно да си представим на Москва да захвърли своя съюзник на боклука. Друг сценарий би бил, ако САЩ или други поддръжници на опозицията сменят курса и започнат пълномащабни военни действия срещу Асад. \"Това изисква огромна ескалация, започване на войната отново, от самото начало, за да бъдат заличени победите на Асад и да се създаде опозиция, която да е в състояние да управлява и да бъде приемлива за международната общност\", каза Арън Лънд, анализатор във Фондацията \"Сенчъри\" в Ню Йорк. \"Ако погледнем как се развива конфликтът в момента и как съюзниците на опозицията се оттеглят - това просто няма да се случи\", каза той. Тръмп  сложи край на програмата , по която, с подкрепата на ЦРУ, бяха обучавани бунтовнически сили в опит да бъде отстранен Асад. Съединените щати са по-съсредоточени в борбата с групировката \"Ислямска държава\" в Сирия, където оказват подкрепа на кюрдските сили, които успешно отблъснаха екстремистите и поеха контрола над почти една четвърт от страната. Турция, друг голям поддръжник на опозицията, е по-загрижена да попречи на амбициите на кюрдите в Сирия, отколкото да отстрани Асад. Тя подкрепя опозиционни фракции, които контролират анклав в Северна Сирия и се сражават с кюрдите. Основната територия под контрола на бунтовници, фокусирана върху борбата срещу Асад, е северозападната  провинция Идлиб , но там господстват съюзени с \"Ал Кайда\" фракции. Русия изигра ролята на посредник за сключването на серия от споразумения за прекратяване на огъня между силите на Асад и бунтовниците на повечето фронтове в Сирия. Това позволи на Асад и неговите съюзници - военни от Иран, партизани от ливанската групировка \"Хизбула\" и иракски шиитски милиции - на изток. В неделя държавни медии съобщиха, че силите на Асад са завладели отново град Букамал, последната значима крепост на \"Ислямска държава\" в Сирия. Сега бойците на джихадистката групировка защитават само ивици пустинна територия в страната и обсадена зона край столицата Дамаск. Когато конфликтът в Сирия започна с масови протести през март 2011 г., мнозина очакваха, че Асад бързо ще бъде свален, подобно на други арабски лидери. Регионални и международни поддръжници на опозицията наляха пари и оръжия, а после президентът на САЩ Барак Обама и други западни лидери обявиха края на династията Асад. Решителността на Асад обаче не бе поклатена в нито един момент от конфликта, подсилена от разпокъсаността на опозицията и от намесите на Русия и Иран. Николаос Ван Дам, автор на книгата \"Унищожаването на една нация: гражданската война в Сирия\", заяви, че западните страни са създали напразни очаквания, като призоваха Асад да се оттегли, но оказаха само половинчата подкрепа за опозицията и подцениха колко последователен в действията си е сирийският президент. /БТА", "date": "2017.11.21", "title": "Асад не само оцеля сред руините на Сирия, но може и да остане на власт"}
{"url": "http://www.dnevnik.bg/gradska_sreda/2017/11/21/3082863_poveche_ot_polovinata_roditeli_bili_gotovi_da_vodiat/", "text": "Повече от половината родители на ученици в София заявяват намерение да водят и прибират децата от училище пеша: 51 процента биха постъпили така на отиване, 57 - на връщане от училище. Това сочат данни от анкета на \"Алфа рисърч\" по поръчка на Столичната община и цитирани от БТА. В същото време съществена част от родителите избират алтернативата на автомобилите - 45 процента, когато водят детето, 38 - при прибиране от училище. Проучването е в рамките на проекта \"Зелена София\", който общината осъществява от есента на миналата година. В първото си издание \"Искам пеша\" е включила три училища (2-ро СУ, 96-то СУ и 138-мо СУ) с над 450 първокласници и техните родители. По време на подготовката са били изследвани пешеходните маршрути в районите около училищата с цел подобряване на инфраструктурата - тротоари, улично осветление, пешеходни пътеки. Така, в началото на новата учебна година, са били направени най-належащите ремонти в районите на трите училища.. Утре заместник-кметът на София Дончо Барбалов ще участва в награждаването на най-активните първокласници от 138-мо СУ \"Проф. Васил Златарски\", участвали в инициативата \"Искам пеша\". Задачата на екип на \"Зелена София\" е да координира политиките за устойчиво развитие на общината, както и да подготви кандидатурата на града в конкурса \"Зелена столица на Европа\", организиран от Европейската комисия. Екипът цели да постигне съществен напредък по няколко приоритетни теми - качество на въздуха, транспорт, зелени градски площи и третиране на отпадъци, се казва в съобщение на общината.", "date": "2017.11.21", "title": "Повече от половината родители били готови да водят пеша децата си до училище"}
{"url": "http://www.dnevnik.bg/photos/2017/11/21/3082305_fotogaleriia_svetovnite_snimki_na_denia_-_21_noemvri/", "text": "Алесандра Амброзио е една от десетките супермодели, които дефилираха на тазгодишното шоу на компанията за дамско бельо.", "date": "2017.11.21", "title": "Фотогалерия: Световните снимки на деня - 21 ноември"}
{"url": "http://www.dnevnik.bg/ot_vas/galeriiotvas/2017/11/21/3081711_chitatelska_fotogaleriia_zamukut_sheverni/", "text": "По долината на река Лоара има повече от двеста замъка. Шеверни е най-новият и най-стилният според мен. Вече шест века се обитава от едно и също семейство, наследниците на граф Шеверни, а паркът все още се използва за лов.", "date": "2017.11.21", "title": "Читателска фотогалерия: Замъкът Шеверни"}
{"url": "http://www.dnevnik.bg/sviat/2017/11/21/3081811_istinski_mujik_no_zabravi_obiknovenite_hora_-_kakvo/", "text": "Той е решителен, мъжествен, твърд, със силна воля, силен, спокоен, смел, уверен в себе си, истински мужик.\" В същото време \"не се грижи за хората, малко прави за тях, не знае как живеят, забравил е за обикновените хора\" и опората на властта му са служителите от силовите ведомства, олигарсите и бюрократите. Това са най-често даваните отговори на въпросите какво харесват и какво не харесват руснаците у президента си Владимир Путин по време на  проучване на \"Левада център\" . Отговорите са отворени, т.е. участниците сами определят качествата, които оценяват - при това могат да изброят повече от едно, а социолозите ги обединяват в групи. Почти всеки пети е посочил като най-положително качество решителността и мъжествеността на Путин (19%), следвани от външната политика, която защитава страната от Запада (18%), опитът му на политик (16%) и това, че е образован и има култура (15%). Патриотизма му изтъкват едва 4%, а \"завръщането на Крим\" - събитието, с което той най-вероятно ще остане в историята - още по-малко (2%). Доста по-малки са групите отговори за отрицателните му качества - \"не се грижи за обикновените хора и забрави за тях\" (15%), \"прекалено е мек към министрите и е попаднал във властта на антуража си\" (10%) и се е \"обкръжил с крадци\" (7%). Социологът Степан Гончаров от \"Левада център\" коментира, че на анкетираните най-много им допада \"самата длъжност\" на Путин, понеже в руската култура лидерът \"е харизматичен не поради собствените си характеристики, а благодарение на заемания пост\". Хората му приписват позитивни абстрактни качества и не харесват съвсем реални неща от действията му. \"Държавата в народното съзнание се възприема като силна или слаба, а алтернатива на слабата държава е редът. Поради това и участниците изброяват за положителни качества на президента, че е силен и е истински мъж\", обяснява пред РБК Николай Миронов, директор на Центъра за икономически и политически реформи. По думите му оплакването, че бил забравил за простия народ всъщност е заглушено в масовото съзнание от \"зададеният от президента национално-патриотичен уклон\". По 10-степенна скала за оценка за дейността на Путин руснаците за пореден път му дават 7. В продължение на 18 години, откакто е на власт, този показател винаги е бил около 6-7 степен с едно изключение - 3 степен, но през септември 1999г., когато все още бе премиер на президента Борис Елцин. Расте групата на руснаците, смятащи че Путин носи отговорност за проблемите по време на управлението му. Днес тя е 55%, а през януари миналата година бе 43%. Президентът не получава пълна и достоверна информация и това, което знае за положението в страната, е деформирано от обкръжението му, скриващо истината - така смятат 42%. На обратното мнение са 31%. Миронов обяснява, че заради постоянната пропаганда хората не правят в съзнанието си разделение на властите и възприемат Путин като монарх, а не като ръководител с мандат, който може да бъде сменен. \"Мнозина са убедени, че обкръжението скрива от него истината, че царят е добър, а болярите са лоши.\" Коя е опората му и кого защитава При възможност да дадат повече от един отговор на въпроса кои групи от населението се опората на президента, анкетираните посочват на първо място (51%) хората от спецслужбите и силовите ведомства. Следват олигарсите (35%) и администрацията (31%). Логично идва и отговорът чии интереси изразява Путин - за 41% той защитава същите силови държавни структури, както и олигарсите (31%) и чиновниците (31%).", "date": "2017.11.21", "title": "Истински мужик, но забрави обикновените хора - какво мислят руснаците за Путин"}
{"url": "http://www.dnevnik.bg/sviat/2017/11/21/3082068_sasht_vurnaha_severna_koreia_v_spisuka_s_durjavi/", "text": "Съединените щати решиха отново да включат Северна Корея в списъка си с \"държави, подкрепящи тероризма\", за да увеличат натиска срещу Пхенян и да го накарат да се откаже от ядрената си програма, предаде Франс прес, цитирана от БТА. \"Днес Съединените щати определят Северна Корея като държава, подкрепяща тероризма\", заяви във Вашингтон президентът Доналд Тръмп. \"Освен че заплашва света с ядрено унищожение, Северна Корея е подкрепила неколкократно актове на международен тероризъм, включително убийства на чужда земя\", каза Тръмп по време на правителствено заседание, цитиран от \"Асошиейтед прес\". Северна Корея фигурира в списъка на държавите, подкрепящи тероризма, от 1988 до 2008 г. заради предполагаемото си участие в бомбен атентат срещу южнокорейски самолет, отнел живота на 115 души през 1987 година. Правителството на републиканеца Джордж Буш извади страната от черния списък, за да подпомогне преговорите по ядрения въпрос, но те в крайна сметка се провалиха. От месеци в американската администрация се спори дали КНДР да бъде върната в списъка, но някои служители на Държавния департамент смятат, че Северна Корея не отговаря на правните стандарти за спонсор на тероризма. Някои американски представители определят като тероризъм убийството на заварения брат на севернокорейския лидер Ким Чен-ун - Ким Чен-нам - на летище в Малайзия през февруари. Тръмп спомена и случая с американския студент Ото Уормбиър, задържан в Пхенян и починал през юни, след като бе върнат в САЩ в кома. Други обаче изтъкват, че няма консенсус дали убийството на Ким Чен-нам и малтретирането на Ото Уормбиър могат да бъдат определени като терористични действия.", "date": "2017.11.21", "title": "САЩ върнаха Северна Корея в списъка с държави, подкрепящи тероризма"}
{"url": "http://www.dnevnik.bg/photos/2017/11/21/3082036_snimka_na_denia_eto_go_purviia_gost_ot_zvezdite/", "text": "Той се нарича Омуму, носи кодово наименование 1I/2017 U1 и е първият наблюдаван обект, за който учените потвърдиха, че идва от друга звезда и не принадлежи на Слънчевата система. В понеделник американската аерокосмическа агенция (NASA) разпространи рисунка на това как най-вероятно изглежда дългият около 400 метра къс. Траекторията му е такава, че е почти невъзможно да принадлежи на нашата звездна система. Високата му скорост не може да се обясни само с гравитацията на Слънцето, която също така не може да го забави достатъчно, за да го задържи в Слънчевата система - Омуму ще си замине със същата скорост, с която дойде. След откриването му през октомври астрономи и специалисти се опитват да съберат всякакви данни, учудени и от необичайната му форма - с дължина около 10 пъти по-голяма от ширината му. Досегашното известно най-необичайно съотношение на дължина към ширина бе 3:1. На хавайски името на междузвездния пътник означава \"вестоносец\" или \"разузнавач\". Предполага се, че късът с червеникав отенък, за който се разказва в новия брой на списание \"Нейчър\", не принадлежи на никой звездна система и се е носил из нашата галактика стотици милиони години преди сегашната среща. Данните сочат, че това е плътен и загладен къс - вероятно съставен от скали и метали, без никаква вода или лед на повърхността и никакъв прах около него. Ако научат повече, специалистите разчитат да получат представа за особености при формирането на звездни системи, различни от тази на Слънцето. В момента Омуму е на около 200 милиона километра от Земята и се движи със скорост 38.3 км в секунда спрямо Слънцето. На 1 ноември е прекосил орбитата на Марс, през май 2018г. ще мине през орбитата на Юпитер, а през януари 2019г. - и през тази на Сатурн. 1I/2017 U1, засечен от астрономи от Хаваите на 19 октомври, пристигна приблизително от ярката звезда Вега в северното съзведие Лира, ще се отдалечи в посока към съзвездието Пегас и вероятно никога повече няма да се върне. Ориентацията за това откъде е дошъл е приблизителна, защото Вега дори не е била близо до мястото, през което Омуму е преминал преди около 300 000 години. Необичайният обект първоначално е бил вписан в категорията на кометите. Но когато на 9 септември е профучал с над 87 км в секунда край Слънцето, не е проявил характерната активност за тези тела. Затова Международният астрономически съюз (IAU), който има право да дава официални имена на небесните тела, промени категорията ми в междузвезден астероид.", "date": "2017.11.21", "title": "Снимка на деня: Ето го първия гост от звездите"}
{"url": "http://www.dnevnik.bg/bulgaria/2017/11/21/3076867_dnes_e_praznikut_na_hristiianskoto_semeistvo_vuvedenie/", "text": "Православната църква днес отбелязва Въведение Богородично - празник, посветен на християнското семейство и на християнската младеж. Според Светото писание на този ден 3-годишната Мария е заведена от родителите си в Йерусалимския храм и е отдадена в служение на Бога. Денят става символ на въвеждането на младия човек в храма, в лоното на църквата и вярата, и на християнското семейство, чийто първопример са Дева Мария и съпругът ѝ Йосиф. На Въведение Богородично православната църква препоръчва на родителите да водят децата си на богослужение, да им разказват за вярата и библейските събития и така да ги възпитават в християнски дух. Празникът е въведен в Константинополската църква през 7 век от патриарх Терасий, а в Римокатолическата църква - през 1374 г. от папа Григорий Единайсети.", "date": "2017.11.21", "title": "Днес е празникът на християнското семейство Въведение Богородично"}
{"url": "http://www.dnevnik.bg/sport/2017/11/21/3081645_vuzhodut_na_grigor_dimitrov_istoriia_za_turpenieto/", "text": "Девет години, четири месеца и тринадесет дни. Точно толкова измина от мига, в който Григор Димитров вдигна титлата при юношите на \"Уимбълдън\", до деня, в който  спечели най-големия трофей в своята кариера - този от финалите на АТП в Лондон . Димитров извървя пътя от играч, който забавляваше публиката с атрактивни отигравания, до играч, който знае кои са силните му страни на корта и как да ги използва ефективно, за да побеждава. Той  . Още преди да е навлязъл сериозно в мъжкия тенис, българският тенисист беше наречен \"Бейби Федерер\". Непрекъснато беше сравняван с легендарния швейцарец заради сходствата в играта им и огромния потенциал, който притежаваше. Димитров имаше нужда от няколко години, за да излезе от сянката на сравненията и да намери собствения си път към върха. Преходът се оказа дълъг и труден, изпълнен с възходи и падения, моменти на голямо щастие и тежки разочарования. Българинът беше само на 22 години, когато направи дълго чакания от всички пробив в елита на мъжкия тенис. През 2014 г. той стигна до полуфинал на \"Уимбълдън\", четвъртфинал на Australian Open и осмото място в световната ранглиста. Трудният път Тогава очакванията към него нараснаха неимоверно. Редица легенди в тениса, в това число Пийт Сампрас, Джон Макенроу и Матс Виландер, го обявиха за следващия голям шампион. Изглеждаше така, сякаш мечтаната титла от Големия шлем е на една ръка разстояние. Оказа се, че разстоянието е много по-голямо, а пътят към върха - осеян с доста изпитания. Димитров се луташе между тенис корта и светския живот. Мнозина специалисти отчитаха, че голямата популярност го разсейва и му липсва отдадеността на елитните играчи. Когато играта му вървеше, а зрелищните му удари се получаваха, българинът изглеждаше способен да победи всеки. Когато обаче трябваше да се бори на корта, той беше уязвим, склонен бързо да се поддаде на разочарованието, в дадени моменти - гневен,  готов да потроши ракетата си , а в други - отегчен. \"С правилната нагласа, с точните хора до теб, с подходящата подкрепа нещата се получават. Онзи период много ми помогна. Мисля, че имах нужда от него. И сега оценявам онези шест-седем месеца (през 2015 г.), които бяха пълно мъчение за мен. Само ако си преминал през това, можеш да го разбереш. В онзи конкретен момент осъзнах върху какво наистина трябва да работя, кои са истинските хора около мен, кой наистина държи на мен, кой е важен за мен. Научих толкова много уроци от онзи период. И сега, малко по малко, стъпка по стъпка, ето ме тук\",  каза Димитров на пресконференцията след финала в Лондон . Търпение и спокойствие \"Една от големите разлики тази година е, че станах по-търпелив\", каза Димитров в едно от интервютата преди турнира в Лондон. След пробива през 2014 г. българинът като че ли беше твърде нетърпелив да постигне големите резултати, които всички очакваха от него, и които най-вече самият той очакваше от себе си. Този сезон Димитров показа много по-голямо търпение и спокойствие на корта. Придоби способността да печели доста мачове, в които играта му не се получава по желания начин. Полуфиналът срещу Джак Сок и финалът срещу Давид Гофен го доказаха напълно. \"Страхотно е да съумееш да победиш, когато не удряш добре топката или не се чувстваш толкова добре. Това за мен е най-важното нещо. Да намериш начин да спечелиш мач, дори когато нямаш най-добрия си ден.  \",  каза българинът след емоционалната битка с Джак Сок .  Димитров придоби още едно много ценно умение - да не се поддава на разочарованията. Такива не липсваха и през тази толкова успешна за него година. Той допусна болезнени загуби в мачове, в които имаше по четири-пет мачбола - срещу Сок в Индиън Уелс, срещу Тийм в Мадрид и др. През подобни моменти минава всеки един играч. Българинът разбра, че всяка точка, всеки гейм, всеки сет остава в миналото, защото следващият мач чука на вратата. \"В тениса винаги трябва да си търпелив. Ако загубиш мач, знаеш, че другата седмица имаш нов турнир и можеш да опиташ да направиш нещо по-различно. Такъв е нашият спорт. Ако правиш нещата правилно - във и извън корта, нещата се получават. Мисля, че тази година играх добре почти във всички турнири. Дадох всичко от себе си\", обясни той. Търпението беше голямата разлика и във финала с Гофен. Белгиецът играеше много агресивно, сервираше добре и пласираше отлични ретури. Димитров обаче се оказа по-стабилен в играта на нерви. Той спечели шест точки повече от съперника в този мач - 108:102. Лекото предимство на българина дойде най-вече в дългите разигравания (10 и повече удара) - 12:7. Много показателно за променената нагласа, която вече има Димитров, беше едно от изказванията му след победата срещу Гофен. Той беше попитан дали съжалява за нещо през изминалия сезон. \"Пропуснах някои възможности, но да съжалявам? Не, не мисля. Да, можех да се представя по-добре в определени турнири, да спечеля някои мачове, които загубих. Това е сигурно. Но не бих го нарекъл съжаление. Опитах да дам най-доброто от себе си. Щях да съжалявам, ако не бях. Но не мога да се сетя за мачове, в които съм се предал или нещо подобно.\" Работа, работа и пак работа И по време на турнира в Лондон, и през целия сезон Димитров изглеждаше изключително целеустремен и отдаден на тениса. На всеки въпрос какво е променил, за да вдигне толкова нивото, българинът неизменно отговаряше: \"Здравата работа.\" Димитров безспорно е подобрил много във всеки един елемент от играта си. По думите му обаче няма никаква коренна промяна в нещата, които прави на корта. Той продължава да е същият агресивен, атакуващо настроен тенисист, който иска да доминира на корта. Както преди, така и сега неговият страхотен атлетизъм и техническите му умения му помагат да играе чудесно в защита, когато се наложи. \"Резултатите този сезона не се дължат само на една-две седмици работа. Това е резултат от предсезонната подготовка и целия сезон след това, от начина, по който подбирахме турнирите и т.н. Така че според мен няма една тайна съставка, която да посоча и да кажа: \"Да, това беше ключът за мен този сезон.\" Ключът е цялостната работата, която всички в отбора свършихме, начинът, по който се бяхме организирали и по който подхождахме към всеки турнир\", обясни Димитров.  В момента  . \"Да, със сигурност ще си почина малко. Ще бъде приятно, нали? Годината беше дълга. Ще си взема няколко дни почивка. Но знам, че след няколко такива дни ще стана толкова неспокоен, че бързо ще се заловя за работа.\" Димитров напълно осъзнава, че ако иска да задържи високите си позиции в елита на мъжкия тенис, не може да си позволи никакво отпускане. \"Ако искаш да бъдеш на върха, няма преки пътища. Аз съм напълно отдаден. Тази година свърших доста работа. Жертвах някои дни, в които можех да си почина, или да отида на някоя малка ваканция тук-там. Сега това се отплаща.\" Дрийм тим  Димитров смени много треньори от началото на професионалната си кариера. Той неведнъж е заявявал, че от всеки един е научил безценни неща. Сега обаче изглежда намери най-точния човек в лицето на венецуелеца Дани Валверду. За малко повече от година съвместна работа двамата постигнаха страхотни неща. Валверду влезе в екипа на българина в момент, в който той беше изпаднал от топ 40. Първата задачата, която бившият наставник на Анди Мъри и Томаш Бердих си постави, беше да опрости максимално играта на Димитров. Резултатите не закъсняха. Българинът започна сезона под №17 и без титла от 2014 г. В рамките на настоящия сезон той спечели четири турнира, включително  първия си трофей от сериите \"Мастърс\"  и най-престижното отличие извън Големия шлем - финалите на АТП. Димитров  завършва годината на историческото за българския тенис трето място в света . \"Ролята на Дани е огромна. Той беше едно от най-големите попълнения в отбора. Дойде в много труден момент. Ако се замислите, реално ние работим заедно малко повече от година. Мисля, че той разбира страхотно играта, нейната същност. Голяма част от този успех се дължи на него. Абсолютно. Всеки един в отбора има своя голям принос\", каза Димитров след най-големия си успех. Българският тенисист продължава да играе зрелищен тенис, когато ударите му се получават. Вече ги няма обаче всички тези трикове за публиката, с които играта му беше изпълнена, няма ги и нервните изблици. Той винаги е притежавал изключителен арсенал от оръжия на корта, но дълго време не съумяваше да подбере правилните удари в точните моменти. С идването на Валверду това вече е в миналото. Когато съдбата ти открие възможности Димитров направи страхотен старт на сезона с титлите в Бризбейн и София и полуфинала в Мелбърн. Ситуацията доста наподобяваше 2014 г., когато той грабна три трофея на три различни настилки и стигна до финалната четворка на \"Уимбълдън\". Този път обаче той успя да улови момента. Изминалият сезон наистина беше необикновен. Никой от играчите, които започнаха годината в топ 5, не успя да завърши сезона заради контузии. В същото време, след няколко години затишие, Рафаел Надал и Роджър Федерер отново започнаха да доминират. Двамата най-успешни играчи в историята си разделиха трофеите в Големия шлем, спечелиха пет от деветте мастърса и окупираха първите две места в световната ранглиста. Проблемите на Анди Мъри, Новак Джокович, Стан Вавринка, Милош Раонич и Кей Нишикори дадоха възможност на останалите да излязат на голямата сцена. Но тъкмо Димитров се превърна в тенисиста, който го направи в най-пълна степен (заедно с Александър Зверев). Българинът спечели мастърса в Синсинати, без да срещне играч от топ 10 по пътя си. В Лондон съдбата му откри нова възможност, като го размина с Надал и Федерер. Това обаче беше нож с две остриета, защото го постави в ролята на фаворит в тези турнири. Димитров многократно доказа, че вече е способен да се справя с напрежението. Освен триумфа и радостта от постигнатото, тези победи и титли имат значителна добавена стойност, която може да се окаже безценна занапред, когато големите играчи отново ще са на корта. Защото    . Сега той изглежда твърдо решен да задържи високите позиции, за които се пребори през този сезон. \"Искам да се концентрирам върху това, а не да се питам: \"О, дали вече съм един от големите играчи?\" В крайна сметка в момента съм тук, шампион съм в турнира и съм много щастлив. Това е всичко. Най-важното нещо е да останеш здраво стъпил на земята и да работиш още по-усърдно. Искам да продължа да следвам същата линия\", каза Димитров. Какво предстои  Следващият сезон се очертава като изключително вълнуващ. Възраждането на Федерер и Надал, изгряването на нови звезди и завръщането на старите предвещава една изпълнена с неизвестни година. Тя ще бъде огромен тест за Димитров (втори след 2014 г.), но и възможност да направи следващата стъпка в развитието си. На пръв поглед пред българина предстои трудна защита на точките от 2017 г. Това донякъде е така - в началото на сезона той има да защитава 1220 точки от титлите в Бризбейн и София и полуфинала в Австралия. В края на годината ще трябва да защитава още 2500 точки от трофеите в Синсинати и Лондон. Пред Димитров обаче има много турнири, в които може да надгради. Това важи в най-голяма степен за \"Ролан Гарос\", \"Уимбълдън\" и US Open. Освен това този сезон той премина третия кръг само в два от деветте мастърса. Както българинът каза в Лондон, титла от Големия шлем остава най-голямата му цел.  \"Следващата година определено ще бъде много интересна. Особено в началото. Има няколко големи имена, които ще се завърнат в игра. Това са играчи, които никога не трябва да бъдат отписвани. Но честно казано не искам да мисля за това в момента. Искам да се фокусирам върху това, което правим с моя отбор - как да се подобрим, как да станем по-силни, как да победя тези играчи, когато се изправя срещу тях, как да бъда постоянен във всеки турнир, в който играя такива мачове\", заяви той. \"Не искам да изпадам в еуфория от това, че съм се справил добре и сега съм №3 в света. Не, напротив. Това ме прави още по-вглъбен, още по-готов за работа и за това, което предстои. В момента имам страхотна основа, върху която да надграждам догодина. Очаква ме невероятна предсезонна част. Знам какво трябва да правя, за да стана още по-добър\", каза Димитров. ", "date": "2017.11.21", "title": "Възходът на Григор Димитров: История за търпението, здравата работа и уловените моменти"}
{"url": "http://www.dnevnik.bg/sviat/2017/11/21/3081967_mogat_li_izrael_i_sauditska_arabiia_da_rabotiat_zaedno/", "text": "Необичайно интервю на израелски генерал за саудитска медия  подхрани спекулации  за евентуален съюз между Израел и Саудитска Арабия срещу Иран, но експертите не вярват, че еврейската държава би склонила да воюва за чужди интереси. Саудитска Арабия и Израел не поддържат дипломатически отношения, но имат общ враг - Иран, чиято експанзия в региона ги тревожи. Напрежението между  Иран и Саудитска Арабия , двата регионални играча в тежка категория, надхвърля вече рамките на историческия антагонизъм: ще припомним ожесточеното косвено съперничество по близкоизточни бойни полета, където воюват техни съюзници, оставката на ливанския премиер Саад Харири, свалянето на ракета, изстреляна от йеменски бунтовници близо до Рияд. Повишаването на тона между двете конкурентни сили породи догадки за таен сговор между Саудитска Арабия и Израел, може би с оглед да действат срещу Иран или ливанското движение \"Хизбула\", негов съюзник и още един заклет враг на Израел. В този контекст необичайното решение на израелския шеф на Генералния щаб Гади Айзенкот да говори пред информационния сайт \"Елаф\", основан от саудитски бизнесмен и базиран във Великобритания, нямаше как да остане незабелязано. Израел е \"готов да обмени опит и разузнавателни данни с умерените арабски страни в противопоставянето с Иран\", каза той. Израел и Рияд са в \"пълно съгласие\". Иран е \"най-голямата заплаха\" в региона. Израелците и саудитците никога не са воювали помежду си и президентското управление на Доналд Тръмп в САЩ дава \"шанс за нов регионален международен съюз\", добави генералът. \"Измамно спокойствие\" В полза на предположенията за израелско-саудитско сближаване говорят приписваните на Тръмп намерения: една преподредба на региона би спомогнала под негово ръководство да се постигне \"окончателно\" споразумение между израелците и палестинците, исторически подкрепяни от саудитците. Израел сам лансира схващането, че влиянието на Иран и новите реалности в региона изглежда ще подобрят отношенията му с арабските страни. Тревожи го ядрената дейност на Иран и опасността Техеран с военната си намеса в Сирия да отвори нов фронт недалеч от неговите граници. Както и опасността да се очертае непрекъсната проиранска дъга, минаваща през Ирак, Сирия и Ливан чак до Средиземно море. Със същото внимание Израел следи и демаркационните линии с Ливан и Сирия, отвъд които се намира движението Хизбула, смятано за терористична организация от еврейската държава, Саудитска Арабия и САЩ. В четвъртък, изкачен на хълм с изглед към Метула - най-северния град в Израел, обграден от три страни с ливански земи, израелски танк неспирно въртеше куполата си, насочвайки оръдие към Страната на кедъра. \"Хизбула е тук, виждаме как обикалят ден и нощ\", разказва пред АФП на място подполковник Елад Ефрати, командир на батальон, охраняващ 25-километрова отсечка от границата. \"Сравнителното спокойствие е измамно - добавя той, - оттатък Хизбула и ливанската армия разузнават непрекъснато... Това сравнително спокойствие може да бъде взривено всеки момент.\" След  оставката на ливанския премиер  водачът на \"Хизбула\" Хасан Насрала обвини Саудитска Арабия, че е поискала от Израел да атакува Ливан. Риск от погрешни стъпки Иранският президент Хасан Рохани добави нови обвинения срещу Рияд: \"Срамно и смущаващо е мюсюлманска страна от региона да иска, дори да умолява ционисткия режим да бомбардира ливанския народ\". \"Изобщо нямаме намерение да влизаме в конфликт с Хизбула в Ливан\", отвърна генерал Айзенкот, но предупреди, че Израел си запазва правото да парира \"иранските опити за ескалация\".  Израел не желае нова конфронтация, но в един толкова нестабилен регион нещата може да излязат от контрол, казват експертите. Карим Битар от парижкия Институт за международни и стратегически отношения, обръща внимание, че тук виждаме \"комбинация от твърде обезпокоителни фактори\" - \"саудитската импулсивност среща подкрепа от също така импулсивен президент на САЩ\". \"Интересите (на саудитците и израелците) от дълго време вече съвпадат\", но Израел прави разлика между собствените си цели и тези на саудитците, коментира Джошуа Тайтелбаум от израелския център за стратегически проучвания \"Бегин-Садат\". \"Израел не би позволил да бъде въвлечен във война, обслужваща интересите на Саудитска Арабия\", смята той. В миналото Рияд два пъти заложи на израелски силови удари: първо с надежда да бъдат атакувани ядрените обекти на Иран, после - Израел да се намеси срещу силите на сирийския режим, писа преди десетина дни Амос Харел, експерт по военните въпроси на израелския всекидневник \"Аарец\". \"И двата пъти бе разочарован\", отбеляза той. Обаче призна, че Израел и Хизбула \"често са на две погрешни стъпки от война\" и нищо чудно да избухне конфликт. /БТА", "date": "2017.11.21", "title": "Могат ли Израел и Саудитска Арабия да работят заедно срещу Иран"}
{"url": "http://www.dnevnik.bg/biznes/online_trade/2017/11/21/3081944_kakvo_turseha_da_kupiat_potrebitelite_v_olx_prez/", "text": "С наближаването на зимата се променят тенденциите в търсенията в  olx.bg  и през октомври потребителите са имали най-голям интерес към автомобили и  авточасти . Това показват данните на платформата за покупки и продажби, предоставени на \"Дневник\" като част от съвместния проект за онлайн търговията  OLX география . Търсенето в  , като през миналия месец е отчетен двоен ръст в запитванията и те надминават 232 хиляди. Сериозна промяна се отчита и в категория \"За бебето и детето\". През октомври интересът към детските стоки рязко се покачва и са регистрирани над 80 хиляди запитвания в категорията. Това е повече от два пъти в сравнение със септември, когато са близо 39 хиляди. През месеца платформата отчита повишаване на интереса към почти всички предлагани стоки. Сред най-популярните категории остават също \"Мода\" и \"Спорт, книги и хоби\", следвани от стоките за дома и градината. през октомври са потребителите от София-град, както и в централната и североизточна част на страната – Пловдив, Пазарджик, Стара Загора, Варна, Велико Търново, Русе (вижте картата). В Монтана, Враца, Габрово и Стара Загора търсенето на автомобили и авточасти е сред най-високите (данните за всяка област се изчисляват на глава на населението). В Североизточна България най-желана е електрониката, докато  останалите по търсене.", "date": "2017.11.21", "title": "Какво търсеха да купят потребителите в OLX през октомври"}
{"url": "http://www.dnevnik.bg/photos/2017/11/21/3080208_fotogaleriia_troleibusite_koito_ne_otidoha_za_skrap/", "text": "Последният тролейбус ДАК-Чавдар, произведен през 1987 г., който почти 2 десетилетия се е движил из улиците на Перник, днес може да бъде видян единствено в депото на \"Столичен електротранспорт\" в квартал \"Левски\". Причината е, че преди година сдружение \"Градски транспорт и инфраструктура\" откупува спрения от експлоатация през 2015 г. тролей от пернишката община. От сдружението имат желанието да реставрират и пуснат отново в движение тролейбуси, произведени преди 1989 г., които са се движили из градове в България.", "date": "2017.11.21", "title": "Фотогалерия: Тролейбусите, които не отидоха за скрап"}
{"url": "http://www.dnevnik.bg/video/s_dve_dumi/2017/11/21/3080441_smianata_na_vremeto_ikonomiia_ili_teror_video/", "text": "В последната събота на октомври България върна часовника назад и заживя в зимното (астрономическо) време. До края на март, когато ще премести отново стрелките. Ако все още ви е трудно да свикнете, вероятно предпочитате часът да си е един и същи по всяка време на годината. Ако не ви пречи, може би предпочитате дългите летни вечери, когато сте навън с приятели и чак до 21 ч. е светло. Повече от сто години след въвеждането му лятното часово време предизвиква спорове. Защо - вижте във видеото. Още видео от рубриката \"С две думи\" -  тук.", "date": "2017.11.21", "title": null}
{"url": "http://www.dnevnik.bg/detski_dnevnik/2017/11/21/3081863_bazar_na_profesiite_shte_pomaga_na_decata_da_reshat/", "text": "Наблюденията са на организаторите от Българската мрежа на Глобалния договор на ООН на третия поред  Детски базар на професиите , който се провежда на 24 и 25 ноември в учебния корпус на детския научен център \"Музейко\". Базарът е подходящ за деца и младежи, родители, училища, граждани. Целта му е да създаде възможност за ранно професионално ориентиране на децата, да насърчи съзнателния избор на професия, която носи удовлетворение, да допринесе за решаването на конкретни проблеми и да спомогне за превръщането на България в достойно място за реализация. Професиите ще бъдат представени чрез различни програми, подходящи за двете основни възрастови групи деца - интерактивни щандове (7-12 години) и лекции тип TED (над 12 години). Над 25 лектори ще представят работата си на интересен и достъпен език - сред тях са както популярни, така и малко познати професии. Гостите на базара ще научат чрез кратки лекции тип TED от първо лице в какво се състои работата на радиоводещия, архитекта, актьора, готвача, инженера, акушерката, ветеринарния лекар, PR специалиста, 3D артиста, писателя и много други. Освен теоретичната част децата ще могат да посетят практически кътове, където чрез интерактивни демонстрации и работилници ще видят същността на различни професии. На тяхно разположение са многобройни инсталации, макети, 3D принтер и скенер, експерименти, софтуерни приложения, книжки и каталози. Щандове на професиите енергетик, химик, геолог, лаборант, програмист, фармацевт, газов инженер, графичен дизайнер, минен инженер, радио и телевизионен журналист и други ще помогнат на децата да почерпят нови идеи. Входът за Детския базар е свободен. В петък е предвидено посещение само на предварително записани организирани училищни групи, а в събота са добре дошли всички деца, ученици, родители и граждани, които имат интерес.", "date": "2017.11.21", "title": "Базар на професиите ще помага на децата да решат какви да станат"}
{"url": "http://www.dnevnik.bg/sviat/2017/11/21/3082109_rusiia_prizna_che_e_registrirala_radioaktivno/", "text": "Русия призна, че е регистрирала радиоактивно замърсяване на части от територията си в края на септември и началото на октомври, потвърждавайки съобщенията на няколко европейски агенции за наблюдение на радиоактивността, предаде Франс прес, цитирана от БТА. Руската метеорологична служба \"Росгидромет\" съобщи, че всички наблюдателни станции в Южен Урал са зафиксирали повишени концентрации на изотопа рутений-106, като най-висока концентрация е била установена от станцията в село Аргаяш. То е разположено на 30 км от ядрения комплекс Маяк, пострадал през 1957 г. от една от най-тежките ядрени аварии в историята и служещ днес за място за преработка на отработено ядрено гориво, отбелязва агенцията. \"Радиоизотопът Рутений-106 беше засечен от наблюдателните станции в Аргаяш и Новогорний\" между 25 септември и 1 октомври, уточнява \"Росгидромет\" в сводката си за състоянието на околната среда на територията на Руската федерация в периода 6-13 октомври 2017 година. Уточнява се, че в Аргаяш е зафиксирана \"крайно висока концентрация\" на рутений-106, превишаваща 986 пъти показателите, регистрирани предишния месец. В съобщението на \"Росгидромет\", цитирано от ТАСС, се посочва също, че в края на септември и началото на октомври радиоактивни частици от Южен Урал може да са попаднали в Европа в резултат на пренос на въздушни маси.", "date": "2017.11.21", "title": "Русия призна, че е регистрирала радиоактивно замърсяване през септември"}
{"url": "http://www.dnevnik.bg/biznes/2017/11/21/3067689_georgi_ganev_popravkite_peevski_za_ktb_sa_za_da_vzemat/", "text": "- Мисля, че не запълва пропуски. Доколкотo е очевидно, че ако някакви сделки се извършват с измамна цел, и по настоящето законодателство могат да бъдат атакувани и обявявани за недействителни от гледна точка на заинтересованите лица – КТБ и нейните синдици в този случай. Не виждам защо трябва изрично да се пише това в иначе доста специализиран закон. Останалата част от проблемите, които този проектозакон се опитва да решава, се дължат на действия на назначени от държавата хора и съответно не виждам защо трябва да се пише закон, тя може просто да ги инструктира какво да правят и какво да не правят като станат квестори, синдици и т.н. Не виждам голям смисъл да се прави този допълнителен закон. Мисля, че би трябвало наличните механизми да са достатъчни за това. - За мен кучето е заровено е в параграф 7 накрая, който казва, че се обявяват за недействителни по отношение на банката всички прехвърляния на акции и дялове на търговски дружества, извършени от длъжници на банката след като тя е обявена в несъстоятелност. Да припомня, че датата на несъстоятелността на банката е 6 ноември 2014 г. Тоест прехвърляния между юли и ноември не се покриват от тази разпоредба. С други думи, ако вие сте която и да е фирма по света и сте кредитополучател на българска банка, вие трябва моментално да наложите запор на всички свои сделки с акции и дялове на каквото и да било, защото винаги има опасност банката да се окаже фалирала. Любопитното е, че този параграф се отнася до преходните и заключителни разпореди, тоест той се отнася не до изобщото, както смятат авторите - тоест да бъдат уредени нещата по този ред занапред. Защото това изобщо, което е уредено пък в параграф 2, предлага съвсем друга уредба. Там се казва, че за недействителни се приемат само онези сделки, при които длъжникът на банката не е бил заплатен в кеш или нещо, което е в същата равностойност. И ако е бил заплатен, значи сделката не може бъде обявена за недействителна по отношение на сделката. Така че в параграф 7 е съвсем друго, което на практика означава, че еди-какъв си е редът занапред, но за КТБ всякакви прехвърляния, независимо дали си получил кеш или не, са недействителни. Тоест на авторите на проект не им харесва как нещо е било прехвърлено и искат да го отпрехвърлят най-вероятно, за да сложат ръце върху него. Някак си натрапчиво мисля си \"Дунарит\", \"Дунарит\", \"Дунарит\". С други думи, искат да обърнат това, че \"Дунарит\" им се изплъзва между пръстенцата. Да не говорим пък за тази ретроактивност. Говорих с юристи и те се позоваха на практиката на Конституционния съд, според който, за да има ретроактивно действие, трябва да има достатъчно тежки обстоятелства, които да го оправдават - невъзможност да се възстанови някакво положение и т. н. А в случая става въпрос за нормално действащ закон и за назначени от държавата хора, които са взели решения, които на господата Цонев, Пеевски и Хамид не им харесват. И не може това, което те са правили, да служи за извинение за ретроактивност на закон и е много вероятно конституционността на подобен текст да е проблематична. - Първо се опитва да върне в патримониума на КТБ активи, които са му се изплъзнали и второ - пиар акция, тип симулиране на активност. И не на последно място - да покрие с нови новини излизането на  книгата \"Държавата КТБ \". Тя май предизвика повече публичен интерес отколкото на него му харесва и дава големи интервюта пред своите медии по този повод. - Предполагам, че ако мине на първо четене в Народното събрание, ще бъде любопитно какво ще кажат юристите в консултативния съвет по правни въпроси в парламента за тази ретроактивност. Която да кажа пак е много по-стриктна отколкото това, което се предлага като уредба занапред. Пеевски се опитва в момента да поддържа тезата, че който е против проекта, е крадец, но ако бъдат изложени достатъчно икономически и юридически аргументи против тази ретроактивност, този текст трудно може да мине в зала. Защото неподкрепящите текста могат да кажат, че не го подкрепят за тези слабости, а не защото не желаят. А и това, което са сложили там като смокинов лист вместо оценка за въздействието на проекта, е смехотворно – няколко реда, в които се казва, че никой и нищо няма да бъде засегнато от проекта, е абсолютно недопустимо. Особено след промените в рамката на оценката за въздействието на българските закони от края на миналата година. Този текст не конституира оценка на въздействието, под всякаква критика е. Самият факт, че в тази оценка се казва, че нищо няма да се промени, а горните текстове казват, че ще се промени, е достатъчно основание този закон да не бъде приеман. Той няма сериозна оценка на въздействието. Откъдето и да го погледнем, ако влезе в сила, ще бъдат засегнати много лица. Да, може би бюджетът не толкова, но оценка за въздействието далеч не се съсредоточава само върху бюджета, а върху цялото общество. И оценката трябва да е придружена със съответната сметка. Включително колко повече пари се очаква да влязат във Фонда за гарантиране на влоговете в банките, който в момента е собственик на КТБ, в резултат на тази промяна. И после като влязат тези пари във фонда как това ще се отрази на вноските на банките през следващите години, което пък засяга клиентите на тези банки. Всичко това трябва да бъде оценено, а го няма. Това е напълно достатъчно само по себе си да не се приеме законът. Най-вероятно ще се отлага и гласуването докато нямат достатъчно пиарски аргументи, за да гласуват както смятат за добре.", "date": "2017.11.21", "title": "Георги Ганев: Поправките \"Пеевски\" за КТБ са, за да вземат активи, които им се изплъзват"}
{"url": "http://www.dnevnik.bg/evropa/evropeiski_parlament/novini_za_ep/2017/11/21/3081765_taiani_v_sofiia_-_koi_e_predsedateliat_na/", "text": "Председателят на Европейския парламент Антонио Таяни ще дискутира с млади хора днес в София бъдещето на европейския проект. Дебатът ще се проведе в 16.30 ч. в зала 272 на Софийския университет \"Св. Климент Охридски\". Дискусията с Таяни и членовете на Председателския съвет на Европарламента ще бъде под надслов \"Гласът на младите: Каква Европа искаме?\" Трите основни теми, които ще бъдат обсъдени по време на дебата, очертават проблемите, които българските младежи определят като най-важни в последното проучване на Евробарометър. Това са: младежка безработица, бедност и социално изключване; сигурност, миграция и опазване на външните граници на ЕС; свобода на придвижване, учене и работа в рамките на ЕС. Предстоящото събитие е част от работно посещение на Председателския съвет на Европарламента в София по повод наближаващото председателство на Съвета на Европейския съюз, което България поема от януари 2018 г. Кой е Антонио Таяни Таяни е италиански политик, член на Европейската народна партия. Той бе избран за поста в началото на 2017 г. Шейсет и четири-годишният дългогодишен член на Евроепейския парламент открай време е познат в Брюксел с откровения си стил и многото си съюзници. Той е работил в италианските военновъздушни сили, бил е журналист в телевизия RAI и във вестник \"Il Giornale\". Таяни е един от основателите на партията на бившия премиер Силвио Берлускони \"Форца Италия\" и известно време е бил говорител на министър-председателя. Избран е за евродепутат за пръв път през 1994 г. и по-късно е работил в Европейската комисия. Бил е еврокомисар по транспорта между 2008 г. и 2010 г. и след това по индустрията от 2010 г. до 2014 г. От 2014 г. заема поста зам.-председател на Европейския парламент. Според проучване на неправителствената организация VoteWatch, направено скоро след избирането на Таяни за председател на Европарламента, той е поддръжник на свободната търговия и по-малкото регулации за бизнеса, подкрепя задълбочаването на евроинтеграцията и сътрудничеството по въпросите на миграцията, данъците и отбраната.", "date": "2017.11.21", "title": "Таяни в София - кой е председателят на Европарламента"}
{"url": "http://www.dnevnik.bg/sport/2017/11/21/3082075_napoli_se_vpuska_v_presledvane_na_nevuzmojnata_misiia/", "text": "Битката в груповата фаза на Шампионската лига навлиза във финалния си етап, след като предстоят мачовете от петия кръг. Общо осем срещи от предпоследния кръг ще се изиграят тази вечер, а най-голяма е интригата в група F, където \"Наполи\" е застрашен да напусне турнира още в групите. Лидерът в  Серия А  приема \"Шахтьор\" (Донецк) на своя \"Сан Паоло\" и само задължителна победа ще запази шансовете на тима на Маурицио Сари. \"Наполи\" е едва трети, със само три точки от четири мача. Пред неаполитанците е \"Шахтьор\", който се нуждае от равенство, за да продължи напред. \"Нашата работа не е да правим изчисления, а просто да играем футбол, това искам от моите момчета. Искам от тях да дадат всичко от себе си, така дори и да напуснем Шампионската лига няма да съжаляваме, че сме опитали\", каза Сари преди двубоя. Лидерът в групата  \"Манчестър сити\"  е домакин на \"Фейенорд\", но с 12 точки, \"гражданите\" са сигурен участник във фазата на дирекните елиминации. В групата на смъртта, където са \"Тотнъм\", \"Реал\" (Мадрид), \"Борусия\" (Дортмунд) и АПОЕЛ вече интрига почти няма.  \"Шпорите\" си осигуриха участие в следващата фаза  като имат 10 точки, а \"Реал\" е с три по-малко. Европейският клубен шампион е без победа в два поредни мача, но може да се класира напред при успех над аутсайдера АПОЕЛ като гост. За  \"Борусия\"  остава да опита да запише първа победа за сезона в Шампионската лига и да си върне поразклатеното самочувствие. Ивелин Попов и \"Спартак\" мечтаят за продължаване напред В днешната програма на Шампионската лига има и българско участие, като \"Спартак\" (Москва) на Ивелин Попов приема \"Марибор\". Руският шампион е трети зад \"Ливърпул\" и \"Севиля\", но може да се намеси в битката за първите две места. Преди директния мач между лидерите на \"Рамон Санчес Писхуан\" червените водят с осем точки, пред \"Севиля\" със седем и \"Спартак\" с пет. При равенство в Испания и успех на Попов и компания в Москва, \"Спартак\" може да излезе на второ място. В група G се срещат \"Бешикташ\" – \"Порто\" и \"Монако\" срещу \"Лайпциг\". Двубоят в Истанбул може да класира \"черните орли\" за фазата на директните елиминации, докато шансовете на \"Монако\" за второто място ще останат само при задължителен успех над германците.", "date": "2017.11.21", "title": "\"Наполи\" се впуска в преследване на невъзможната мисия за продължаване в Шампионската лига"}
{"url": "http://www.dnevnik.bg/razvlechenie/2017/11/21/3082118_bionse_e_nai-visokoplatenata_jena_v_sveta_na_muzikata/", "text": "Списание \"Форбс\" обяви Бионсе за най-високоплатената жена в света на музиката, предаде Асошиейтед прес. Според изданието певицата е изкарала 105 млн. долара за една година, от юни 2016 г. до юни тази година. Хитовият й албум Lemonade и световното й и турне й дадоха предимство пред британката Адел и американската й колежка Тейлър Суифт, която току що издаде новия си албум. Печалбите на Бионсе идват от продажбите на албума й, както и от турнето Formation. Отвъд това тя има модна линия и други бизнеси, допълва \"Ройтерс\". Адел, чийто албум \"25\" разби рекордите по продажби през есента на 2015 г., и която също направи турне - първото си от 2011 г. насам, се класира на второ място с 69 млн. долара, и то без да има приходи от друг бизнес. Суифт, която оглави списъка за най-добре платени жени миналата година с цели 170 млн. долара, е спечелила \"едва\" 44 млн. тази година, но без да е правила турне. Очаква се доходите й отново да скочат с Reputation - най-продаваният албум на 2017 г. засега, и концертите около него. На четвърто място в списъка на \"Форбс\" е канадката Селин Дион с 42 млн. долара. Класацията е изготвена на базата на доходите на звездите от юни 2016 до юни 2017 г. и почива на интервюта с мениджъри, агенти, адвокати и някои от класираните. \"Форбс\" също ползват данни на Звукозаписната асоциация на Америка и \"Нилсен Саундскан\".", "date": "2017.11.21", "title": "Бионсе е най-високоплатената жена в света на музиката, обяви \"Форбс\""}
{"url": "http://www.dnevnik.bg/evropa/novini_ot_es/2017/11/21/3081950_evrobarometur_bulgarite_sa_rekordyori_po_polovi/", "text": "Българите са рекордьори в областта на половите стереотипи (14.4%) в Европейския съюз. Това показва  проучване на Евробарометър  от юни 2017 г. за равенството между половете. След нас по този показател се нареждат унгарците (11.3%) и литовците (10.9%). Склонността към полови стереотипи е най-ниска в Швеция (3%), Дания (4.4%) и Холандия (4.6%). Колкото по-на изток отиваме, толкова повече се покачва индексът за полови стереотипи, сочи проучването. Начело на класацията в ЕС сме и по други два въпроса. Според 81% най-важната роля на жената е да се грижи за дома и семейството срещу 17% на обратното мнение. На другия полюс е Швеция със съответно 11% и 87%. Най-важната роля на мъжа е да печели пари според 81% от запитаните. По този показател отново сме начело в класацията. С \"не\" на същия въпрос са отговорили 17% от запитаните. За 62% от българите е приемливо мъжете да плачат, което е най-ниският процент в ЕС. На противоположното мнение са 32%. Отново на срещуположния полюс е Швеция, където за 99% от анкетираните е приемливо мъжете да плачат, а за едва 1% - не е. Има ли равенство между половете На въпроса \"Мислите ли, че равенството между половете е постигнато във вашата страна\" по отношение на лидерските позиции в компаниите, положително са отговорили 62% от българите, на другото мнение са 30%. На последно място по този показател е Франция където с \"да\" са отговорили 25%, а с \"не\" – 72%; Попитани дали равенството между половете е постигнато на работното място, 67% са отговорили положително срещу 26% на обратното мнение. Франция отново е на последно място с 29% срещу 69%. Според 68% от българите мъжете трябва да взимат отпуск за гледане на дете. На обратното мнение са 14%. За 78% от анкетираните в страната жените разполагат с по-малко свобода заради семейните си задължения. Общо 87% подкрепят законови мерки, които да гарантират равенството между мъжете и жените в политиката. На обратното мнение са 4%. На въпроса бихте ли казали, че във вашата компания се обръща достатъчно внимание на въпроса за равното заплащане между мъже и жени, сме на дъното на класацията с 23% отговорили \"да\" и 28% - не и 32% - това не е въпрос в моята компания. Двугодишен план  Европейската комисия предложи вчера двугодишен план за намаляване на разликата в заплащането между мъжете и жените, предаде \"Ройтерс\". Планът включва осем препоръки към страните от ЕС, които да гарантират, че жените са третирани равнопоставено на работното място. Предложението предвижда определяне на минимални санкции за компаниите, които не предоставят еднакво заплащане, и надзор на политиките за многообразие в най-големите европейски компании. Еврокомисията възнамерява планът за действие да бъде изпълнен до края на нейния мандат през 2019 г. Как е в Европа  Спред данните на Евробарометър 90% от европейците считат, че насърчаването на равнопоставеността на жените и мъжете е важно за обществото, икономиката и лично за тях. Половината от европейците са на мнение, че би трябвало да има повече жени на постове, свързани с вземането на политически решения, а 70% от запитаните подкрепят използването на правни мерки, за да се гарантира равнопоставеността между мъжете и жените в политиката. Над 80% от европейците смятат, че мъжете би трябвало да поемат равен дял от домакинските задължения и да ползват родителски отпуск, за да се грижат за децата си. Въпреки това повечето от запитаните са на мнение, че жените все още прекарват повече време от мъжете в домакинска работа и грижи за децата (73%). Общо 90% от европейците заявяват, че е неприемливо жените да получават по-ниски възнаграждения от мъжете, а 64% смятат, че това може да се промени, ако има прозрачност в заплащането. Възнагражденията на жените в Европа са все още средно с 16.3 % по-ниски от тези на мъжете, посочва Европейската комисия. Разликата в заплащането на жените и мъжете не е намаляла през последните години и това се дължи до голяма степен на факта, че жените по-трудно си намират работа, работят в по-ниско платени сектори, получават по-малко повишения, прекъсват по-често кариерата си и извършват повече неплатен труд.", "date": "2017.11.21", "title": "Евробарометър: Българите са рекордьори по полови стереотипи в ЕС"}
{"url": "http://www.dnevnik.bg/sport/2017/11/21/3081894_alo_pomognete_uest_hem_otnovo_gubi_ili_zashto/", "text": "Слабото представяне на \"Уест хем\" от началото на сезона във Висшата лига доведе до нестандартни мерки от страна на феновете на тима. Запалянковците на \"чуковете\" масово звънят в полицията с оплаквания от тима си. Органите на реда предупредиха феновете да спрат да звънят в централата заради слабото представяне на отбора. \"Да звъните на номер 999, защото \"Уест хем\" загуби отново и не знаете какво да сторите, е недопустимо. Губите ни времето\", се казва в изявлението на полицията в Есекс. \"Уест хем\" е 18-и във Висшата лига с едва девет точки от 12 мача. \"Чуковете\" останаха в зоната на изпадащите след загуба с 0:2 като гост на \"Уотфорд\" в неделя. Двубоят беше първи за  новия мениджър на отбора Дейвид Мойс . Феновете на лондончани застанаха срещу политиката на ръководството на клуба и го обвиниха в алчност. Запалянковците издигнаха транспарант по време на срещата с \"Уотфорд\" с призив: \"Лъжливи измамници. Почивай в мир \"Уест хем\". Уволнете борда.\" Мойс и капитанът на \"чуковете\" Марк Нобъл помолиха феновете да се обединят и да застанат зад клуба. Според двамата това ще помогне на отбора да излезе от трудното положение. \"Знам, че имате оплаквания, но казах на играчите си в края, че е трудно да се играе, когато тълпата е настроена негативно. Малките неща могат да направят голямата разлика, но мога да разбера тяхното разочарование, защото не играхме достатъчно добре. Трябва да намерим начин да се обединим\", заяви Мойс след загубата от \"Уотфорд\". \"Намираме се в трудно положение. Феновете с право показват емоциите си, защото не са доволни, а плащат много пари, за да дойдат да ни гледат. Знам, че са разочаровани, но ние също, защото можем да играем по-добре от показаното. Призовавам ги да бъдат до нас и се надявам, че добрите времена ще се върнат отново\", допълни Нобъл.", "date": "2017.11.21", "title": "\"Ало, помогнете, \"Уест хем\" отново губи\", или защо полицията се ядоса на футболни фенове"}
{"url": "http://www.dnevnik.bg/evropa/novini_ot_es/2017/11/21/3082117_jitelite_na_lesbos_stachkuvaha_sreshtu_prevrushtaneto/", "text": "Жителите на гръцкия остров Лесбос стачкуваха в знак на протест срещу европейските политики, които според тях са превърнали острова в \"затвор\" за мигранти и бежанци, предаде \"Ройтерс\". Магазини, общински служби, частни офиси, детски градини и аптеки бяха затворени вчера. Десетки жители на острова протестираха на главния площад с призиви към правителството да прехвърли търсещите убежище в континентална Гърция. \"Лесбос не е място за изгнание\", пишеше на един от плакатите на демонстрантите. През 2015 г. почти един милион души, основно бягащи от Сирия, Ирак и Афганистан, пристигнаха на острова преди да се насочат на север, главно към Германия. В момента там живеят около 8500 търсещи убежище при капацитет за по-малко от 3000 души. \"Лесбос не е отворен затвор и няма да позволим никой да си мисли така\", каза кметът Спирос Галинос. Хиляди търсещи убежище се оказаха в капан на Лесбос и още четири острова близо до Турция, след като Европейският съюз се договори с Анкара през март 2016 г. да затвори пътя през Гърция. Някои бяха преместени в лагери на континенталната част, но властите твърдят, че условията на споразумението не позволяват на търсещите убежище да пътуват отвъд островите. Правозащитни групи описват условията в лагерите в Гърция като плачевни и неподходящи за обитаване.", "date": "2017.11.21", "title": "Жителите на Лесбос стачкуваха срещу превръщането му в \"затвор\" за мигранти"}
{"url": "http://www.dnevnik.bg/sport/2017/11/21/3081835_izvestniiat_katerach_mateo_dela_bordela_shte_uchastva/", "text": "вЕдин от най-известните катерачи в света Матео дела Бордела и \"екстремната жена\" Малгожата Войтачка ще бъдат гости на  \"Банско филм фест\" . Фестивалът ще се проведе от 22 до 26 ноември в Банско, като в програмата са включени 120 филма от 30 държави. Бордела е смятан за един от най-силните катерачи в света. Италианецът започва да се катери на 12-годишна възраст с баща си. На 21 успяваха да изкачи \"През Рибата\" в планината Мармолада. Същата година заедно с Фабио Палма записва премиера пo тура \"Portami Via\" на Венденщьоке. Маршрутът е повторен досега единствено от трима катерачи (Ули Щек, Симон Антаматен, Томи Колдуел), разказват организаторите на фестивала. От 2006 г. е приет в престижния клуб \"Паяците от Леко\" (Ragni di Lecco), а две години по-късно – в Италианския академичен алпийски клуб (CAAI). Италианецът е носител на наградата \"Рикардо Касин\" през 2008 и 2009 г. в категорията \"Алпинизъм\". През 2015 г. е удостоен с приза \"Златната Гриньета\" за най-добър италиански алпинист за постиженията му в последните две години и за визионерския му подход към катеренето и алпинизма. Бордега се е изкачвал в различни части на света - Англия, Испания, Швейцария, САЩ, Мексико, Чили и Аржентина. Една от най-запомнящите му експедиции е тази в Гренландия, където изминава 200 километра с каяк и още 25 километра по суша. На следващия ден изкачва нов маршрут по 900-метрова скална североизточна стена на върха \"Зъба на акулата\" в чист алпийски стил, без изкуствени опорни точки и без да остави никакъв инвентар по стената. Войтачка е ветроходка, пещернячка и участничка в полярни експедиции. Тя е първата полякиня и седмата жена в света, стигнала автономно без странична помощ до Южния полюс на 25 януари 2017 г. Носителка е на медал за високи спортни постижения на полското Министерство на спорта и туризма. Войтачка е преминала 1200 км по права линия до най-южната точка на Земята. Теренът непрекъснато е варирал от морското равнище до 2835 метра. При експедицията тя е носила запаси от гориво и храна плюс екипировката (общо около 110 килограма). Те е трябвало да ѝ стигнат за 50-60 дни, като Войтачка е теглила провизиите си с шейна-пулка след себе си при температури от от минус 15 до минус 35 градуса по Целзий. Тежките атмосферни условия са удължили продължителността на експедицията с една седмица. Поради тази причина Войтачка е трябвало да намали дневните си хранителни дажби, за да изпълни поставената си цел. Всички прожекции и срещите със специалните гости на \"Банско филм фест\" ще се проведат в читалище \"Никола Вапцаров\" и в кинозалата на посетителския информационен център, а входът е свободен.", "date": "2017.11.21", "title": "Известният катерач Матео дела Бордела ще участва \"Банско филм фест\""}
{"url": "http://www.dnevnik.bg/biznes/2017/11/21/3082127_koi_bi_otpisal_s_leka_ruka_platenite_veche_pari_za_aec/", "text": "Не знам кой би взел решение с лека ръка да отпише вече дадените от българските данъкоплатци 3 млрд. лв. за АЕЦ \"Белене\". Така министърът на енергетиката Теменужка Петкова коментира пред БиТиВи  оповестения миналата седмица анализ  на БАН за перспективите пред проекта. Тя посочи, че най-лошият сценарий, който разглеждат авторите на анализа, е нищо да не се предприеме. \"С \"Росатом\" имаме много добър диалог и с общи усилия ще направим най-доброто\", заключи Петкова. Компанията е производител на оборудването за АЕЦ \"Белене\". Тя отново посочи, че въпросът за бъдещето на проекта трябва да се реши след дебат в Народното събрание и сред професионалната общност. Учените от БАН приложили пример с централа в Унгария с много сходни параметри - \"Пач 2\", и той показал, че ако се приложи, \"Белене\" е жизнеспособен проект. Вариантът оборудването да бъде ползвано на площадката на АЕЦ \"Козлодуй\" се разглежда от учените като сценарий, ако не се осъществят другите, посочи министърът.", "date": "2017.11.21", "title": "Кой би отписал с лека ръка платените вече пари за АЕЦ \"Белене\", попита Теменужка Петкова"}
{"url": "http://www.dnevnik.bg/na_put/2017/11/21/3081690_sred_rusnacite_otkus/", "text": "Книгата \"Сред руснаците\", която излиза на българския пазар благодарение на издателство \"Вакон\", описва пътуването му от Прибалтика до Кавказ в последните години от съществуването на Съветския съюз. Британският пътешественик поема през затворената за туристи страна сам, със стария си автомобил \"Морис Марина\", въоръжен единствено с основни познания по руски език. И макар че КГБ неотлъчно го следва, той все пак осъществява целта на пътуването си – среща се с обикновените хора.  Пътят от Минск към Москва следва широка морена, където ледници са провлачвали дирите си през последния ледников период. Но леката падина в земята беше незабележима и тя съхрани безличното си изражение от поля и гори през целия следващ ден. Тук-там дългите плевни на държавните стопанства и колхозите се бяха опнали през ливадите, а покрай пътя бяха пръснати рехави села. От време на време теренът леко се надигаше, сякаш се пробуждаше от сън, а после отново се отпускаше. Издигане или падина от трийсетина метра придобиваше значимостта на цял рид и предлагаше гледка към необхватни земи от преплетени пасища и гори. Вчерашният ден ме беше изпълнил със смътни опасения. Сякаш догмите се бяха влели в цялата земя и дори в небето. Все едно нищо не съществуваше само за себе си. Всичко беше станало жертва на петилетката, на плана за десетилетието или двайсетилетието, който може да изтръгне човек или дърво от тяхната собствена истина и да ги подчини на обществената необходимост. Чувствах се като беглец. Същата сила, която беше насякла и набраздила земята на тези огромни поля, сякаш беше потъпкала самото време до категоричности за роботи. Усещах се като част от някаква упадъчна и отдавна отречена естественост. Към обяд спрях колата накрая на една гора. Около пътя беше пълно с брезови горички като скупчена публика от сребристи стволове и редки листа, които гаснеха и блещукаха на процеждащото се слънце. Навлязох между тях и продължих все по-навътре и по-навътре. Нямаше ниска растителност – само гъстия стобор от брези, бледи и абстрактни. Слънчевата светлина пробуждаше между тях просеки и пътеки, препречени от огромни паяжини, а стволовете грееха с белотата на пергамент. Пръстта под краката ми беше мека. Тъмната земя беше покрита с мъхове, гъста трева и вътък от жълти и бледоморави диви цветя. Сред папратите избуяваха листата на горски ягоди, а в сенките се бяха събрали ранни гъби. Бях обзет от необикновеното чувство, че се завръщам у дома. Легнах на земята, влажна от къртичините и гниещата кора, и дълги минути се взирах в папратите, в тяхното красиво и безметежно постоянство под белите дървета. Когато стиснах в ръка шепа пръст, между пръстите ми по земята се разпиляха бръмбари и мравки в оранжеви жакети. Почувствах как несъзнателно съм копнял за тези неща, живеещи неомърсени в собствената си природа. И внезапно ми призля от всичко, причинено от човешките същества – моя собствен вид. Цял час лежах и се взирах в небето, заслушан в шепата обществено ненужни птици, чиито песни звучаха в гората със самотна, лична яснота. Докосваха въздуха със своята благословия. В просеките около мен цъфтяха пастелни ивици от цветя, изпълнени с жуженето и шумоленето на многоцветни пчели. Лютика, пореч, жълт кантарион, камбанки – растат на разпръснати реки и езерца от цветове, безкомпромисно свежи. Беше късен следобед, когато се върнах на пътя. Първоначално си помислих, че единственият предмет, дело на човешка ръка, в целия пейзаж е моята собствена кола: самотен спомен от свободния свят. Изпитах глупава нежност към нея. Тогава забелязах ръждив москвич, паркиран на сянка, и седнал на банкета мъж, който ядеше хляб. Докато минавах покрай него, той вдигна поглед и попита: – Намерихте ли? – Какво? – Гъби. Сред тълпите в Минск не бях успял да различа някакъв определен национален тип. Сега обаче осъзнах, че пред себе си виждам типично руско лице. Обрамчено с лененоруса коса и с жълти мустаци, то светеше с примамлива простота. Скулите бяха високи и издадени, а сините очи спряха погледа си върху мен с чистосърдечно любопитство. Володя беше стажант лекар на път към Брест. Вероятно беше под двайсет и пет и беше облечен с руско безразличие към външния вид. – Реших, че сигурно сте тръгнали за гъби – предложи ми парче от кафеникавия хляб, когато седнах до него. – През есента тук растат с хиляди. В следващия миг – по начин, който скоро възприех за даденост при младите руснаци – вече говорехме за всичко под слънцето: музика, история, природа. Копнееше да пътува. Класическият свят го беше омагьосал още в детските му години. Притежавал няколко скъпоценни тома на Софокъл и мечтаел за потънали в морето колони: за Атина, Тир, Ефес. Когато обаче му описвах тези места, се почувствах мъчително привилегирован, а той придоби тъжен вид. Каза ми, че искал да обиколи света, но не бил ходил дори в Полша. – Нали разбирате, за нас тук е трудно. Може и да получим разрешение за страните от Източния блок, но отвъд тях – поклати глава. После лицето му светна. – Йерусалим! Според мен трябва да е прекрасно място! Много бих искал да видя Йерусалим и всички онези странни градове. Не съм християнин, но си мисля, че в живота на Христос има нещо много красиво. рез цялото време, докато говореше, аз усещах как от мен се отдръпва сянка и се разсейва в гората. С нея бях носил и мъгла от кошмари. Вече ми се струваха смехотворни. Изблиците на удоволствие и надежди от страна на този човек ми носеха сигурността, че руснаците са достъпни. – А също и Исфахан – каза той. – Ходили ли сте в Исфахан и Шираз? И порутените кервански градове в Афганистан! Сигурно притежават странно очарование. [Спомних си Александър Интурист: \"Нашите сили помагат на приятелския народ на Афганистан срещу чуждите интервенционисти, които експлоатираха изостаналото състояние на страната\".] На снимките планините изглеждат просто неземни, по-красиви от всичко, което можеш да си представиш Никога не съм виждал планина, нито дори истински хълмове. Имах планове да отида в Урал тази година, но нямам пари. Затова отивам в Карпатите. Според мен те не са съвсем планини, но все пак – Постави на коляното си парче черен хляб, което щръкна като възвишение. – Нали разбирате, ние руснаците сме селяни по душа. През целия си живот съм живял в градове и само там има добра работа. Въпреки това – обърна гръб на пътя и впери очи в гората – понякога, особено през пролетта, болезнено искам да избягам. Знаете ли, че нашите гори имат особен аромат през пролетта? Според мен е отчасти от дъжда и отчасти от миризмата на бор. [Александър Интурист: \"Боровете трябва да се използват срещу замърсяването. На три метра около всеки бор въздухът е стерилен\".] А през есента, особено в просеките между брезите, изникват гъби, както и диви ягоди и френско грозде. През октомври можеш да видиш цели семейства да отиват с кошници в гората. При нас ходенето за гъби е почти болестно състояние По-късно го видях. За руснаците дивите гъби притежават особена мистика и походите са нещо средно между разходка за здраве и ритуал. В тях се смесва любовта на природата при британците, които берат къпини, и деликатното здравомислие на японците, които съзерцават цветовете. И ако националното дърво на Русия е брезата, то националното й растение е вълшебната гъба, която напъпва в горските сенки. Избуяла е в руската литература, дори в руските песни. Спомням си, че в един от най-трогателните пасажи от \"Анна Каренина\" начетеният четиридесетгодишен Кознишев отива за гъби с нежното сираче Варенка с намерението да й предложи брак; и двамата изпитват обич един към друг, но вместо това крачат заедно в страх и стеснение, говорят си за гъби, вместо един за друг, и мигът завинаги отминава. – Ходенето за гъби Ще ми се да мога да ви го обясня – лицето на Володя се озари от онова смътно национално вълнение. – Ето какво е. Отиваш в гората и инстинктивно усещаш дали условията са подходящи за тях. Можеш да го почувстваш. Обзема те странна тръпка. Може би тревата е израснала с подходящата гъстота – или пък слънчевата светлина е точно колкото трябва. Можеш дори да ги помиришеш. Просто знаеш, че тук ще има гъби – изговаряше думата \"гъби\" със свещенически шепот, – и затова тръгваш напред към сенките – или може би в някоя тясна просека – и ето ги и тях, под брезите! – Протегна ръка насред крехката абстракция и откъсна нещо невидимо от въздуха. – Помирисвали ли сте някога гъба? Отровните имат горчива миризма – но ядливите – никога няма да забравите този аромат! Продължи да говори за различните видове гъби и техните качества – как растат и къде да ги намериш: изящни бели гъби с шапки като чадърчета, които виреят в боровите гори; червени брезовки със силен вкус, белезникави пънчета и трескави черни петънца, жълти лисички, които растат заедно на снопове; лепкавата тъмна масловка, нежна и сладка. А също и т.нар. опята, които се множат по храстите – \"можеш да набереш цяла шепа наведнъж!\". Накрая, в късната есен, се появявала красивата гъба със зелена шапка, която е светотатство да се пържи. Всички тези гъби – каза той – могат да бъдат сварени със сол и пипер, подправени с чесън и лук; червените се пържели в масло и се накълцвали на дребни късчета, които се свивали почти до трохи; после цяла зима можеш да ги похапваш с водка. Поседяхме още малко на банкета и си приказвахме за това-онова. Той отиваше в Брест, а аз – в Смоленск, и нямаше смисъл да се преструваме, че отново ще се срещнем. Тази ефимерност тегнеше над всичките ми приятелства тук. Тяхната съкровеност беше мимолетен триумф над предразсъдъците и страха, които ни бяха изкривявали през целия ни живот – ала никога не можеше да се повтори. – Само ако бях начело на Политбюро, а ти да беше президент на Америка – усмихна се тъжно той, – веднага щяхме да подпишем вечен мир и щяхме заедно да отидем за гъби! Никога повече не поставих знак на равенство между руската система и руския народ.", "date": "2017.11.21", "title": "Сред руснаците (откъс)"}
{"url": "http://www.dnevnik.bg/morski/2017/11/21/3082134_jiteli_na_atiia_protestiraha_sled_kato_dete_be/", "text": "Жители на Атия край Бургас излязоха на протест тази сутрин след като вчера 16-годишен ученик бе прегазен на пешеходна пътека в района. За кратко движението в района бе спряно, а хора от селото поставиха цветя на пешеходната Хората разказаха пред БНТ, че там шофьорите обичайно превишават разрешената скорост от 60 км в час, а поставената камера отдавна не работи. Това не е и първият инцидент с пешеходец. Поискаха на мястото да се изгради надлез или да се намери друго решение. \"Ще сезираме всички институции, правим подписка и няма да спрем да излизаме на пешеходната пътека, където вчера беше убито дете\", обяви кметът Ренета Стоева. Подписката ще бъде внесена в областната управа. ", "date": "2017.11.21", "title": "Жители на Атия протестираха след като дете бе прегазено на пешеходна пътека"}
{"url": "http://www.dnevnik.bg/evropa/novini_ot_es/2017/11/21/3082131_es_shte_globiava_polsha_sus_100_hil_evro_na_den_ako_ne/", "text": "Съдът на Европейския съюз заяви в понеделник, че Полша ще бъде глобена със 100 000 евро на ден, ако не спре сечта в Беловежката гора, обявена за световна наследство на Юнеско, предаде \"Ройтерс\". Варшава от месеци води съдебен спор с ЕС за Беловежката гора, която се намира на границата между Полша и Беларус и е дом на европейския бизон и на много редки птици. Националистическото консервативно полско правителство утрои квотите за сеч въпреки протестите на природозащитни групи и критиките от Брюксел, че се нарушават европейските правила за защита на дивата природа. Базираният в Люксембург Съд на ЕС в понеделник повтори становището си от юли, че Полша трябва да спре незабавно активното изсичане на дървета в гората. Властите в страната се аргументират, че сечта цели да предотврати разпространяването на заболяване на дърветата, причинено от невиждана от години популация на бръмбари корояди. Така се гарантирала безопасността на хората из гората да не пострадат от рухнали върху тях проядени дървета. В постановлението на съда се казва, че Полша разполага с 15 дена, за да докаже, че спазва забраната за изсичане, освен в изключителни случаи, които това е абсолютно необходимо за гарантиране на обществената сигурност. След това Европейската комисия ще направи оценка и случаят отново може да се върне в съда, ако се установи, че Варшава продължава да нарушава правилата на ЕС. \"Съдът ще реши... дали днешното разпореждане е било нарушено. Ако се установи нарушение, Съдът ще нареди на Полша да плати на Комисията най-малко 100 000 евро на ден\", се посочва в изявлението.", "date": "2017.11.21", "title": "ЕС ще глобява Полша със 100 хил. евро на ден, ако не спре сеч във вековна гора"}
{"url": "http://www.dnevnik.bg/photos/2017/11/21/3082141_snimka_na_denia_surdechnata_pregrudka_mejdu_putin_i/", "text": "Сирийският лидер Башар ал Асад е разговарял 4 часа в Сочи с руския президент Владимир Путин в понеделник. Кремъл разпространи снимки от срещата и речта на Путин, в която той \"сърдечно привества\" сириеца. Това е първата лична среща на двамата от октомври 2015г. насам. Освен разговори между тях, на нея на Асад бе представено военното ръководство на Русия. Срещата Путин-Асад в Сочи става броени часове преди тристранните разговори на върха в сряда с президентите на Русия, Турция и Иран.", "date": "2017.11.21", "title": "Снимка на деня: Сърдечната прегръдка между Путин и Асад"}
{"url": "http://www.dnevnik.bg/sviat/2017/11/21/3082140_putin_i_asad_se_sreshtnaha_za_pruv_put_ot_dve_godini/", "text": "Време е да се премине от военна операция до търсене на политическо решение за конфликта в Сирия - на тези тема руският президент Владимир Путин и сирийският лидер Башар Асад говориха в понеделник в Сочи. Срещата бе  обявена  от Кремъл едва днес. Путин изразил увереност, че \"скоро ще бъде поставена точка в борбата с тероризма в Сирия\", макар че до победа над тероризма в световен мащаб има още доста време.", "date": "2017.11.21", "title": "Путин и Асад се срещнаха за пръв път от две години"}
{"url": "http://www.dnevnik.bg/biznes/2017/11/21/3082137_za_kakvo_da_vnimavat_potrebitelite_pri_obiaveni/", "text": "Потребителите да сравняват абсолютната стойност, а не да се гледа процентът намаление, обявен в момента. Това съветва Богомил Николов, председател на Асоциация \"Активни потребители по повод акции за намалени стоки, които се рекламират преди празниците Най-добрият начин това да стане е като се провери цената на стоката дни преди обявеното намаление от типа \"черен петък\". Така потребителят ще знае каква е цената преди намалението и няма да се подведе по обява за 50% намаление, която реално е например 10%, обясни Николов. Той посъветва хората да не правят импулсивни покупки, при които често може да бъдат подведени. Рискът е по-малък за тези, които си познават правата, припомни той. Посочи, че при онлайн пазаруването даже потребителите имат повече права. Даде за пример възможността стоката да се върне в 14-дневен срок от покупката. Той обаче посъветва хората да не се доверяват на сайтове, където липсва пълна информация за телефон и физически адрес на търговеца. Не може да има до всеки магазин по един инспектор, потребителите са най-важният инспектор, обобщи той.", "date": "2017.11.21", "title": "За какво да внимават потребителите при обявени намаления на стоки"}
{"url": "http://www.dnevnik.bg/bulgaria/2017/11/21/3082147_karakachanov_kude_sa_ekolozite_da_zashtitiat/", "text": "Съпредседателят на коалиционния партньор на ГЕРБ \"Обединени патриоти\" и министър на отбраната Красимир Каракачанов се обяви за  изграждането на втори лифт в Националния парк \"Пирин\"  над Банско и упрекна природозащитниците, че се обявяват срещу всеки един голям инвестиционен проект. \"Това е като с Хелзинкския комитет – едни бомбастични приказки и накрая нищо конкретно. Я отидете в Люлин планина, която е в София. Ще видите как планината е разорана от едни млади момчета с десетки бъгита, които всеки ден ходят и карат, където искат. Къде са еколозите да защитят черния щъркел, бялата лястовица, оранжевата мишка и какви ли не други неща? Няма ги. Защо там не защитят природата, а са против развитието на зимния туризъм\", заяви Каракачанов в сутрешния блок на БНТ. Той изтъкна, че в Банско вече имало изградена инфраструктура и с липсата на втори лифт някой спирал развитието на курорта. Посочи,ч е заради липсата на съоръжение българи ходели да карат ски в чужбина. По думите му в случая няма място за отлагане, а \"проектът за изграждане на втора кабина не предвижда една керемида да се построи\". И Берлинската стена я прескачаха Министърът не отговори на върпос на водещия на какви места е прерязана защитната ограда по границата с Турция, както и какво се случва с отпуснатите от ЕС пари за изграждане на интегрираната система за наблюдение там. \"Нали помните, че имаше една Берлинска стена? Тя беше от бетон, отгоре имаше телени мрежи, имаше ток, кучета и граничари, които стреляха на място. Е, тази ограда също я подкопаваха, прескачаха, разбиваха... Тъй като оградата е дълга, случва се някъде да прережат или да прескочат, но веднага се взимат мерки и се възстановява\", увери той. Според него в България оградата по границата е изиграла спасителна роля срещу \"голямо нашествие, каквото се очертаваше и беше започнало\". \"От затвора Алкатраз, най-строго пазения затвор, бягат хора, вие ми говорите за една ограда\", обобщи той. Заплатите в армията ще се увеличат с 10% Средно с 10% ще бъдат увеличени заплатите в армията, каза още министърът на отбраната. По темата за модернизацията на армията той заяви, че в момента 5-6 фирми имат интерес изграждането на бронираната машина да се извърши със съвместно участие в България. Проектът е на стойност 1.22 млрд. лева. \"Нашата амбиция е голяма част от работата по бронираната машина да бъде свършена в България\", каза Каракачанов. Министърът отново допусна, че при процедурата за нов тип изтребител страната може да избира освен сред досега кандидатствалите Ф-16, Грипен и Юрофайтър, и от Ф-18. По думите му в следващите дни ще бъдат изпратени писма към различни фирми, след което се очакват офертите им. Същевременно продължава проектът за ремонта на наличните в българската армия изтребители МиГ. \"Вчера е подписано решение с работната група, която трябва да огледа дефектациите\", съобщи Каракачанов.", "date": "2017.11.21", "title": "Каракачанов: Къде са еколозите да защитят оранжевата мишка в Люлин планина"}
{"url": "http://www.dnevnik.bg/sport/2017/11/21/3082142_grigor_dimitrov_prekrasno_e_da_postignesh_neshto/", "text": "Толкова е хубаво да постигнеш нещо подобно, когато си от страна като моята\", каза  Григор Димитров  в студиото на CNN. Българският тенисист изрази благодарността си за подкрепата, която е получил от българската публика по пътя към най-големия успех в кариерата си -  спечелването на финалите на АТП в Лондон . След въпрос, свързан с огромния интерес към финала в неделя, който  събра над 1 милион зрители в България , Димитров отговори: \"Гордея се, че съм българин. През целия си живот съм играл за страната си и съм сигурен, че хората ще го оценят.\" \"След всеки мач просто да видя българските знамена - атмосферата беше великолепна. Имах усещането, че играя у дома\", заяви  шампионът от Лондон, който вече е на рекордното трето място в световната ранглиста . Димитров изравнява най-доброто класиране в историята на българския тенис - на Мануела Малеева от 1985 г. 26-годишният играч поставя нов рекорд за най-предна позиция в края на сезона. Досега най-доброто постижение за България беше шестото място, на което са завършвали Мануела Малеева (1984 и 1988 г.), Катерина Малеева (1990 г.) и Магдалена Малеева (1995 г.). \"Имаме традиции в тениса покрай сестрите Малееви, но аз искам да дам пример - не само в спорта, а и заради упоритата работа. Защото няма значение откъде си. Ако имаш големи мечти, ако вложиш достатъчно работа, отдаденост и страст - всичко се получава и това е резултатът\", добави Димитров.", "date": "2017.11.21", "title": "Григор Димитров: Прекрасно е да постигнеш нещо подобно, когато си от страна като България"}
{"url": "http://www.dnevnik.bg/sviat/2017/11/21/3082214_amerikanski_top_jurnalist_e_poredniiat_otstranen_sled/", "text": "Телевизия Си Би Ес вчера реши да отстрани от ефира Чарли Роуз, един от най-известните американски телевизионни водещи, след появила се във в. \"Вашингтон пост\" информация, че осем жени го обвиняват в сексуален тормоз, съобщиха \"Ройтерс\" и ТАСС, цитирани от БТА. \"Чарли Роуз беше незабавно отстранен, докато проучим ситуацията. Тези обвинения са изключително тревожни и ние ги приемаме много сериозно\", се казва в изявление на телевизията, поместено в сайта й. Роуз е известен със своите интервюта с някои от най-известните личности на планетата. Освен водещ на шоуто \"Чарли Роуз\", излъчвано по няколко канала, той е втори водещ на сутрешното предаване на Си Би Ес \"CBS This Morning\" и от десет години работи като кореспондент за шоуто \"60 Minutes\". Телевизиите Пи Би Ес и \"Блумбърг\" също решиха да прекратят излъчването на шоуто на Роуз във връзка с твърденията за сексуален тормоз. Седемдесет и пет годишният Роуз постави под съмнение достоверността на някои от обвиненията, поместени във \"Вашингтон пост\". В същото време той поднесе извиненията си за непристойно поведение и призна, че понякога се е държал безчувствено. Ветеранът е обвинен от бивши служителки и кандидат-служителки на предаването си за случаи, датиращи от края на миналия век до 2011 г. Жените го обвиняват в нежелани аванси и физически контакт, включително, че се разхождал гол и ги опипвал по бюста, задните части и гениталиите.", "date": "2017.11.21", "title": "Американски топ журналист е поредният, отстранен след обвинения в сексуален тормоз"}
{"url": "http://www.dnevnik.bg/bulgaria/2017/11/21/3082209_georgi_kolev_poluchi_zlaten_pocheten_znak_za/", "text": "Председателят на Върховния административен съд (ВАС), който утре ще предаде властта на  избрания  Георги Чолаков, беше удостоен с личен почетен знак – първа степен – златен. \"За\" това решение гласуваха 10 от членовете на съдийската колегия, един беше против. Сред вносителите на предложението беше доскорошният заместник на Колев и представляващ Висшия съдебен съвет (ВСС) Боян Магдалинчев (избран от ГЕРБ), който говори за свършеното от Колев начело на съдебната инстанция, контролираща всички актове на властта. Срещу предложението и мотивите към него възрази Атанаска Дишева, която, преди да влезе в съдебния съвет, беше редови съдия във ВАС (беше избрана от магистратската квота). Магдалинчев похвали Колев, че е \"завършил системата на административното правораздаване\". Докато беше председател на ВАС, се засили много тълкувателната дейност на съда\", заяви още Магдалинчев. Той призна, че е можело и още повече, но повтори, че е била засилена. През целия му седемгодишен мандат той показа, че притежава необходимите качества за почетен знак първа степен - златен\", завърши представляващият ВСС. \"Не съм съгласна със значителна част от мотивите към предложението\", заяви Дишева, която аргументира включването си с това, че като единствения редови съдия от ВАС дължи това на колегите си. Подобряването на сградния фонд беше практика, която беше започнала преди началото на мандата на Колев и беше продължение на започната дейност и е по-скоро задължение на председателя на ВАС\", заяви Дишева. Като изключително достижение е посочено, че е овладявана прекомерната натовареност във ВАС. \"Определено твърдя, че прекомерната натовареност е далеч от преодоляна. Видно е от цифрите, които има в статистически данни, трайният баланс между постъпилите и решените дела не считам, че се дължи на личен принос на господин Колев, а на работата на всеки отделен съдия. Както и на факта, че наблюдава спад на делата\", обоснова още Дишева. Тя продължи - няма унифициране на противоречивата практика във ВАС, което се отразявало негативно на работата на административните съдилища. Дишева не е съгласна, че в мандата на Колев тълкувателната дейност се е засилила. \"Като брой дела цифрата е по-висока, но това не доведе до уеднаквяване на практиката.\" Дишева отбеляза, че част от тълкувателните дела необяснимо са се бавели във времето, включително са били използвани \"особени\" похвати. Тя не се съгласи и с твърдение, че благодарение на Колев е била приведена съдебната практика в съответствие със законодателството на Европейския съюз. По думите й има съдии, които са много добре запознати с правото на ЕС, но и такива, които не го признават. \"Не на последно място , което беше признато и от  новия председател на съда Георги Чолаков.  Многократно беше осъществявано преместване на материи от отделения в противоречие с закона, бяха размествани хора без каквато и да е обосновка. Командироването беше практика за дълъг период от време, включително няколко случая от общите съдилища, бяха премествани хора също без обосновка, наложи се практиката на фаворизиране на определени съдии\", завърши Дишева. Магдалинчев направи забележка на Дишева с уточнението, че е очаквал нейното изказване, че е можела да посочи и позитивни моменти, ако смята, че е имало такива. За такъв пример той даде, че административното правосъдие пет години е било без забележки в информационното табло на Европейската комисия. Малко след като Колев беше отличен от съдебния съвет, беше единодушно гласувано той  да бъде преназначен  във Върховния административен съд като съдия, считано от четвъртък. Преди да оглави ключовата съдебна инстанция през 2010 година, Колев беше председател на Софийския градски съд и нямаше в практиката си момент, в който да е гледал административни дела. В сряда Колев ще предаде властта на избрания Георги Чолаков, който ще започне седемгодишния си мандат.", "date": "2017.11.21", "title": "Георги Колев получи златен почетен знак за свършеното във ВАС и от четвъртък ще е редови съдия там"}
{"url": "http://www.dnevnik.bg/sport/2017/11/21/3082290_policiiata_v_brjuksel_naznachava_slujitel_koito_shte/", "text": "Полицията в Брюксел назначава служител, който занапред ще следи календара на спортните събития. Мярката е първата стъпка, която ще бъде предприета след  безредиците в столицата на Белгия, съпътствали класирането на Мароко за световното първенство по футбол , съобщава БТА, като се позовава на местни медии. Преди десетина дни повече от 20 полицаи бяха ранени след сблъсъци с мароканци в центъра на Брюксел, след като празненствата на футболни запалянковци преминаха в изблици на насилие и хулигански прояви. Националният отбор на Мароко се класира на световни финали за първи път от 1998 г. Новата длъжност изисква да се следят насрочените международни футболни срещи и да преценява дали те биха имали отношение към сигурността в Брюксел. Уточнява се, че в града живеят представители на 180 народности, което е предпоставка за \"опасни мачове\". В града по-рано този месец, в рамките на няколко дни, два пъти имаше безредици - в първия случай след класирането на Мароко, а вторият път беше след призив за събиране на младежи в социалните мрежи. При двата случая имаше пострадали и значителни материални щети. Полицията и политиците влязоха в спор какъв е пропускът на службите - дали обстановката е била недооценена, или полицията не разполага с достатъчно средства. Събитията дадоха повод за критика към многобройните марокански имигранти в Брюксел.", "date": "2017.11.21", "title": "Полицията в Брюксел назначава служител, който ще следи спортния календар"}
{"url": "http://www.dnevnik.bg/citat_na_deniia/2017/11/21/3082158_citat_na_denia_niama_znachenie_otkude_si_-_ako_imash/", "text": "Това заяви Григор Димитров в студиото на CNN. Той разказа за вълненията си около  спечелването на финалите на АТП в Лондон .", "date": "2017.11.21", "title": "Цитат на деня: Няма значение откъде си - ако имаш големи мечти и работиш, това е резултатът"}
{"url": "http://www.dnevnik.bg/bulgaria/2017/11/21/3082314_bulgariia_e_ot_durjavite_v_koito_ima_nai-malko/", "text": "Премиерът Бойко Борисов се похвали пред председателя на Европейския парламент Антонио Таяни, че България е една от държавите, в която има най-малко евроскептицизъм. По думите му българите продължават да вярват много на Европейския съюз (ЕС). Борисов и Таяни проведоха в сградата на Министерския съвет съвместно пленарно заседание. В него участие взеха членовете на българското правителство и делегация, водена от председателя на европарламента. Двамата обсъдиха задачите и отговорностите по време на българското председателство на Съвета на ЕС, ключови теми за бъдещето на Европа, както и европейската перспектива и свързаността на държавите от Западните Балкани, съобщиха от правителствения пресцентър. \"Ние сме една от държавите, които можахме да направим разлика от това да сме във Варшавския договор и Съвета за икономическа взаимопомощ и да сме в Европейския съюз. Това беше един осъзнат избор и не случайно българският народ продължава да вярва в Европейския съюз\", каза още Борисов. Той добави, че България ще посрещне с радост всяка помощ за предстоящото председателство, защото \"искаме да помогнем, макар и със скромните си възможности, по основни теми и да придвижим ЕС напред\". Премиерът уточни, че е убеден, че българското председателство ще е полезно за всички. Борисов отново подчерта, че Европа трябва да се намеси по-сериозно в решаването на кризата в Сирия и да не оставя САЩ, Русия и Турция сами да решат въпроса. Той допълни, че към момента разговорите за влизането на Турция в Европейския съюз не са на дневен ред. \"Споразумението с Турция за мигрантите, за тези над 3 млн. души, които стоят там, трябва да се спазва, да се продължи и колкото и да ни струва тези хора да стоят извън границата на ЕС\", каза още той. От своя страна Таяни каза след съвместното заседание, че с Борисов са разговаряли как най-добре да се защитят външните граници на ЕС и как да се развие борбата срещу тероризма в Европа. \"Удовлетворен съм от началото на работата по българското председателство на Съвета на ЕС. За нас ситуацията на Балканите е приоритет. Ангажирани сме за укрепването на връзките и перспективата за присъединяването на някои страни\", каза Таяни. По думите му Черна гора вече е предприела сериозни стъпки към присъединяването в общността. Той каза още, че в началото на следващата година ще бъда в Сърбия, Косово и Босна и Херцеговина, за да види как върви и техния напредък. \"Познанията на Борисов за много полезни. Ако искаме да постигаме сериозни цели на Балканите, трябва да използваме познанията на българите\", добави Таяни. \"Европа трябва да играе по-сериозна роля в света. Големите решения не могат да се взимат само от САЩ, Русия, Китай или Индия. През следващите години Европа трябва да работи за стабилността и мира в Близкия Изток, в района на Средиземноморието и на източните си граници\", каза още председателят на европарламента.", "date": "2017.11.21", "title": "България е от държавите, в които има най-малко евроскептицизъм, похвали се Борисов на Таяни"}
{"url": "http://www.dnevnik.bg/kultura/2017/11/21/3082243_bulgarskiiat_film_korab_v_staia_shte_napravi/", "text": "Българският филм \"Кораб в стая\" ще бъде показан за пръв път у нас на фестивала \"Киномания\" тази вечер. Филмът на Любомир Младенов идва от фестивала в Токио, където бе  селектиран в конкурсната програма , а българската му премиера е тази вечер от 18.30 ч. в кино \"Люмиер\". Зрителите на \"Киномания\" ще имат и още четири възможности да го видят в рамките на фестивала. \"Кораб в стая\" е втори пълнометражен игрален филм за Любомир Младенов (\"Ловен парк\", документалния \"Витоша\") и също толкова камерен. Филип (Цветан Алексиев) е фотограф, бивш военен кореспондент, загубил желание да работи. Ставайки свидетел на кражба, той попада на историята на Павла (Елена Димитрова) и аутистичния й брат Иван, които трябва спешно да намерят ново жилище. Филип иска да им помогне, но трябва да се справи и с проблемите на Иван, който изпитва страх от света навън. Във филма прави своя екранен дебют писателят и колумнист в \"Дневник\"  Иван Димитров . \"Филмът е за изгубеното вдъхновение и как то може да се намери на необичайни места. Посланието е позитивно\", каза преди време пред \"Дневник\" режисьорът Любомир Младенов. Той не искаше да разкрива повече за сюжета, тъй като за него киното е визуално изкуство, което говори чрез картини и не може да бъде преразказано. Онези, гледали игралния му дебют \"Ловен парк\" от 2009 г., вероятно помнят именно камерата и атмосферата на филма. Оператор на \"Кораб в стая\" е Диан Загоричинов, продуценти - Надежда Косева и Светла Цоцоркова, а копродуценти - братя Чучкови. В рамките на \"Киномания\" филмът ще има още 4 прожекции: сряда, 22 ноември, от 20.30 ч. в \"Одеон\", четвъртък, 23 ноември, от 19 ч. в G8, събота, 25 ноември, от 21 ч. в Дома на киното и четвъртък, 30 ноември, от 20.45 ч. в \"Евро синема\".", "date": "2017.11.21", "title": "Българският филм \"Кораб в стая\" ще направи премиерата си на \"Киномания\" днес"}
{"url": "http://www.dnevnik.bg/biznes/2017/11/21/3082292_bulgarite_sa_uvelichili_s_edna_treta_putuvaniiata_prez/", "text": "В най-горещите месеци на годината българите са увеличили с една трета пътуванията спрямо година по-рано. През периода юли-септември пътуванията са с 31.2%, отчита Националният статистически институт (НСИ). През третото тримесечие 1.991 млн. български граждани са реализирали туристически пътувания. Преобладаващата част от тях - 82.3%, са пътували само в страната, 14.5% - само в чужбина, а 3.2% са пътували както в страната, така и в чужбина. Данните показват още, че през летните месеци най-силно расте броят на хората, пътували само в чужбина - с 43.3% на годишна база. Пътувалите само в България се увеличават с 32.8%, докато пътувалите в страната и чужбина намаляват с 21.6%. Очаквано най-много са пътували българите на възраст 25-44 години - 948.6 хил., или 47.7% от всички пътували. Във всички възрастови групи преобладава относителният дял на пътуванията в страната, като най-висок е този дял при хората на възраст 25-44 години - 83.3% от пътувалите в тази възрастова група. По-голямата част от туристическите пътувания на хората на 15 и повече навършени години както в страната, така и в чужбина са били с цел \"почивка и екскурзия\", посочени съответно от 67.6 и 78.5% от тях.  Като самостоятелни са били регистрирани 2.441 млн., или 88.9% от общия брой лични пътувания. Относителният дял на самостоятелните пътувания без резервация в страната е 92.8%, а на тези в чужбина - 66%  В структурата на разходите по видове с най-голям относителен дял са разходите за храна както в страната, така и в чужбина - съответно 45.9 и 32.6%. Средният разход при пътуване с лична цел е 353.36 лв. в страната и 645.33 лв. в чужбина. Същевременно разходите за професионално пътуване са средно 163.88 лв. в страната и 1 086.27 лв. в чужбина.", "date": "2017.11.21", "title": "Българите са увеличили с една трета пътуванията през лятото"}
{"url": "http://www.dnevnik.bg/photos/2017/11/21/3082291_fotogaleriia_melaniia_trump_posreshtna_purvoto_koledno/", "text": "Първата дама на САЩ Мелания Тръмп посрещна първото коледно дърво, което ще украсява Белия дом. Тя беше придружена от сина си Барън.", "date": "2017.11.21", "title": "Фотогалерия: Мелания Тръмп посрещна първото коледно дърво в Белия дом"}
{"url": "http://www.dnevnik.bg/sviat/2017/11/21/3082323_nezakonnoto_stroitelstvo_e_prichina_za_navodneniiata_v/", "text": "Двадесет загинали, близо 1000 разрушени сгради, двама души все още в неизвестност – до това доведоха унищожителните наводнения в Атина миналата седмица. Лошата инфраструктура, неконтролираното строителство и липсата на превантивни мерки увеличиха щетите. В района на индустриалните градове Мегара, Неа Перамос и Мандра пътищата се превърнаха в реки и десетки се оказаха в капан в домовете или колите си - много превозни средства бяха потопени в над метър вода. Геолози, цитирани от в. \"Гардиън\", твърдят, че  бедствието  е било само въпрос на време. Върху мрежа от потоци в подножието на планината, където се намират засегнатите квартали, е имало строежи. Трагедията е, че през 1996 г. двама души загинаха в същия район точно защото  водата бе блокирана \", казва Димитрис Папаниколау от Атинския университет. \"Природата вече ни беше предупредила, че такива интервенции са опасни, че да се пречи на нормалното течение на водата е унищожително.\" Социологът Алики Мурики коментира, че  наводненията  са изложили на показ \"слабостите и патологиите\" на съвременната гръцка държава. \"Те подчертаха не само липсата на градско планиране, а и на политики за снабдяването с домове за бедните в районите на работническа класа\", заяви тя. \"Когато належащите нужни на населението не биват удовлетворени, те прибягват до самостоятелни решения – в този случай към нелегални строежи, без мисъл за околната среда и без спазване на правилата и регулациите.\"", "date": "2017.11.21", "title": "Незаконното строителство е причина за наводненията в Гърция, твърдят геолози"}
{"url": "http://www.dnevnik.bg/biznes/2017/11/21/3082319_goranov_vkljuchi_gorivata_v_spisuka_na_stokite_s_visok/", "text": "Със заповед на финансовия министър Владислав Горанов всички видове бензин, газьол, керосин и тежки горива влизат в списъка на стоките с висок фискален риск. Заповедта е от 16 ноември, а целта е да се направи пореден опит да се затегне контролът върху горивата. През 2011 г. касовите апарати на бензиностанциите бяха онлайн свързани с НАП , от 2013 г. бе въведен контрол върху целия процес, свързан с доставките и движението на течните горива, а от 2016 г. търговците на горива бяха задължени да внасят обезпечение, ако месечните им доставки са над 25 хил. лв. Списъкът на стоки с висок фискален риск бе въведен в началото на 2014 г. В началото в него влизаха плодове и зеленчуци, месо, захар, брашно, олио и други хранителни стоки с висок сив сектор, припомня в. \"Сега\". По това време се създаде звеното \"Фискален контрол\" към Националната агенция за приходите с по-големи правомощия от обикновените данъчни и митнически инспектори и дори бе наречено \"данъчна полиция\". Задачата му е да следи с помощта на мобилни екипи рисковите стоки на територията на цялата страна - от влизането им през граничните пунктове до крайния получател. Когато дадена стока попадне в списъка с висок фискален риск, проверяващите могат да спират превозни средства на специални пунктове или където стоките се разтоварват. Изданието съобщава, че заради разширяването на обхвата на рисковите стоки агенцията за приходите е разкрила вече нови 60 фискални контролни пункта на различни места в страната, с което броят им вече става 300. Фискалните агенти имат правото да поставят пломби на транспортните средства, ако принадлежат на търговец с рисков профил - натрупал задължения към бюджета или с данъчни нарушения.", "date": "2017.11.21", "title": "Горанов включи горивата в списъка на стоките с висок фискален риск"}
{"url": "http://www.dnevnik.bg/zelen/2017/11/21/3082331_temata_za_vtori_lift_se_izpolzva_kato_medien_balon/", "text": "Темата за втори лифт се използва като медиен балон - апетитите не са за един конкретен лифт, а за нови писти, лифтове и нови инвестиции, поискани в случая от кмета на Банско.\" Това заявяват представители на екокоалция \"За да остане природа в България\", присъствали  на срещата в Министерския съвет вчера  със служители на екоминистерството, представители на администрацията на Банско, на природозащитни експерти и на концесионера, инициирана от вицепремиера Валери Симеонов. От коалицията на природозащитните организации са присъствали Катерина Раковска от WWF, Тома Белев от Асоциацията на парковете, Андрей Ковачев от Сдружението за дива природа \"Балкани\" и Петко Ковачев от Института за зелена политика.  Според тях на кръглата маса се е потвърдила тезата им, че се готви бърза, мащабна промяна на концесионния договор за ски зона \"Банско\", която да узакони вече изградена незаконна инфраструктура и да отвори пътя за нови сечи и строежи в Пирин. П одготвяните поправки в концесионния договор и актуализирането на плана  за управление на парка предвиждат разширяване на площта в националния парк, на която да може да се строят ски писти и ски съоръжения. Присъствалите от страна на екокоалицията подчертават, че никой от тях не е давал и не може да дава съгласие за изграждане на нова, мащабна инфраструктура на територията на националния парк. \"Това е противозаконно и ще обезсмисли самото съществуване на парка като защитена територия и обект на световното природно наследство.\" От \"За да остане природа в България\" заявяват, че за да няма двусмислени интерпретации на изказванията по време на дискусиите в МС и МОСВ, ще изискват в бъдещите срещи да се води стенографски протокол. Повод за тази заявка е изказването на вицепремиера Валери Симеонов - той цитира един от еколозите Андрей Ковачев като доказателство, че и природозащитниците подкрепят втори кабинков лифт, но по-късно и Ковачев и другите присъствали отрекоха. Тя смятат да обжалват в съда всяко решение по случая на МС и МОСВ, за което не са проведени задължителните по закон процедури за преценка необходимостта от екологична оценка и на оценка за съвместимост съгласно българското законодателство и европейските директиви. По думите им това обяснява и двегодишния натиск за легитимиране на проект за план за управление на националния парк, който да дава възможности за мащабни сечи и строежи, също и със сегашния опит за промяна на концесионния договор. Природозащитниците припомнят, че продължават да предлагат решения за увеличения туристопоток във и около парка, резултат от който са и опашките пред лифта. \"За да са ефективни и устойчиви решенията обаче, те трябва да дойдат след екологична оценка на въздействието от туристопотока и на цялостното антропогенно натоварване, на увеличаването на отпадните води и на замърсяването, които да се съпоставят с опазването на най-ценното в националния парк - естествения природен ресурс.\" Те настояват за ревизия на презастрояването на Банско, както и на над 60% разширяване на ски зоната, за отваряне на данните за човекопотока, брой на продадени карти. Подобен анализ е важен и за да се изпълни заявеното от министър Валери Симеонов увеличение на концесионното възнаграждение, смятат еколозите.", "date": "2017.11.21", "title": "Темата за втори лифт се използва като медиен балон, твърдят от екокоалицията"}
{"url": "http://www.dnevnik.bg/biznes/2017/11/21/3082334_ielun_niama_da_ostane_v_upravata_na_federalniia_rezerv/", "text": "Ръководителката на Управлението за федерален резерв (УФР) на САЩ Джанет Йелън ще напусне централната банка, когато наследникът й встъпи в длъжност. Тя няма да продължи да бъде член на управителния съвет на организацията, въпреки че й остават още 7 години на този пост, съобщиха световните агенции. Йелън, която е на 71 години, внесе съответното заявление снощи и то влиза в сила от 3 февруари 2018 година, когато ръководството поема новият централен банкер. Очаква се това да бъде Джероум Пауел, чиято кандидатура бе издигната на 2 ноември от президента на САЩ Доналд Тръмп. Номинацията сега се гледа от Сената, а за 28 декември е насрочено изслушването му. Републиканците на Тръмп имат 52 места в 100-членната горна камара на Конгреса, уточнява ДПА. В прессъобщението на УФР се допълва, че Йелън напуска управителния съвет предсрочно, след като е назначена в този орган до 31 януари 2024 година от бившия президент на САЩ Барак Обама. УФР е създадена на 23 декември 1913 година, за да води паричната политика на САЩ, като влияе върху паричното обращение и лихвите. Главната цел на централната банка е да достигне максимална заетост на населението, предотвратяване на кризи и поддържане на ниска инфлация, отбелязва ТАСС. Организацията обединява 12 федерални резервни банки в големите американски градове. Управителният съвет се състои от седем души и е ръководният орган на организацията. Редовите членове се назначават за срок от 14 години, а ръководителят на УФР за четири години.", "date": "2017.11.21", "title": "Йелън няма да остане в управата на Федералния резерв, след като й изберат наследник"}
{"url": "http://www.dnevnik.bg/sviat/2017/11/21/3082344_sasht_prekusvat_programata_za_vremenna_zakrila_za/", "text": "Правителството на американския президент Доналд Тръмп обяви, че прекъсва програмата за издаване на разрешителни за временно пребиваване на граждани на Хаити. Програмата позволяваше на около 60 000 хаитяни да живеят и работят в САЩ от 2010 г., когато Хаити пострада тежко от  катастрофално земетресение . Министерството на вътрешната сигурност на САЩ съобщи, че условията в Хаити са се подобрили значително, така че програмата ще бъде удължена само до юли 2019 г. и после ще отпадне. През тези месеци хаитяните, възползвали се от нея, ще имат възможност да се подготвят за връщане у дома. Това решение на американските власти се очакваше от няколко месеца и през лятото хиляди хаитяни, дошли по програмата в САЩ, преминаха през границата в Канада и поискаха убежище там, припомня агенция \"Франс прес\". Заради този неочакван приток на мигранти канадските федерални власти построиха временни убежища за новодошлите и увеличиха броя на граничния персонал. Вчера федерален съдия блокира за постоянно изпълнителния указ на президента Тръмп за намаляване на федералното финансиране за американските градове, които са ограничили сътрудничеството с имиграционните власти, предаде агенция \"Асошиейтед прес\". Решението бе на съдията от федералния съд на Северния съдебен окръг на щата Калифорния Уилям Орик. Градовете, които са ограничили сътрудничеството с имиграционните власти, са известни като \"градове убежища\". / БТА", "date": "2017.11.21", "title": "САЩ прекъсват програмата за временна закрила за хаитяни"}
{"url": "http://www.dnevnik.bg/evropa/novini_ot_es/2017/11/21/3082348_blizuk_do_merkel_dade_na_partiite_tri_sedmici_da/", "text": "Петер Алтмайер, смятан за дясната тъка на германския канцлер Ангела Меркел, призова политическите партии да решат през следващите три седмици дали могат да сформират стабилно правителство и да извадят Германия от политическата криза, предаде \"Ройтерс\". В понеделник преговорите за съставяне на трипартийна коалиция между консервативния блок на Меркел, партията на Свободните демократи (FDP) и \"Зелените\"  се провалиха, след като FDP   неочаквано се оттегли, посочвайки като причина непреодолими различия. По думите на Алтмайер, който е шеф на кабинета на Меркел и изпълняващ длъжността финансов министър, е ясно, че консерваторите имат мандат да управляват и че партиите трябва да подкрепят  призива на президента Франк-Валтер Щайнмайер  да поемат отговорност и да сформират правителство. По-късно днес Щайнмайер ще се срещне с лидерите на основните партии, включително \"Зелените\" и FDP. \"Продължаваме да стоим зад отговорността си да гарантираме, че тази страна има стабилно и надеждно правителство\", посочи Алтмайер. Той отправи лек намек към социалдемократите (SPD) да преосмислят отказа си да сформират кабинет с Меркел. \"Трябва да дадем на SPD шанс да помислят (за отговорността, която имат)\", посочи Алтмайер. Вчера Меркел заяви, че  би предпочела нови избори  пред това да води нестабилно правителство на малцинството.", "date": "2017.11.21", "title": "Близък до Меркел даде на партиите три седмици да решат кризата"}
{"url": "http://www.dnevnik.bg/video/2017/11/21/3082357_video_kak_se_razrushava_stadion_za_12_sekundi/", "text": "Джорджия доум\" в Атланта е най-големият покрит стадион в света, когато е открит преди 25 години. След над 37 млн. посетители и повече от 1400 събития (включително от олимпиадата от 1996 г.) той бе унищожен с контролирана експлозия. Подготовката за сложната операция продължи две години, защото цялата 29-етажна конструкция трябваше да падне навътре. Причината е, че на броени метри от нея се намира новият стадион на Atlanta Falcons. За целта са пробити около 3000 дупки, в които са поставени почти два и половина тона експлозиви. С милисекунди преднина бяха взривени стените, а после и централната част. Не всичко рухна по плана, но струващият милиард и половина долара Mercedes-Benz Stadium в съседство не получи и драскотина. Така в историята остана емблематична за Атланта сграда, в която са играни два финала и четири полуфинала на шампионата по американски футбол. Тук през 1996 г. женският отбор на САЩ по спортна гимнастика спечели и първото си олимпийско злато.", "date": "2017.11.21", "title": null}
{"url": "http://www.dnevnik.bg/ot_vas/galeriiotvas/2017/11/21/3082216_chitatelska_fotogaleriia_parij_i_zamucite_po_loara_i/", "text": "Изминахме дълъг път до Париж, прекосихме цяла Европа - Сърбия, Хърватия, Словения ( на снимката).", "date": "2017.11.21", "title": "Читателска фотогалерия: Париж и замъците по Лоара (I част)"}
{"url": "http://www.dnevnik.bg/sport/2017/11/21/3082318_sharapova_e_razsledvana_za_uchastie_v_imotna_izmama_za/", "text": "Носителката на пет титли от Големия шлем в тениса Мария Шарапова е разследвана от властите в Индия за участие в измама, съобщава АФП. Според информацията рускинята е въвлечена в казус за неосъществен проект за изграждане на луксозен жилищен комплекс, носещ името ѝ. Твърденията са, че компанията Homestead Infrastructure Development е взела милиони долари от продажба на непостроените апартаменти, а след това проектът пропаднал. \"Всяка звезда, която подкрепя какъвто и да е продукт, технически става агент на компанията. Никой нямаше да инвестира в проекта, ако името на Шарапова не беше в него\", казва адвокатът Пиуш Сингх пред АФП. Той защитава интересите на един от купувачите на апартаменти. През 2012 г. Шарапова била в Индия за представянето на луксозния проект. Твърденията били, че в комплекса ще има тенис академия и площадка за хеликоптери. В сайта на проекта руската тенисистка посочва, че целта ѝ е \"да накара собствениците да се чувстват така, сякаш притежават нещо специално и различно\". Проектът е бил в град Гургаон - втори по големина в щата Харяна. Той трябвало да бъде завършен до 2016 г., но изграждането било преустановено, след като компанията изпълнител събрала милиони от купувачите, твърди Сингх. До момента Шарапова не е коментирала случая. Руската тенисистка се завърна в игра през април, след като изтърпя 15-месечното си наказание за употреба на допинг. Следващото изслушване в съда в Ню Делхи е на 23 ноември.", "date": "2017.11.21", "title": "Шарапова е разследвана за участие в имотна измама за милиони в Индия"}
{"url": "http://www.dnevnik.bg/sviat/2017/11/21/3082378_slovenskoto_pravitelstvo_riskuva_da_padne_ot_vlast/", "text": "Словенското правителство рискува да падне от власт заради подкрепата си за сирийски бежанец, който по европейските правила трябва да бъде депортиран в Хърватия. Съдбата на Ахмад Шамия разпали политически скандал в малката държава, след като управляващите либерали на премиера Миро Церар взеха 60-годишния мъж под своя закрила, пише EUObserver. Шамия е пристигнал в Словения през 2015 г., но е влязъл в Европейския съюз през Хърватия. Според дъблинските правила го заплашва депортация там. Депутати на Церар се позоват на национален закон, който би дал на мъжа право на временно пребиваване заради усилията, които е положил да се интегрира в обществото. За двете години, които е прекарал там, Шамия е научил словенски и е участвал в културни и хуманитарни проекти, печелейки си уважението на общността. Четирима депутати от либерални и леви партии приеха случая му за своя кауза и настояха той да получи правото да остане в Словения. Но правителството на Церар не постигна съгласие по казуса до петък, заповедта за депортация остана в сила, а сириецът влезе в болница заради нервен срив. Вчера консервативната опозиция (Словенската демократична партия) призова за имипйчмънт на премиера, а центристите от Демократичната партия на пенсионерите (DeSUS) заплашиха да се оттеглят от управляващата коалиция. В момента Партията на модерния център на Церар управлява заедно с DeSUS и социалдемократите. Вицепремиерът Карл Ерявец от DeSUS обвини премиера, че злоупотребява със ситуацията и че е незаконно депортацията да не бъде извършена. \"По-елегантната опция\" би била Шамия да бъде изпратен в Хърватия и да му позволява да се върне в Словения с временен паспорт.", "date": "2017.11.21", "title": "Словенското правителство рискува да падне от власт, след като подкрепи бежанец"}
{"url": "http://www.dnevnik.bg/biznes/2017/11/21/3082349_burzite_krediti_produljavat_da_rastat_dvucifreno/", "text": "Вече седмо поредно тримесечие бързите кредити продължават да растат двуцифрено, показват данните на БНБ, цитирани в днешния брой на  \"Капитал daily\" . В края на септември годишното нарастване на бързите заеми е с 11.3% до 2.7 млрд. лв. Така растежът на портфейла на небанковите дружества се задържа вече близо две години след периода на свиване. Номиналното увеличение за година е сходно с това през предходното тримесечие – 277 млн. лв. за година. Портфейлът на дружествата за бързи заеми е основно към физически лица – 80.1% е делът на кредитите за домакинствата в общия размер на всички вземания. Това е 2.157 млрд. лв. В структурата на кредитите за домакинствата преобладаващи са потребителските – 1.994 млрд. лв., като техният годишен ръст е с 16.5%. Делът им в портфейла на дружествата е 92.4%. Заемите, които са използвани за съфинансиране за покупка на имот, се свиват с двуцифрен темп за година – 43.5%, до 68.2 млн. лв. Техният дял намалява до 3.2% в края на септември. Според срока на кредитите преобладават тези над пет години, като също отчитат двуцифрен ръст – увеличават се с 20.6% на годишна база до 1.029 млрд. лв. За сравнение - типичните бързи кредити, т.нар. до заплата – малки суми за кратки срокове, които в статистиката се отразяват със срокове до една година, имат годишен ръст от 13.9%. Техният обем е 538.7 млн. лв.", "date": "2017.11.21", "title": "Бързите кредити продължават да растат двуцифрено"}
{"url": "http://www.dnevnik.bg/bulgaria/2017/11/21/3082413_s_protest_za_cialostno_tvorchestvo_grajdani_shte/", "text": "Неправителствената организация \"Спаси София\" организира протест в центъра на столицата в неделя. Той е под надслов \"#ДанчеСлез - Протест за цялостно творчество\" и с него ще се поиска оставката на кмета на града Йорданка Фандъкова. Недоволството ще започне в 13 ч. от Министерския съвет, като ще премине по бул. \"Дондуков\", ул. \"Г. С. Раковски\" и ще достигне до сградата на Столичната община. Организаторите посочиха, че протестът им е провокиран заради няколко неща - некачествените ремонти, замърсяването на въздуха, провалите в областта на градския и велотранспорта, презастрояването и заличаването на архитектурното наследство. \"Въпреки многократно потвърждавания от Фандъкова ангажимент за безкомпромисен контрол на качеството на ремонтите в София, много от тях бяха с изключително сериозни дефекти, видимо некачествено изпълнение и неустойчиви крайни резултати\", заяви Борис Бонев от \"Спаси София\". Организацията твърди, че градският транспорт губи милиони пътници годишно, а превозните средства стават все по-малко и все по-нередовни. Друга причина за недоволството били \"многократните протести на жителите на различни квартали заради безконтролното застрояване на всяко свободно зелено пространство и липсата на адекватна инфраструктура\". За събитието има и създадена  група във \"Фейсбук\" . До обед близо 1000 души бяха заявили, че ще се включат в протеста.", "date": "2017.11.21", "title": "С протест за \"цялостно творчество\" граждани ще поискат оставката на Фандъкова"}
{"url": "http://www.dnevnik.bg/kultura/2017/11/21/3082387_brodueiskiiat_mjuzikul_isus_hristos_superzvezda/", "text": "Бродуейската постановка на мюзикъла \"Исус Христос суперзвезда\" ще гостува в България през 2018 г., съобщават организаторите от West End Academia. Спектаклите ще бъдат на  5, 6 и 7 април в Зала 1 на НДК. Мюзикълът на Ендрю Лойд Уебър се смята за един от най-успешните на всички времена, както и за родоначалник на жанра \"рок опера\". Той ражда десетки хитове, включително Gethsemane (I Only Want to Say), I Don't Know How to Love Him, Could We Start Again Please? и Superstar. В България постановката ще дойде със състав от 55 души, а в главната роля е познатият от филма \"Исус Христос суперзвезда\" Тед Нийли. Актьорът има над 2000 представления в тази роля. \"Исус Христос суперзвезда\" проследява библейските събития от Страстната седмица. Премиерата му през 1971 г. е съпроводена с протести и забрани и от двете страни на Атлантика, но в края на краищата му носи десетки награди и номинации. Настоящата постановка на мюзикъла има \"Тони\" за завръщане на сцена, както и престижната британска награда \"Оливие\". Началният час на представленията е 20 ч., а билети вече се продават онлайн  в Eventim  на цени от 50 до 125 лв.", "date": "2017.11.21", "title": "Бродуейският мюзикъл \"Исус Христос суперзвезда\" гостува у нас"}
{"url": "http://www.dnevnik.bg/biznes/2017/11/21/3082412_chetvurt_ot_razhodite_na_domakinstvata_v_es_otivat_za/", "text": "През изтеклата 2016 г. домакинствата в страните от ЕС са харчели почти една четвърт от разходите си за поддръжка на дома, в която влизат и разходите за вода, електричество, газ и други горива. В абсолютна стойност това се равнява на 16.4% от брутния вътрешен продукт на общността. Това е и най-значимият разход на домакинствата, отбелязва Евростат. Данните за България сочат, че тези разходи са малко под 20%, което поставя страната по този показател под средното за ЕС. Най-високи са те в Дания (29.1%), Финландия (28.4%) и Великобритания (27.1%), а най-ниски в Кипър (15.9%), Литва (15.6%) и Малта (10.3%). В същото време данните на Евростат показват, че този разход на домакинствата е най-увеличаващият се през последните десет години, като делът му в общите харчове е нараснал от 22.7% през 2006 г. до 24.5% през 2016 г. През последните десет години най-много е нараснал този разход на домакинствата в Португалия (от 14.3% на 18.8%), Испания (с 4.3 пр. пункта), Финландия (с 4.1 пр. пункта) и Ирландия (с 3.8 пр. пункта).", "date": "2017.11.21", "title": "Четвърт от разходите на домакинствата в ЕС отиват за поддръжка на дома"}
{"url": "http://www.dnevnik.bg/evropa/novini_ot_es/2017/11/21/3082459_cheshkata_policiia_iska_da_razsledva_babish_za/", "text": "Чешката полиция поиска парламентът да свали имунитета на евентуалния премиер Андрей Бабиш, за да може да започне разследване срещу него за злоупотреба с евросредства, предаде \"Ройтерс\". Бабиш, чиято партия АНО победи на парламентарните избори през октомври, отрича да е замесен и заяви, че обвиненията са политически мотивирани. Полицията подозира милиардера, че е скрил притежанието на фермата Stork's Nest и на конгресен център преди десет години, за да получи два милиона евро субсидии от ЕС като част от програма за подпомагане на малкия бизнес. По случая е обвинен и заместник-председателят на АНО Ярослав Фалтинек. Президентът Милош Земан възложи на Бабиш да сформира правителство, но случаят отслаби шансовете му за коалиция, тъй като почти всички от останалите осем партии в долната камара на парламента са отказали да работят с него, ако му бъдат повдигнати обвинения. Вместо това Бабиш се опитва да сформира кабинет на малцинството, който може да бъде назначен през следващите седмици, но все още има вероятност да загуби вота на доверие в долната камара на парламента. Ако това се случи, в предстоящите месеци ще бъдат направени още два опита за съставяне на кабинет. Долната камара вече гласува през септември, за да може съдебното преследване да започне, но с преизбирането си Бабиш отново си спечели имунитет. Повечето партии заявиха, че са готови отново да подкрепят свалянето на имунитета му, но не е ясно дали ще има мнозинство по въпроса.", "date": "2017.11.21", "title": "Чешката полиция иска да разследва Бабиш за злоупотреба с европари"}
{"url": "http://www.dnevnik.bg/sviat/2017/11/21/3082392_gardiun_ispaniia_obmislia_da_dade_na_katalunia/", "text": "Мадрид обмисля възможността да даде на регионалното правителство в Каталуня повече правомощия да събира и управлява данъчните си приходи по система, подобна на тази в Страната на баските или Навара, твърдят високопоставени източници от управляващата в Мадрид Народна партия, цитирани от в. \"Гардиън\". Според тях на фона на съпротивата в партията срещу проведения на 1 октомври референдум за независимост (който отприщи най-голямата криза за испанската демокрация) Мадрид отново допуска възможността за начало на преговорите за \"нов фискален пакт\", който ще позволи по-добър контрол на Барселона върху финансите в автономната област. Фискалната несправедливост, за която говореха няколко поредни каталунски кабинета, беше един от поводите за допитването. През 2012 г. бившият премиер Артур Мас дори предложи нов пакт, който щеше да засили финансовите правомощия на Барселона, но Мадрид го обяви за неподходящ в разгара на икономическа криза и го отхвърли. \"Ако каталунците искат фискален пакт, сме готови да го обсъдим... Страната на баските и Навара сами събират данъците си. Имат собствена система, срещат се с централното правителство и решават колко да допринесат за външна политика и отбрана. С преговори на всеки пет години\", казва високопоставен източник, цитиран от \"Гардиън\". По думите му има готовност за обсъждане на идеята, имайки предвид \"солидарността\" между регионите, предвидена в испанската конституция. Идеята обаче се прокрадва не за първи път - министърът на икономиката Луис де Гиндос я изрази в интервю за \"Файненшъл таймс\" десет дни преди референдума. \"През 2012 г. бяхме в разгара на кризата и за да избегнем нуждата Испания да бъде спасявана (отхвърлихме възможността)... Но сега ситуацията се промени, имаме повече фискално пространство, възстановяваме се икономически и има нови възможности да го обсъдим. Каталуня вече има голяма степен на автономия, но можем да говорим за реформа във финансовата система и други аспекти.\" В интервю за обществената телевизия на Каталуня, TV3, той по-късно се отметна от думите си и отбеляза, че Мадрид вече трябва да има предвид \"особеностите за всеки регион\" в подобряването на финансовите отношения. Конституционна реформа за всички Промяната в новото предложение, което Мадрид може да отправи според източниците, е свързана с възможността за реформа в отношенията между Мадрид и другите федерални единици. Миналата седмица комисия, съставена от няколко партии в парламента и подкрепяна от премиера  Мариано Рахой , започна работа по идеята за потенциална реформа в основния закон и за ново споразумение между каталунците и испанското правителство. Мадрид настоява, че е искрен в желанието си да опита да реши кризата чрез реформи. Друг източник от Народната партия обаче казва, че евентуални промени в конституцията - които биха изисквали референдум в цялата страна - няма да доведат до \"фискално споразумение само с един регион.\" \"Трябва да е пълен пакет... Да говорим за фискалната отговорност на цяла Испания и можем да говорим с регионите, но трябва да имаме предвид, че те са общо 17, а солидарността е ключов елемент в конституцията.\" В испанските медии политици от Мадрид изпращат смесени послания за това дали трябва да има конституционна реформа. Сред управляващите някои отхвърлят идеята, други твърдят, че тя е възможна алтернатива. Междувременно \"Ел паис\" съобщи, че група конституционалисти са изпратили в парламента проект за промяна в основния закон (в сила от 1978 г., когато беше приет на референдум), отчасти вдъхновен от германския модел и превръщащ Сената на Испания на практика в германския Бундесрат, обединяващ представители на 17-те провинции (като последните се изпращат в него от местните правителства). В пакета предлагани реформи се изменя структурата на федералните отношения, давайки възможност автономните области да участват във вземането на решения в Испания и ЕС. \"Ще признаем всяко правителство, което зачита конституцията\" Каталуня се управлява пряко от Мадрид от края на октомври, след като парламентът в Барселона обяви независимост с декларация, впоследствие отхвърлена от  председателя  на законодателния орган и (според противниците на независимостта)  частично  от уволнения премиер Карлес Пучдемон. В решението си Рахой се възползва от чл. 155 от конституцията, който му дава извънредни правомощия в автономните области в определени случаи. \"Когато има правителство и това правителство се придържа към рамките на конституцията, ще отменим (действието на чл.) 155. Веднага щом има правителство, който и да е (в) правителството\", казва един от източниците на медията. Изборите в Каталуня, насрочени от испанските власти, ще бъдат на 21 декември и някои проучвания очертават възможна победа на партиите, подкрепящи независимостта. Последните обаче  не формираха  обща коалиция за този вот, както беше на предишния през 2015 г.", "date": "2017.11.21", "title": "\"Гардиън\": Испания обмисля да даде на Каталуня по-голяма финансова автономия"}
{"url": "http://www.dnevnik.bg/sport/2017/11/21/3082346_detailite_zad_nai-silniia_sezon_na_grigor_dimitrov/", "text": "Григор Димитров остави зад гърба си  най-силния сезон, откакто започна да се състезава при мъжете . Той започна годината под №17 в света, но след четири титли и 49 победи в 68 мача напредна до  историческото за българския тенис трето място. Димитров изравни постижението на Мануела Малеева от 1985 г., но поставя нов рекорд за най-предна позиция в края на сезона. Досега най-доброто класиране за България беше шестото място, на което са завършвали Мануела Малеева (1984 и 1988 г.), Катерина Малеева (1990 г.) и Магдалена Малеева (1995 г.). За пръв път в кариерата си Димитров приключва годината в първата десетка на света. Досега най-добро му постижение беше единадесетата позиция, на която завърши предишния си много успешен сезон - 2014 г.  За втори път след 2014 г. Димитров преминава границата от 40 победи в един сезон. Тогава той спечели 50 от 68-те си двубоя и спечели три титли. Сега обаче българският тенисист завоюва много по-ценни трофеи. 26-годишният тенисист грабна  първата си титла от сериите \"Мастърс\"  и триумфира във  финалите на АТП при дебютното си участие. Димитров неколкократно заяви, че не е променил нещо кардинално в играта си. По думите му една от големите разлики е това, че е станал по-търпелив. Едно от нещата, в които определено има много голямо подобрение, е началният удар. Този сезон той повиши значително броя асове, спечелените подавания и спасените точки за пробив. Димитров изигра 23 турнира през 2017 г. и достигна до финала на пет от тях. Най-доброто му представяне в Големия шлем беше полуфиналът на Аustralian Open. На \"Уимбълдън\" българинът стигна до четвъртия кръг, където беше спрян от Роджър Федерер, който спечели титлата по безапелационен начин. По-голямо разочарование за Димитров донесоха \"Ролан Гарос\" - загуба в третия кръг от Пабло Кареньо Буста, и US Open - загуба във втория кръг от Андрей Рубльов. В турнирите от сериите \"Мастърс\" извън трофея в Синсинати той игра четвъртфинал в Шанхай, а в останалите седем не успя да премине трети кръг. През 2017 г. Димитров изигра 13 мача срещу тенисисти от топ 10 и спечели осем победи - три в Бризбейн и пет в Лондон. Три от загубите му дойдоха срещу световния №1 Рафаел Надал, а останалите две - срещу Роджър Федерер и Доминик Тийм. Димитров записа двойно повече победи срещу играчи от топ 10 в сравнение с 2014 г. Общо в кариерата си той вече има 21 спечелени двубоя с тенисисти от първата десетка на света. Българският тенисист е един от играчите, които направиха най-голям скок в челото на ранглистата. С 14 места напредна и Федерер, който стартира сезона под №16. Александър Зверев се придвижи от №24 до №4, а Джак Сок - от №23 до №8. Финалистът от US Open Кевин Андерсън скочи с цели 53 позиции до №14. Освен като №3 в световната ранглиста Димитров приключва годината и като трети в класацията по приходи от наградни фондове. Той заработи 5.63 милиона долара през 2017 г., 2.55 милиона от които във финалите на АТП. Откакто влезе в световния тур, българинът е спечелил 13.1 милиона от турнири. ", "date": "2017.11.21", "title": "Детайлите зад най-силния сезон на Григор Димитров (инфографика)"}
{"url": "http://www.dnevnik.bg/detski_dnevnik/2017/11/21/3082432_polovinata_devetoklasnici_niamat_umeniia_za_rabota_v/", "text": "Българските ученици на 15 и 16 години имат добри нагласи, но умерени умения за работа в екип. Така са обобщени данните от задачите за решаване на проблеми в сътрудничество от  международното изследване PISA за 2015 г. , в което участват над 6 хил. български ученици от девети клас. В изследването участват около половин милион ученици от 51 държави и региони. Уменията за работа в екип са оценявани с решаване на една или две задачи, при които учениците заедно с двама виртуални партньори трябва да търсят информация по даден проблем, да разпределят ролите в екипа и да стигнат до разрешаване. Задачата се решава в чат, в който единият от виртуалните партньори играе ролята на по-скоро поддържащ работата в екип, а другият - по-скоро създаващ конфликти. При всяка ситуация или реплика на партньорите изпитваният ученик трябва да избира от четири реакции и така ситуацията се развива в различни посоки. А от избора на ученика се преценя дали той може да комбинира различни роли, да спазва уговорки за работата между партньори, да разрешава конфликти сред хората в екипа и да стигне до решение на даден проблем. Българските ученици имат резултати под средното ниво  Средният резултат на българските ученици при решаване на проблеми в сътрудничество е 444 точки и е по-нисък от средния за всички участници - 500 точки. Общо 49% от българските ученици успяват да решат най-лесните задачи, в които се изискват умения за набиране на информация и съставяне на план за действие, но не и умения за разпределяне на ролите и работа в екип. Други 49% успяват да се справят със средно трудните задачи, при които се изисква и разбиране какво е работа в екип и умение за разпределяне на роли. Само 2% от българските ученици показват високо ниво на сътрудничество, успешно преодоляват разногласията в екипа и предприемат ефективни действия за разрешаване на проблема. Най-добри при работата в екип и разрешаването на конфликти са учениците от Сингапур (561 точки среден резултат) и Япония (552). Среден резултат над 530 точки имат и юношите от Хонконг-Китай, Канада, Естония, Финландия, Макао-Китай, Нова Зеландия и Австралия. И в чужбина, и в България учениците с висок резултат на модула за разрешаване на проблеми в сътрудничество имат висок резултат и в останалите области - четене, математика и природни науки. При оценяването на тези области се разбра, че  общо 41.5% от българските деветокласници могат да четат, но се затрудняват да тълкуват прочетения текст . Момичетата имат по-добри умения за справяне с проблем  Макар че средният резултат в България (444 точки) е под средното ниво, у нас има индивидуален резултат от 570 точки от задачите. Най-ниският резултат на български ученик е 316 точки. И в световен мащаб, и в България резултатите на момичетата са по-добри от тези на момчетата. Разликата в средните резултати у нас е 32 точки, сочат данните от проучването. \"Момичетата имат по-добри умения за справяне с проблем в екип и по-голяма готовност за сътрудничество спрямо момчетата. Момичетата ценят по-високо отношенията си с роднини, връстници и приятели, отколкото момчетата. Момчетата обаче ценят по-високо екипната работа в сравнение с момичетата\", обясни Светла Петрова от Центъра за оценяване в предучилищното и училищното образование към просветното министерство. Интересен факт е, че учениците, които казват, че са били подложени на тормоз, имат средно с 18% по-ниски резултати от другите. \"Резултатите от изследването не показват какво е нивото на обучение по един предмет, тъй като работата в екип е част от цялото обучение, но зависи и от социалния опит на учениците\", каза Светла Петрова. Според нея една от мерките, които може да бъдат предприети след изследването, е в програмите по всички предмети да бъде разпределено обучение в умения за работа в екип и за разрешаване на конфликти и то да се прави от всички учители.", "date": "2017.11.21", "title": "Половината деветокласници нямат умения за работа в екип и за разрешаване на конфликти, сочи изследването PISA"}
{"url": "http://www.dnevnik.bg/biznes/2017/11/21/3082443_kak_razpredeliat_razhodite_si_bulgarskite_domakinstva/", "text": "Разходите на домакинствата по поддръжка на дома, които включват сметките за ток, вода и отопление, през последните десет години нарастват във всички страни от ЕС,  обяви по-рано Евростат.  Противно на очакванията, в България те заемат по-нисък дял от средния за ЕС. Статистическата служба показва и какъв е делът на останалите харчове на домакинствата в общите им разходи. В графиката по-долу се виждат данните за България в сравнение със средното за ЕС равнище. Важно е да се отбележи, че в разходите по поддръжка на дома се включват и наемите, сметките за отопление, ток и вода, както и налагащи се ремонти. В разходите за застраховка са включени и полиците \"Живот\".", "date": "2017.11.21", "title": "Как разпределят разходите си българските домакинства (графика)"}
{"url": "http://www.dnevnik.bg/skorost/avtomobilna_industriia/2017/11/21/3082509_iaguar_i_lend_rouvur_zapochnaha_testove_s_avtonomni/", "text": "Групата \"Ягуар Ленд Роувър\" участва в първите за Великобритания пътни тестове за автономни и свързани автомобили. Това става в рамките на проекта UK Autodrive, който е на стойност 20 млн. британски лири. Сред тестваните технологии са такива за обмяна на информация между автомобилите, както и за комуникация между превозното средство и крайпътната инфраструктура (светофарите, да речем). Изпитанията ще изследват и как бъдещите свързани и автономни автомобили ще могат да възпроизвеждат човешкото поведение и реакции по време на шофиране. От \"Ягуар Ленд Роувър\" обявиха, че разработват технологии както за напълно, така и за полуавтономни автомобили, за да предложат на клиентите си избор на ангажирано или автономно шофиране. Целта на компанията е да направи автономните автомобили надеждни в широк спектър от реални условия на шофиране на пътя и офроуд. \"UK Autodrive е най-големият от три консорциума, стартирани в подкрепа на въвеждането на автономни автомобили във Великобритания. Той има за цел да превърне страната в световен център за проучване, разработка и интеграция на автоматизирани и свързани автомобили в обществото. Вчера дойде новината, че Великобритания планира от 2021 година да разреши по пътищата на страната да се движат автономни автомобили, без водач зад волана. Целта е да се привлекат инвестиции от работещи в сектора компании.", "date": "2017.11.21", "title": "\"Ягуар\" и \"Ленд Роувър\" започнаха тестове с автономни автомобили"}
{"url": "http://www.dnevnik.bg/zelen/2017/11/21/3082510_ribari_protestirha_pred_ekoministerstvoto_sreshtu/", "text": "Протест на рибари срещу системно унищожаване на българските реки, попадащи в защитена мрежа \"Натура\", организираха от риболовно сдружение \"Балканка\" днес пред екоминистерството. Протестиращите се събраха пред сградата рано сутринта. Протестът им съвпадна с провеждана във ведомството среща на представители на Европейската комисия със заинтересовани страни на тема защитени зони \"Натура 2000\", разказа за \"Дневник\" Димитър Куманов и подчерта, че тяхната организация - като засегната страна, не са били поканени на нея предварително. По думите му на консултациите с европейските представители в МОСВ са взели участие предимно организации, които са срещу сегашните граници на мрежа \"Натура 2000\" в страната, асоциации на бизнеса и хидроенергетиката. Министър Нено Димов няколко пъти съобщи, че предвижда ново картиране на защитените зони в мрежата, а поводът за това стана казусът \"Калиакра\" и скандалите около защитените зони в \"Натура\" след протести в община Каварна и отказ на местната власт да проведе обществено обсъждане на мерки за защита на последните останали там понтосарматски степи. Жалбата срещу унищожаването на реките в България беше изпратена в ЕК преди седмица, а сега я връчихме лично,\" разказа Куманов. Вече има задействана пилотна процедура по сигнала им, но от организацията настояват ЕС да открие наказателна процедура среюу България. По думите на Куманов въпреки сигналите и предупрежденията от тяхна страна от три години насам, с разрешенията си МОСВ продължават съзнателно да разрешава унищожаване на реките. \"На фона на нестихващото желание на министъра на околната среда и водите Нено Димов да отслаби защитата на природата у нас, рибарите излязоха на протест заради три конкретни случая - унищожаването на реките Струма, Ботуня и Въча,\" обясниха протестиращите. Тези случаи, според тях, опровергават теорията на министър Димов, че опазването на природата пречи на развитието на местните общности. \"Точно обратното – от запазени реките са най-заинтересовани хората по места, а евродирективите пречат на олигарсите.\" От организацията припомнят случая с река Ботуня, ВЕЦ Луна изхвърли през септември 2016 г. утайки, които задръстват реката с тинята, а рибата умира. Местните хора остават без вода за напояване, за водопой на питомните и диви животни, без вирове за къпане,  а риболовът замира . Тогавашният министър на околната среда Ивелина Василева определи случая като най-тежката екологична катастрофа в по-ново време и обеща, под аплаузите на местните хора, че ВЕЦ Луна никога повече няма да заработи. Една година по-късно при Димов ВЕЦ-ът работи. Две години след пускането в експлоатация на ВЕЦ \"Пчелина\" язовирът бе източен, в последствие река Струма е пресушена, останала на локви докато язовирът се напълни отново. След това започва тровене на реката с дънни утайки . Доклад на учени от БАН и Националния природонаучен музей,  изпратен до МОСВ, доказва унищожението на цялата фауна километри надолу в защитена зона Земен. Днес ВЕЦ \"Пчелина\" работи въпреки ежемесечните сигнали на Балканка ( https://dams.reki.bg/0492-dam/0492-dam ), заявяват протестиращите. И трите реки са в мрежата \"Натура 2000\". \" Зоните в \"Натура\" са от пряк и жизненоважен интерес за местните хора, но някак изгодата на олигархията надделява. Това не пречи на министър Димов да продължава да провежда политика по отслабване защитата на \"Натура\", а оттам и на реките,\" посочват протестиращите.", "date": "2017.11.21", "title": "Рибари протестирха пред екоминистерството срещу унищожаването на български реки в \"Натура\""}
{"url": "http://www.dnevnik.bg/evropa/novini_ot_es/2017/11/21/3082512_nepoklatimata_angela_merkel_se_oljuliava/", "text": "Наблюдаваме ли края на канцлера Ангела Меркел, която прекара 12 от 63-те си години на власт? Тази, за която изглеждаше невъзможно да бъде поместена от върха на държавната власт в Германия, има опасност сега да си тръгне безславно. След провала на преговорите между нейния консервативен блок, либералите от Свободната демократическа партия и Зелените за съставяне на коалиционно правителство в нощта на неделя срещу понеделник има вероятност да се проведат предсрочни избори. Дали Меркел ще води в тях своето политическо семейство? Това никак не е сигурно, тъй като колебливата й победа на парламентарните избори от 24 септември, на които консерваторите отбелязаха най-слабия си резултат от 1949 г., историческият пробив на крайната десница в лицето на \"Алтернатива за Германия\" и сегашната й неспособност да състави кабинет, изглежда, са я омаломощили. Палач или \"майка Тереза\" \"Извън Германия продължават да я гледат с възхищение в момент, когато тя започва тринайсета година в канцлерството. В собствената й страна обаче възхищението отслабна\", обобщи миналата седмица влиятелният седмичник \"Шпигел\". Консервативният вестник \"Франкфуртер алгемайне цайтунг\" открива \"ерозия на властта\" при канцлера, която бе избрана за пръв път през 2005 г. Тази, която германците наричат на галено \"Мути\" (\"мамче\"), досега измина впечатляващ път, натрупвайки растящо влияние с всяка следваща криза. През последните пет години тя бе описвана ту като палач на твърде разточителните страни в Европа, ту като \"майка Тереза\" на бежанците, които са прогонени от войни и тероризъм, ту като \"лидер на свободния свят\" след избирането на Доналд Тръмп за президент на САЩ преди година. Студен душ Парадоксално е, че именно приемането на стотици хиляди мигранти през 2015 г. хем я направи историческа личност, хем положи основите на упадъка й. По онова време левицата тържествуваше, а голяма част от собствения й консервативен лагер негодуваше. След студения душ на последните парламентарни избори твърдото крило на политическото й семейство поиска от канцлера завой надясно, точно когато тя трябва да намери компромис с либералите и еколозите, за да формира управляващо мнозинство. Уравнението се оказа невъзможно за решаване, дори за опитна в преговорите жена политик като Меркел. Миграционната й политика я отслаби и в Европа. Както тя отказва общо поемане на дълговете, така и редица нейни партньори от ЕС отказват общо поемане на мигрантите й. Особено \"политическо животно\" Кой обаче щеше да заложи, че тя ще направи такава кариера през есента на 2005 г. след минималната й победа над канцлера социалдемократ Герхард Шрьодер? Тогава физичката без очевидна харизма предизвикваше само усмивки. Израсналата в Източна Германия строга пасторска дъщеря дълго време бе подценявана от западногерманските политици. С течение на времето тя съумя да се наложи като особено \"политическо животно\", чието място в историята е също толкова неясно, колкото принципите, от които се ръководи. Тя съществено се възползва от икономическите реформи, които задвижи Герхард Шрьодер, но собствените й усилия за подготвяне на бъдещето са спорни. Освен отказа от ядрена енергия, за който взе решение през 2011 г. след катастрофата във Фукушима, включително за да удовлетвори общественото мнение, миграционната криза е водещото събитие в трите й мандата и вероятно единственият случай, в който тя пое някакъв риск. Стилът й, който се отличава с краен прагматизъм, се ръководи по-скоро от моментния баланс на силите, отколкото от някаква визия. \"Подходът й напомня айкидо, бойното изкуство на слабите, при което използваш енергията на противника, за да го оставиш сам да падне\", писа това лято всекидневникът \"Ханделсблат\". Успокояващата й жестомимика изпраща послание: \"политиката е безкрайно сложна и изисква експертност и тънкост - нейните\", смята вестникът. Хлапачката В личен план известните й предпочитания са прости: опера и планински преходи с втория й съпруг Йоахим Зауер, световноизвестен учен, който избягва светлините на прожекторите. В живота й отпреди политиката не е имало кой знае какви спънки. Детството й преминава на село в ГДР, където баща й доброволно е настанил семейството си, за да помогне за евангелизирането на населението в комунистическата държава. Става доктор по квантова химия, приспособявайки се към комунистическия режим. Едва след падането на Берлинската стена навлиза в политиката, като става говорител на последното правителство на ГДР преди да се присъедини към Християндемократическия съюз. Тогавашният канцлер Хелмут Кол дава на тази, която нарича \"хлапачката\", първите й министерски длъжности. През 2000 г. обаче, възползвайки се от финансов скандал в партията, тя му отнема ХДС. Той никога не й го прощава. А пет години по-късно Ангела Меркел става първата жена канцлер на Германия./БТА", "date": "2017.11.21", "title": "\"Непоклатимата\" Ангела Меркел се олюлява"}
{"url": "http://www.dnevnik.bg/sport/2017/11/21/3082539_uchastieto_na_vezenkov_v_kvalifikaciite_na/", "text": "Участието на звездата на българския баскетбол Александър Везенков в квалификациите за световното първенство е под въпрос, обяви селекционерът Любомир Минчев. Той обясни, че все още не се знае дали \"Барселона\" ще освободи състезателя. \"Има проблем с Дий Бост и Александър Везенков. Почти сигурно Бост няма да го пуснат. За Везенков имам надежди. Разговарял съм и с треньора му, но не мога да кажа дали той ще дойде\", каза Минчев и изрази съжаление, че \"нещата не зависят от играчите\". Президентът на българската федерация Георги Глушков също се надява на положителна развръзка. \"На Копонен от \"Барселона\" му е отказано преди месец да участва. Ние подходихме по друг начин, да се надяваме на успех. Писахме писма до европейски комисари, посланици и министри, така че се опитахме да направим това, което можем\", посочи Глушков. Той уточни, че до момента федерацията не е получила отказ. По думите му е почти сигурно, че Бост няма да бъде освободен от \"Жалгирис\". Българският отбор, който  спечели предквалификационната си група ,  изтегли добър жребий за квалификациите . Съставът започва с домакинство на Финландия на 24 ноември, а три дни по-късно гостува на Исландия. На 22 февруари Любомир Минчев и неговите възпитаници посрещат Чехия, а на 25 февруари им предстои пътуване до Финландия. Последните два мача на националните са на 29 юни с Исландия у дома и на 2 юли в Чехия.", "date": "2017.11.21", "title": "Участието на Везенков в квалификациите на националния отбор по баскетбол е под въпрос"}
{"url": "http://www.dnevnik.bg/sviat/2017/11/21/3082520_ukraina_izgoni_belaruski_diplomat_zaradi_shpionski/", "text": "Украйна съобщи днес, че е изгонила беларуски дипломат заради твърденията на Беларус, че украинското министерство на отбраната е създало шпионска мрежа в Минск, предаде \"Ройтерс\", цитирана от БТА. Беларуската служба за сигурност КГБ съобщи вчера, че е арестувала украински журналист и обяви украинския дипломат Игор Скворцов за персона нон грата заради предполагаемото му участие в шпионска дейност. \"Украинското външно министерство също взе решение да обяви беларуски дипломат за персона нон грата и той вече напусна страната\", съобщи по телефона говорителят на ведомството Мариана Беца. Беца уточни, че дипломатът (чието име не се споменава) е бил първи секретар в посолството в Киев. Украинското министерство на отбраната отхвърли обвиненията на КГБ. Базираният в Минск украински журналист Павло Шаройко бе арестуван през октомври и бе обвинен от КГБ, че е агент на разузнаването под прикритие. Беларуските служби твърдят, че и Скворцов, и Шаройко досега са работили за военното разузнаване. Шаройко според властите в Минск (които цитират собствените му признания) е създал агентурна мрежа, за да събира данни в Беларус, а Скворцов наблюдавал работата му и я координирал, обяснява \"Интерфакс\". Задържан е и гражданин на Беларус, който според КГБ е събирал информация за отбранителната способност на страната и срещу него е започнато наказателно дело за държавна измяна.", "date": "2017.11.21", "title": "Украйна изгони беларуски дипломат заради шпионски скандал"}
{"url": "http://www.dnevnik.bg/evropa/novini_ot_es/2017/11/21/3082601_brjuksel_niama_diskriminaciia_v_izbora_za/", "text": "Европейската комисия не открива дискриминация към Централна и Източна Европа по повод снощното решение на Съвета на Европейския съюз две общностни агенции, разположени в Лондон, да бъдат преместени в Париж и Амстердам, предаде БТА. Решението бе взето от 27 министри на външните работи по единодушно одобрена система, посочи говорител на институцията. Еврокомисията и нейният председател Жан-Клод Юнкер многократно отбелязаха, че 14 години след разширяването на ЕС (през 2004 г. - бел. кор.) няма причини да се говори за разлики между Изтока и Запада. Работим за Европа на 27 държави, без разлики и дискриминация, добави говорителят. Той даде пример за еднаквото отношение на ЕС към всички държави от Общността със законодателните предложения за командированите работници и състава на храните. Еврокомисията работи за единство в ЕС, нашата задача бе единствено да оценим подадените предложения за домакинство на агенциите, допълни говорителят. Съветът на ЕС снощи отхвърли с гласуване предложенията на София, Букурещ, Братислава, Атина, Барселона, Бон, Брюксел, Копенхаген, Дъблин, Хелзинки, Лил, Малта, Милано, Порто, Стокхолм, Виена, Варшава и Загреб за  домакинство на Европейската агенция по лекарствата . В надпреварата за  домакинство на Европейския банков орган  България не участва. Преместването на двете агенции се налага покрай решението на Великобритания да напусне ЕС.", "date": "2017.11.21", "title": "Брюксел: Няма дискриминация в избора за преместването на агенциите на ЕС от Лондон"}
{"url": "http://www.dnevnik.bg/kultura/2017/11/21/3082531_kanadskiiat_avtor_djefri_mur_gostuva_v_sofiia_i_plovdiv/", "text": "Канадският автор Джефри Мур (\"Творците на памет\") ще гостува в София и Пловдив тази седмица, съобщават от издателство \"Жанет-45\". Поводът е излизането на романа му \"Клубът на изчезналите видове\" на български език. Мур е eдно от известните имена на съвременната канадска литература. Първият му роман Prisoner in a Red-Rose Chain спечели литературната награда на Британската общност (Commonwealth Writers Prize) през 2000 г., а втората му книга - \"Творците на памет\" от 2004 г. - още 15 отличия, включително на Асоциацията на канадските писатели.  Българското й издание  получи специалната награда \"Кръстан Дянков\" за превода на Невена Дишлиева-Кръстева. Мур живее между Ван Морин и Монреал, където преподава в университета и работи и като преводач на свободна практика. \"Клубът на изчезналите видове\" (2010) e последният му роман засега, преводът е на Милена Попова. Писателят ще го представи в София на 22 ноември 2017 от 18.30 ч. в галерия Photosynthesis, както и в Пловдив на 23 ноември от 18.30 ч. в студио 1 на Радио Пловдив.", "date": "2017.11.21", "title": "Канадският автор Джефри Мур гостува в София и Пловдив"}
{"url": "http://www.dnevnik.bg/evropa/novini_ot_es/2017/11/21/3082616_es_premahva_neopravdanoto_onlain_blokirane_na/", "text": "Европейският парламент, Съветът на ЕС и Европейската комисия постигнаха политическо споразумение за премахването на неоправданото блокиране на географски принцип за потребителите в интернет, което е важна част от изграждането на цифров единен пазар за Европа, съобщи българското представителство в Еврокомисията, цитирано от БТА. \"Премахването на неоправданото блокиране на географски принцип е огромна стъпка напред за потребителите и за изграждането на истински цифров единен пазар, работещ за всички\", каза еврокомисарят по въпросите на цифровата икономика и цифровото общество Мария Габриел. \"След премахването на таксите за роуминг и преносимостта на съдържанието сега гражданите на ЕС ще могат да купуват онлайн новите си мебели, да резервират хотел или да използват кредитната си карта зад граница сякаш са у дома\", допълни Габриел. Географското блокиране е дискриминационна практика, използвана с търговска цел, при която онлайн продавачите отказват на потребителите достъп до даден уебсайт въз основа на тяхното местоположение или ги препращат към местен магазин с различаващи се цени. Такова блокиране означава, че например клиентите, които наемат автомобил в определена държава членка, могат да заплатят повече за една и съща услуга по наемане на автомобил в една и съща дестинация. Цифровият единен пазар е един от основните приоритети на Комисията \"Юнкер\". Напълно функциониращият цифров единен пазар би могъл да допринесе с 415 млрд. евро годишно към икономиката и да създаде стотици хиляди нови работни места, посочва еврокомисията. Новите правила трябва да бъдат одобрени от Съвета и Европейския парламент и ще влязат в сила девет месеца след обнародването им в Официалния вестник на ЕС, за да имат дребните търговци преходен период за адаптация.", "date": "2017.11.21", "title": "ЕС премахва неоправданото онлайн блокиране на географски принцип"}
{"url": "http://www.dnevnik.bg/photos/2017/11/21/3082631_snimka_na_denia_rabotnici_otkriha_ogromna_svastika_pod/", "text": "Огромна свастика на повече от 70 години беше открита от строителни работници в германския град Хамбург. Пречупеният кръст, символ на управлението на Адолф Хитлер, е с размери 4 на 4 метра и се е намирал на близо половин метър под земята. Той е бил намерен по време на ремонтни дейности на малък стадион в града, като там трябва да се изградят пет нови съблекални за местни спортисти.", "date": "2017.11.21", "title": "Снимка на деня: Работници откриха огромна свастика под стадион в Германия"}
{"url": "http://www.dnevnik.bg/sviat/2017/11/21/3082610_maskirani_vuorujeni_muje_i_tankove_otcepiha_centura_na/", "text": "Въоръжени мъже без опознавателни знаци, с танкове и друга бронирана техника са завзели центъра на Луганск, съобщиха телевизията на самопровъзгласилата се \"Луганска народна република\", РБК и украинската държавна агенция УНИАН. Неидентифицираните мъже не предявяват никакви формални искания, но блокират достъпа до правителствени сгради и в частност до седалището на ръководителя на \"републиката\" и нейното вътрешно министерство, пътищата около което са затворени за автобуси и леки автомобили, пише агенция \"Интерфакс\". Според \"Новая газета\" сред въоръжението има огнестрелни оръжия и миномети. Източник на РБК, запознат със ситуацията, определи случващото се в центъра на града като \"планирани антитерористични учения\". Това е обаче и отговорът, който дават някои от маскираните, попитани от телевизията на ЛНР. Телевизията на ЛНР цитира лидера на \"републиката\" Игор Плотницки, който призовава въоръжените да освободят града, но те отхвърлят заповедта му и настояват, че са получили от вътрешното министерство заповед да се разположат в центъра на Луганск. \"Работим заедно със сътрудници на \"Беркут\", е казал един от въоръжените, без да навлиза в подробности. Според РБК някои от опознавателните знаци, които все пак се виждат на униформите в Луганск, са именно на \"Беркут\", поделение към украинското вътрешно министерство, разпуснато през 2014 г. Ден по-рано Плотницки уволни вътрешния министър на ЛНР Игор Корнет \"във връзка с наказателно дело\" срещу него, а според \"Новая газета\" той отказва да се съобрази. Според \"Интерфакс\" случващото се в Луганск също е свързано с оставката - във вторник сутринта сътрудници на министерството, досега ръководено от Корнет, са се обърнали към Плотницки, за да изразят недоволство от уволнението. Украинската държавна агенция УНИАН твърди, че преди да бъде уволнен, Корнет дал на подчинените си оказания да не напускат работните си места, докато не получат специални нареждания за това. Според източници на агенцията уволненият министър наредил да се организират смени, които да блокират достъпа до обекти на министерството, в резултат на което в обкръжението на Плотницки разглеждат действията на Корнет като подготовка за \"насилствен преврат и завземане на властта\". Според министъра на правосъдието в Луганск Сергей Козяков централните власти на \"републиката\" в момент разглеждат заповедите на Корнет и изпълнението им като незаконни. Руската агенция ТАСС, която в първите часове не беше съобщила за случващото се, по-рано през деня цитира изявление на Корнет, според което редица официални представители на ЛНР са били арестувани за \"връзки с украинските спецслужби\". Сред тях според съобщението са и директорът на радиото и телевизията на ЛНР, Анастасия Шуркаева, ръководителят на администрацията на Плотницки Ирина Тейцман и шефът на луганското \"разузнаване\" Евгения Селиверстова. Корнет обвързва оставката си с въпросната акция и обяви, че с негова помощ е предотвратена \"диверсия\", организирана от Украйна. Самият Плотницки  обяви на сайта си , че арестите на тримата са неоснователни и че следствието, което се води срещу тях, е \"по друго дело\".", "date": "2017.11.21", "title": "Маскирани въоръжени мъже и танкове отцепиха центъра на Луганск"}
{"url": "http://www.dnevnik.bg/sport/2017/11/21/3082604_kapitalut_na_serdika_sportni_imoti_e_732_mln_leva/", "text": "Държавното дружество \"Сердика спортни имоти\" ЕАД вече е вписано в Търговския регистър и се очаква началото на конкурса за базите, ползвани във времето от фалиралия ЦСКА. От спортното министерство, което е едноличен собственик на капитала, заявиха за \"Дневник\", че конкурсът ще бъде обявен \"всеки момент\". Капиталът на дружеството е 73 217 089 лева. Той е формиран чрез апортиране на няколко имота – спортен комплекс \"Българска армия\", спортно-тренировъчната база в Панчарево, спортния комплекс \"Червено знаме\", както и част от спортния комплекс \"Къро\". В съвета на директорите на \"Сердика спортни имоти\" са Мариана Петрова, Людмил Лазаров и Александра Левянска. Техният мандат е до 20 септември 2020 г. Преди дни спортният министър  Красен Кралев обяви, че се очаква вписването на държавното дружество , за да се пристъпи към процедурата за конкурса. Той неколкократно посочи, че документацията е подготвена. Интерес към конкурса за \"Българска армия\" и базата в Панчарево неколкократно изразиха от \"ЦСКА - София\", състезаващ се в Първа лига, и третодивизионният \"ЦСКА 1948\". При откриването на зала \"Фестивална\"  министър-председателят Бойко Борисов също коментира темата . \"Базата на ЦСКА си е на ЦСКА и за нищо друго не може да се ползва. Отборът им върви повече от добре\", каза Борисов. Думите му оставиха усещане, че говори за ръководения от Гриша Ганчев \"ЦСКА - София\". Кралев уточни, че базите ще се дадат за ползване под наем за 10 години, като този, който ги ползва, ще трябва да инвестира в тях. При влизането в сила на новия закон за спорта срокът може да бъде увеличен на 30 години, посочи министърът. В момента базите се ползват от \"ЦСКА - София\" с договор за наем за общо малко над 80 хил. лева месечно. Спортното министерство  е признало на клуба инвестиция от 1.150 млн. лева . Волейболният ЦСКА  е проявил интерес към дългосрочно ползване на зала \"Васил Симов\" , която е част от комплекс \"Червено знаме\" и също е апортирана в новото държавно дружество.", "date": "2017.11.21", "title": "Капиталът на \"Сердика спортни имоти\" е 73.2 млн. лева, очаква се конкурсът за базите на ЦСКА"}
{"url": "http://www.dnevnik.bg/skorost/avtomobilna_industriia/2017/11/21/3082648_prodajbite_na_elektromobili_v_sveta_skochiha_sus_63/", "text": "Продажбите на електрически автомобили през третото тримесечие на годината са скочили със 63% в сравнение със същия период на миналата година, като основна причина за това е търсенето в Китай, съобщи агенция \"Блумбърг\". Според \"Блумбърг ню енерджи файнанс\" през юли, август и септември са купени 287 хиляди коли на ток, което е с 23 на сто по-силен резултат от предходното тримесечие. Повече от половината от тези модели са купени в Китай. Обяснението се крие в това, че държавата работи сериозно за налагането на колите на ток заради огромното замърсяване на въздуха. С всички стимули в момента електромобилите струват с 40% по-евтино от същата по размер кола, но с двигател с вътрешно горене. Вторият по големина пазар за колите на ток е европейският, на който са продадени 24% от всички електромобили, след което се нарежда САЩ. Прогнозите на \"Блумбърг ню енерджи файнанс\" са, че през тази година за първи път по света ще бъдат продадени над 1 млн. електромобила.", "date": "2017.11.21", "title": "Продажбите на електромобили в света скочиха със 63%"}
{"url": "http://www.dnevnik.bg/photos/2017/11/21/3082504_fotogaleriia_na_selo_v_belarus/", "text": "Само на няколко часа път с кола от беларуската столица Минск в село Крапково много хора все още живеят с древните народни традиции и селскостопанските дейности според сезона, показказва фоторепортаж на \"Ройтерс\".", "date": "2017.11.21", "title": "Фотогалерия: На село в Беларус"}
{"url": "http://www.dnevnik.bg/sviat/2017/11/21/3082627_ruskiiat_zavod_maiak_otnovo_otreche_da_e_iztochnik_na/", "text": "Производствено обединение \"Маяк\" - голямо предприятие за преработка на отработено ядрено гориво и част от руския държавен холдинг \"Росатом\", отново отрече да е източникът на увеличеното съдържание на рутений 106 в атмосферата, регистрирано в края на септември и началото на октомври в страната и много държави от Европа. Позицията на \"Маяк\"  бе разпространена на български от PR агенция \"Икона комюникейшънс\" (пълния текст публикуваме по-долу), малко след като руското поделение на \"Грийнпийс\" настоя за повече информация какво е ставало в тези дни в района на предприятието. Според природозащитниците е имало \"екстремално високо\" замърсяване с радиоактивен рутений 106 на селища до комбината. В отговор руската метеослужба \"Росгидромет\", която потвърди във вторник, че Русия е източникът на този радионуклид, напомни, че регистрираните нива са в пъти по-ниски от допустимия праг за безопасност, и обвини еколозите, че само опитват да си повишат авторитета пред обществеността \"в период, в който се формират бюджетите им за следващата година\". Още през октомври руски медии и социални мрежи се изпълниха с догадки и спекулации, много от които сочеха към района на Челябинск и в частност към предприятието \"Маяк\", занимаващо се и с преработка на отработено ядрено гориво. Това е комбинат в закрития град Озьорск, известен до 1990 г. като Челябинск-40, а след това като Челябинск-65. Изданието \"Новые известия\" цитира министъра на обществената сигурност на Челябинска област Евгений Савченко, който казва, че \"не потвърждаваме информацията за някакъв скок или изхвърляне на радиация (...) и ако някой след това поиска информация за предоставяне на данни за работата на нашите предприятия в закрита административна зона, вече може да става дума за промишлен шпионаж\". \"Росгидромет\" обяснява още, че данните за превишаване стотици пъти на отчетените нива за рутений 106 спрямо предишни проби се дължи на това, че просто в тях този радионуклид изобщо не е присъствал. Отчетеното в Полша и Италия е било съпоставимо с данните от Русия, а концентрацията в Румъния е била 1.5-2 пъти по-висока от тази на руска територия. Производствено обединение \"Маяк\" не е източникът на увеличеното съдържание на рутений 106 в атмосферата Съобщените от \"Росгидромет\" данни за замърсяване с изотопа на рутений 106 позволяват да се направи изводът, че дозата, която би могла да бъде получена от човека, е 20 000 пъти по-малка от допустимата годишна доза и не представлява никаква опасност за здравето и живота на хората. Първите данни за повишени стойности на обемната активност на Ru-106 в атмосферата са регистрирани едновременно в страни от Западна Европа, Татарстан, Волгоград и в Южен Урал с едни и същи нива (10-20 mBq / m3). Изключително високи концентрации на Ru-106 в атмосферата са регистрирани в Словакия (29-30.09.2017 г.) и в Румъния (30.09.2017 г.), които са на около 3000 км разстояние от ФГУП \"ПО \"Маяк\". Замърсяването на атмосферата с изотопа рутений 106, посочено в съобщението на \"Росгидромет\", не е свързано с дейността на ФГУП \"ПО \"Маяк\". Рутений 106 може да попадне в атмосферата в следните случаи: 1. Нарушаване на херметичността на обвивката на твела в ядрения реактор или при радиохимична преработка на ядрено гориво. Този вариант в случая не е възможен, защото при това в атмосферата неизбежно трябва да постъпят десетки други остатъчни радионуклиди, които биха били зафиксирани от службите за радиационен контрол. 2. При изработване на нови, използване на съществуващите или утилизиране на отработили своя срок източници на йонизиращо лъчение на основата на рутений 106. Типичният източник на рутений 106 има активност около 1-10 Ci. При пълно разрушаване на такъв източник измерените концентрации на рутений 106 в атмосферата биха могли да бъдат регистрирани на разстояние от 500 км, а непосредствено на мястото на разхерметизирането на източника би се наблюдавал повишен радиационен фон и силно радиоактивно замърсяване на атмосферата. Във ФГУП \"ПО \"Маяк\" през 2017 г. източници от рутений 106 не са се произвеждали, увеличаване на попадането на радионуклиди в атмосферата от страна на предприятието не е регистрирано. Радиационният фон е в норма. Допълнително съобщаваме, че дейностите по отделяне на Ru-106 от отработено ядрено гориво (и изработването на неговата основа на източници от йонизиращо лъчение) в нашето предприятие не се извършва от много години. Така ФГУП \"ПО \"Маяк\" не е източник на повишеното съдържание на рутений 106 в атмосферата.", "date": "2017.11.21", "title": "Руският завод \"Маяк\" отново отрече да е източник на радиоактивния рутений 106"}
{"url": "http://www.dnevnik.bg/bulgaria/2017/11/21/3082661_radev_viarva_che_doverieto_v_bulgarskite_institucii/", "text": "Президентът Румен Радев се срещна с председателя на Европейския парламент (ЕП) Антонио Таяни, който е на работно посещение в България заедно с представители на политическите групи в ЕП. По време на разговора им държавният глава го е уверил, че българските институции в лицето на парламента, правителството и президента са обединили усилията си за успешно провеждане на председателството на Съвета на Европейския съюз, съобщиха от прессекретариата на Радев. \"България няма да преследва свои тесни национални интереси, а ще бъде партньор и посредник при разрешаването на наболелите предизвикателства пред общността\", заяви Радев след срещата си с Таяни. Според него председателство е и шанс за страната да увеличи доверието в работата на българските институции в дългосрочен план. Темата за Западните Балкани беше основна по време на срещата на Радев с Таяни. Тя беше приоритетна и при визитата на председателя на европарламента  по-рано през деня при премиера Бойко Борисов.  Като първостепенна задача на Европейския съюз на Балканите държавният глава открои подобряването на свързаността. По думите му трябва да се работи за подобряването на комуникациите по оста Изток – Запад, като се изградят транспортни, енергийни, икономически и дигитални коридори. По време на срещата беше потвърдена готовността на България да се присъедини към шенгенското пространство. Президентът отново подчерта, че страната не приема добавянето на нови неписани и политически критерии, след като е покрила всички изискванията още през 2011 г.", "date": "2017.11.21", "title": "Радев вярва, че доверието в българските институции ще се увеличи след председателството на ЕС"}
{"url": "http://www.dnevnik.bg/sport/2017/11/21/3082415_tumnata_strana_na_sumoto_zastrashen_li_tradicionniiat/", "text": "Честта и достойнството са сред основните морални норми в сумото. В Япония сумистите са звезди и са пример за подражание, като етикетът повелява те да имат джентълменско поведение - както в спорта, така и извън него. Напоследък обаче тези принципи са потъпквани заради зачестилите случаи с насилие и агресия сред състезателите. Това накърнява името и образа на сумото и отблъсква зрителите. Японският традиционен спорт се надява, че може да си върне старата слава с поредица реформи. Подобни промени обаче са били обещавани и преди, но не са довели до желания резултат. Последният инцидент, който разбуни духовете, беше свързан с  деветкратния  носител на Купата на императора Харумафуджи . Носителят на най-високото званието в сумото \"йокозуна\" беше обвинен, че е хвърлил бирена бутилка срещу сънародника си Таканоива. Инцидентът е бил в края на октомври по време на регионалното турне на монголските сумисти от школата \"Тотори\". Според информациите Харумафуджи бил видимо пиян и е ударил Таканоива, защото \"не харесвал отношението му\". Потърпевшият състезател бил диагностициран с мозъчно сътресение и фрактура на черепа, като се е лекувал в болница. Впоследствие Харумафуджи се извини, но мнозина фенове на сумото го упрекнаха за действията му. \"Като фен на сумото съм тъжен и също уплашен. Изглежда, че толкова много неща се пазят в тайна\", заяви собственикът на бар в Токио Казунари Магучи, цитиран от \"Ройтерс\". \"Разбира се, насилието не е толкова широко разпространено, колкото преди. Реформите дадоха само насоки и твърде малко практически усилия за промяна на културата в спорта\", каза пред \"Ройтерс\" коментаторът Джон Гънинг. През 2007 г. 17-годишният сумист Такаши Сайто беше пребит до смърт в школата \"Токицуказе\". Случаят излезе наяве три години по-късно, като главният треньор Юничи Ямамото получи петгодишна присъда за нареждане към други състезатели да накажат тийнейджъра за \"непристойното му поведение\". Първоначално обявената причина за смъртта на Сайто е била сърдечен удар, но аутопсията е показала следи от насилие. 17-годишния сумист е бил бит с бирени бутилки и метални бухалки. Същата година \"йокозуна\" Асашорю беше принуден да напусне спорта след разследване за пиянска свада в Токио. \"Разгневен съм от факта, че нищо не е променило в света на сумото. Какво означаваше смъртта на Такаши\", каза бащата на Сайто. Проблемите с насилието в сумото са налице и това влияе на почитателите. Хората вече гледат с едно наум на своите идоли, които могат да направят грешна стъпка по всяко време. Въпреки това някои сумисти са уверени, че условията и отношението на по-старите към по-неопитните се подобряват. \"Когато влязох в този свят, напрежението беше ежедневие, но времената се промениха. Сега трябва да полагаме специални грижи към новодошлите, без да се караме. Дори треньорите ни казват да бъдем по-внимателни и да не влизаме в конфликт с младите, тъй като са по-склонни да се откажат и да напуснат спорта\", заяви анонимен сумист пред \"Ройтерс\".", "date": "2017.11.21", "title": "Тъмната страна на сумото: застрашен ли традиционният японски спорт от насилието"}
{"url": "http://www.dnevnik.bg/bulgaria/2017/11/21/3079174_sini_jiletki_na_doverieto/", "text": "Има ли такива, които не са идвали и трябва да бъдат регистрирани\", казва мъжки приветлив глас през прозореца. Възрастен мъж с бяла коса е застанал близо до голямата желязна порта на лагера в Харманли и гледа към кафявия микробус. Познава бързо всички, които са в него, и входът вече е свободен. В автомобила е един от мобилните екипи на Международната организация по миграция. Те са в Харманли всеки понеделник и остават в района поне три дни. Ники - Николай Колев (социален работник), и Надя - Надя Кашлакева (психолог), са в екипа, който пристига в лагера на 13 ноември. С влизането си слагат сини жилетки с логото на организацията и се насочват към техния \"офис\" в центъра – фургон в близост до административната сграда. Във фургона е Деси - Десислава Танева, която ги посреща. Тя работи на място като юрист. Работата започва веднага – среща на социален работник с непридружен непълнолетен. Ники разказва, че мобилните екипи планират цялата седмица още от петък предишната седмица. Освен в Харманли те отиват до Пъстрогор и старозагорското село Баня. Някои случаи се проследяват във времето. \"Някой път може по 20 души на ден\", отговаря Деси на въпроса за натовареността им. Спадът в притока на мигранти се отразява и на тяхната работа. \"Сега вече са по-малко, но ние проследяваме и случаите, които по-рано сме поели. Така че винаги има работа, а и нови чужденци приема центърът и минава време за консултация с администрацията\", допълва Деси. \"Понякога има страшно много, през изминалата година сме върнали доброволно в родината им над 1000 души, но по някой път няма - като в момента\", разказа тя. Допълва обаче, че тяхната работа никога не може да се предвиди - \"ако тази вечер хванат 500 чужденци например и ги разпределят в центъра в Харманли\". В лагера в Харманли от МОМ идват и трите екипа, които се редуват през седмица. Всяка седмица другите два екипа, които остават в София, работят по \"случаите\" в столичните центрове. Нямат проблеми с администрацията, добре са приети и от хората в центъра. Докато едните са из страната, другите обикалят центровете в София. Междуправителствената организация подпомага доброволното връщане на мигрантите в страните. Съдейства за системно и хуманно управление на миграцията, както и за насърчаване на международното сътрудничество за проблемите им, включително с намирането на практически решения. Осигурява хуманитарна помощ на мигранти в нужда, включително бежанци и вътрешно разселени лица. По пътя на доверието Преди МОМ да има свой \"офис\" в центъра в Харманли, представителите на екипите са обикаляли от фургон във фургон и от стая в стая да питат имат ли търсещите закрила нужда от помощ - здравна, психологична или правна. Били са нови и е нямало доверителната връзка с чужденците. Днес обаче вече ги познават - само по сините жилетки, и сами ги търсят. Настанените в центъра вече знаят къде са хората от МОМ и какъв е графикът им. \"90% от моята работа са здравните проблеми. Има доста болни хора, наблюдаваме и хронично болните\", разказва Ники. \"На мен ми споделят всичко. Идват от малки деца с настинки и висока температура до случай, при който трябваше да се смени имплант на крака на мъж. Трябваше да му купим протеза, защото беше счупил своята. Работим с психично болни, имаме няколко деца аутисти\", сподели той. Николай е енергичен, което се отразява на това, че говори бързо. Казва, че в центъра има педиатър и личен лекар, което много улеснява и тяхната работа. \"В София не е така\", уточнява Ники. В центровете в столицата има медицински лица, но те не са лични лекари и представителите на МОМ трябва да търси извън лагера лекари. \"Тук (в Харманли - бел. ред.) ги преглежда, дава съответното направление за специалист и отиваме - най-често в болницата в Хасково, не че подценяваме болницата в Харманли\", бърза да уточни Ники. \"Общо взето, нашата работа е интересна, не само нашата - а и на администрация в центъра. Това е предизвикателство, България е доста нова в тази ситуация. Ние нямаме традицията на бежанците и мигрантите за разлика от западноевропейските държави, които в продължение на много години са създали добри условия и практика за менажиране на толкова много хора. Тука е много по-трудно, но и представителите на неправителствения сектор и администрацията се мъчат да вървят нещата, има успехи\", обобщава Деси. Опитът ѝ досега е показал, че \"нищо не е така, както изглежда. Нито чужденците са толкова лоши, колкото пишат вестниците, нито администрацията е толкова лоша, колкото казват, нито НПО-тата сме толкова добри\", обяснява Деси и допълва: \"Всички сме хора, независимо от коя страна стоим.\" Надя със съжаление споделя, че в центъра има доста депресирани хора, такива, които не могат да спят вечер. По думите ѝ разговорите помагат. \"Това е дълъг процес, лошото е, че всяка седмица се въртим и идват различни хора и при вече изградена доверителна връзка с някого трябва да го чакаш да дойде след две седмици. Някои нямат проблем да работят с всички психолози\", обяснява тя. Разказва, че е намерила подход, който се харесва на чужденците. Тя им разказва, че и българите са бягали от страната си през комунизма и са търсили закрила в другите държави, и са живеели в сходни лагери. Страната не винаги е била в Европейския съюз. \"Това им харесва. Виждат, че ги разбираме\", обяснява Надя. Допълва, че самият град Харманли е създаден от български бежанци от Беломорска Тракия. Надя разказва, че е говорила с 14-годишно афганистанче, което било тъжно и искала да го разведри. Питала го какво му се прави, иска ли да отиде на концерт. Тогава преводачът я прекъснал, за да ѝ каже, че то не знае какво е концерт. \"То няма никаква идея, а аз защо реших, че ще му интересно - защото мисля по различен начин, трябва по средата да се срещнем\", споделя Надя. Белезите Именно заради нуждата от преводачи е малко по-трудно в началото на всяка терапевтична връзка, споделя Надя. \"В началото винаги е важно да се спечели доверието, а тези разговори минават и през преводач и понякога отнема повече време.\" Търсещите закрила трябва да видят, че няма деление на \"те\" и \"ние\", а сме сходни човешки съдби\", разказва още психологът. С извинение, че прекъсва, се намесва Деси, която казва, че към тези фактори това трябва да се включи страхът от новото. \"...И се натрупва\", продължава Надя. \"Всичко тук им е ново - правила, граница, проверки. Все неща, които много от тях не са очаквали. И изведнъж ние почваме да им обясняваме, че страните са така уредени, че ти трябва документ да минеш границата. Че се правят проверки, че трябва документ за самоличност.\" От всичко това те започват да имат видими симптоми като безпокойство, стрес. Но имат и невидима - изпотяване, паника, безсъние. След задълбочени заради това срещи с тях се стига до неща, които са свързани със семейството, с миналото, деца, които са разделени\", обяснява тя. \"Някои са избягали по любовни причини, а това са много сериозни престъпления при тях, там дори семейството ще те убие, ако ти направиш нещо против волята му\", включи се Деси. \"Всичко е много индивидуално, защото различните националности тълкуват нещата по различен начин - за документи, празници, дати на раждане. Имаме човек, който говори осем езика, но казва, че не знае кога е роден. Стресът затова се определя и от това къде и как са живели, преди да дойдат тук\", допълва Деси. Надя разказва как някои имат само един документ, който се казва таскера. Това е документ за самоличност, където не се записва къде си роден, а с него отиваш на определена възраст при някой, който е като кмет на селото със свои роднини, и кметът казва, че на тази дата човекът видимо изглежда на еди-колко си години. И базирано на тази субективна таскера се издават документи тук. Здравословните проблеми също влияят на психиката, споделя Надя. \"Има случаи, при които по-големите деца помагат на по-малките. Често терапията тръгва от индивидуална и става семейна, защото всеки е въвлечен. А всички тези психологични проблеми се отразяват винаги на зъбите им. В центъра все още за жалост няма зъболекар. Надя не крие гордостта си, когато споделя, че има хора, които след определен брой виждания сами развиват уменията за справяне и престават да идват. \"Има и такива, които са на лекарства и се чувстват по-добре, и идват по-рядко. Добре е, че сега знаят на какъв график сме и знаят кога могат да ни намерят. Преди всеки идва и иска всичко да му се реши веднага\", казва тя. \"Имаше няколко афганистанчета между 12 и 14 години. Те толкова харесаха колелото на една жена, че само около него се въртяха. Никога не знаем кога ние можем да сме в тяхното положение, затова винаги трябва да има малко човещинка\", казва за финал Деси. Времето в лагера изтича бързо (ДАБ предостави на \"Дневник\" само два часа - бел. ред.), а историите на хората със сините жилетки са прекалено много за това време. Малко след 14 часа в лагера ще бъдат раздавани детски обувки. Деси ще бъде тук и следващия понеделник, когато ще посрещне другия мобилен екип.", "date": "2017.11.21", "title": "Сини жилетки на доверието"}
{"url": "http://www.dnevnik.bg/detski_dnevnik/2017/11/21/3082721_testut_po_koito_sa_oceniavani_devetoklasnicite_za/", "text": "Тук можете да разгледате теста , по който са оценени уменията на българските ученици на 15 и 16 години за  решаване на проблеми в сътрудничество , който е част от  международното изследване PISA 2015 . За първи път изследването е било с изцяло нов формат, като хартиените тестови книжки за учениците са били заменени с компютърно базиран тест, съобщиха от министерството на образованието.  В модула са участвали над 6000 български деветокласници през 2015 г., като България е на 45-о място от 72 страни.", "date": "2017.11.21", "title": "Тестът, по който са оценявани деветокласниците за умения за работа в екип"}
{"url": "http://www.dnevnik.bg/sport/2017/11/21/3082607_finansova_kompaniia_e_predlojila_300_mln_paunda_za/", "text": "Собственикът на \"Нюкъсъл\" Майк Ашли е получил предложение на стойност около 300 милиона паунда за клуба, съобщава Би Би Си. Според информацията зад офертата стои финансовата компания PCP Capital Partners. По-рано през септември Ашли обяви, че иска да продаде \"Някасъл\". Собственикът на компанията за спортни стоки \"Спортс дайрект\" смъкнал желаната цена до 380 милиона паунда. Действието на англичанина беше продиктувано от факта, че иска да се раздели с клуба до края на годината. Ашли купи \"Някасъл\" за 134.4 милиона паунда през 2007 г. Клубът отчете печалба от 900 хил. паунда и оборот от 126 милиона през сезон 2015-2016, преди отборът да изпадне в Чемпиъншип.  За десетгодишния престой на Ашли \"Нюкасъл\" изпадна два пъти във второто ниво на английския футбол, но успя да се върне още на следващата година във Висшата лига. Най-високото класиране на отбора в това време е петото място през сезон 2011-2012. \"Свраките\" достигнаха два пъти до четвъртфинал за Купата на лигата (2014-2015 и 2016-2017).", "date": "2017.11.21", "title": "Финансова компания е предложила 300 млн. паунда за \"Нюкасъл\""}
{"url": "http://www.dnevnik.bg/sviat/2017/11/21/3082711_turskata_policiia_zadurja_bulgari_po_podozrenie_za/", "text": "Турските власти са задържали в Одрин трима българи по подозрение във връзки с организацията на проповедника Фетхуллах Гюлен при опит да преминат нелегално в България, съобщи БТА, като цитира турски медии. Министерството на външните работи на България, че те са задържани в затвор в Одрин и са обвинени в трафик на мигранти и подпомагане на престъпна организация. Според агенцията с тях са се придвижвали петима турски граждани, които според властите правоохранителните органи са свързани с движението, смятано от Анкара за терористична групировка и сочено за движеща сила зад неуспешния опит за преврат миналата година.", "date": "2017.11.21", "title": "Турската полиция задържа българи по подозрение за трафик на \"гюленисти\""}
{"url": "http://www.dnevnik.bg/zelen/2017/11/21/3082707_tri_chetvurti_ot_grajdanite_podkrepiat_dobrovolniia/", "text": "Широка гражданска подкрепа среща идеята за доброволен стандарт, който гарантира, че в продуктите няма наличие на ГМО.  75% от участниците в национално допитване искат въвеждането на подобно етикетиране \"без ГМО\" на българските продукти, сочат данните от проучването за нагласите на гражданите към етикетирането на генномодифицирани продукти, извършено от \"Маркет линкс\" и поръчано от сдружение \"За Земята\". Процентът на българите, които желаят стандартът да гарантира, че и животинските продукти са произведени без употреба на ГМО във фуражите, е почти 80%. Изследването се публикува в момент, когато законопроект за храните влиза за окончателно гласуване в Народното събрание и в него се предвижда създаването на правила за етикетиране на продукти \"Без ГМО\".  Първоначалният вариант на законопроекта указва, че този стандарт се урежда с наредба на Министерството на земеделието и храните. Впоследствие той се изменя и не включва създаването на национален стандарт за продукти \"Без ГМО\", който да обхваща цялата верига от фермер до потребител. Вместо това се предвиждат добри производствени практики, които да се разработят от браншови организации и съюзи и да се одобрят от министъра на земеделието.  След становище на коалиция \"България – зона, свободна от ГМО\" законопроектът отново е изменен и приет на първо четене, но без да се спази основното искане на организациите – регулирането на доброволния за бизнеса стандарт \"Без ГМО\" да бъде с наредба, изготвена с широко обществено участие, обясняват от \"За Земята\".  Според организациите е избран неработещ модел, който поставя под риск добрата инициатива. Предлаганата в законопроекта регулация за продукти \"Без ГМО\" е неясна и в нея не се посочва изрично създаването на национален стандарт, смятат те и искат стандартът да бъде уреден с нормативен акт - наредба, при участието на всички заинтересовани страни: браншови, природозащитни организации, организации за защита на потребителите. ", "date": "2017.11.21", "title": "Три четвърти от гражданите подкрепят доброволния етикет \"Без ГМО\""}
{"url": "http://www.dnevnik.bg/bulgaria/2017/11/21/3082688_zvezdata_na_mareshki_izgria_po_vremeto_na_simeon/", "text": "Звездата на зам.-председателя на парламента и депутат от \"Воля\" Веселин Марешки изгряла по времето на финансовия министър Симеон Дянков. Това заяви председателят на Българската петролна и газова асоциация (БПГА) Валентин Златев, след като бе разпитан в прокуратурата.  \"Звездата на Марешки изгрява много странно през 2012-2013 г. при финансовия министър Симеон Дянков. Не твърдя нищо по този повод, оттогава досега обаче няма нито една приключила финансова или митническа проверка\", коментира пред журналисти Златев след \"бързия\" му разпит в прокуратурата. Повод за разпита му стана жалба на Марешки заради изказване на Златев от 28 септември пред парламентарната комисия комисия за наблюдение на приходните агенции и за борба със сивата икономика и контрабандата. Пред депутатите Златев казва, че над Марешки има разпънат политически чадър. Той заяви, че никога не се е отказвал от думите си и чадър над Марешки продължавало да има. Дори вметна, че депутатът от \"Воля\" го е цитирал непълно в жалбата си. \"Винаги съм казвал, че Марешки не е проблем на Валентин Златев, нито на \"Лукойл\", нито на петролната и газова асоциация. Той е проблем на българската държава и общество\", коментира Златев. Той обясни и \"личното си оценъчно съждение\" – \"горивата са една от най-скъпо облаганите с данъци стоки - почти 100%. Това е начинът, по който правителствата си събират данъците. В България условно казано, ако себестойността на горивото е 1 лв., от нефта през производството до бензиностанциите един лев отгоре са данъците. Ако някой спести този 1 лв., той много лесно може да подхвърли едни жълти стотинки на народа - 10/15 и едни други 70 ст. да останат, които или да раздели, или да стане депутат например. Това поражда нелоялна конкуренция\", обясни Златев. По думите му така се нарушава учредителният договор на ЕС и се ощетява държавния бюджет. Това били заплатите на прокурорите, полицаите и учителите, както и пенсиите \"за нашите възрастните бащи и майки\", аргументира се той. Той не е предоставил документи в защита на думите си, защото прокуратурата не му е искала такива. \"Аз съм казал нещо и не отстъпвам от думите си\", обясни той. \"Държавата е тази, която да посочи събира ли си данъците, или на някои позволява непонятни отстъпки\". Допълни, че утре фирми от петролната асоциацията ще внесат жалба до Комисията за защита на конкуренцията (КЗК), защото според тяхна информация двете фирми на Марешки са на голяма загуба с по 1.8 млн. лв. и 13.3 млн. лв. По думите на Златев това е публично известно и е класически дъмпинг. Според него големият въпрос бил дали Марешки е платил всичките си данъци. \"Органите трябва да си свършат работата\", призова Златев. Иначе за разпита си заяви, че не вижда какво може да излезе от прокурорската проверка срещу него. Разследващите не са му казали по какъв член тече проверка, а той им е казал, че застава зад думите си. Според собственика на \"Лукойл\" над Марешки продължавало да има политически чадър. \"Нали се сещате, че някой утре ще иска да направи хляба 10 ст. и да стане президент. Но това е купуване на гласове в България. Това защо не е разследвано\", коментира Златев с намек към избирането на лидера на \"Воля\" в парламента. Въпросът - не е ли това борба между две лобита - на големите бензиностанции и на тези на Марешки, Златев определи като клише. Защото в петролната асоциация имало 19 фирми, сред които и много малки. Делението обаче не било на малки и големи, а на спазващи и неспазващи закона. \"Аз говоря за тези, които не ги проверяват, и питам защо. Нашата голяма надежда е, че с приемането на закона на горивата - дано стане, тези проблеми ще изчезнат\", заяви Златев. Допълни, че в момента 14 закона регулират горивата, но някои разпоредби в тях си противоречат. Какво каза по-късно през деня Марешки в парламента четете  тук .", "date": "2017.11.21", "title": "Звездата на Марешки изгря по времето на Симеон Дянков, обяви Валентин Златев"}
{"url": "http://www.dnevnik.bg/gradska_sreda/2017/11/21/3082642_prez_2018_g_taksa_smet_v_sofiia_niama_da_se_promenia/", "text": "Таксата за битовите отпадъци в София няма да бъде увеличавана през 2018 г., но и разходите за почистване, сметосъбиране и обработка на отпадъците в столицата да са с 11 млн. лева повече спрямо 2017 г. Това предвижда план-сметката на Столичната община за догодина, която днес беше гледана на първо четене в комисията по екология към Столичния общински съвет. Предвидените приходи за Столичната община от такса смет остават непроменени и са в размер на 173 млн. лева, като разходите са за 184 млн. лева. Разликата от 11 млн. лева ще бъде допълнителен разход в бюджета на общината, който все още се изготвя. В план-сметката се посочва, че във връзка с предстоящото председателство на Съвета на Европейския съюз и програмата за контрол и качество на въздуха на Столичната община ще бъдат отделени и 5 млн. лева повече за лятно миене на улиците, като сумата е 51 млн. лева. С допълнителните средства през летните месеци улиците в София ще бъдат измивани с маркуч 4 пъти вместо досегашните 3 пъти. Най-голямото повишение е в сумата за третиране на отпадъците, като ще бъдат отпуснати 25 млн. лева, което е с 6.7 млн. лева повече спрямо миналата година. За събирането и транспортирането им ще се отделят и 61.5 млн. лева, което е с 1.5 млн. лева повече спрямо 2017 г. Същевременно сумата за депониране на боклук се намалява с 1 млн. лева до 6.7 млн. лева. Предстои план-сметката за 2018 г. да бъде разгледана от всички комисии и да бъде приета от Столичния общински съвет до края на годината.", "date": "2017.11.21", "title": "През 2018 г. такса смет в София няма да се променя, но разходите за почистване ще се увеличат"}
{"url": "http://www.dnevnik.bg/skorost/2017/11/21/3082734_sled_ubit_na_peshehodna_puteka_uchenik_speshno_se/", "text": "Държавата продължава с мерки \"на пожар\", който да намалят жертвите на пътя, като отново върви след събитията. След  обявените спешни мерки от МВР,  по настояване на премиера през миналата седмица последвали серия от тежки инциденти със загинали, сега дойде съобщение за аварийно проектиране и изграждане на пешеходен надлез при разклона за с. Атия на пътя Бургас - Созопол. Новината идва ден след като на мястото  автомобил уби 16-годишен ученик  от Техникума по туризъм в Бургас, пресичащ на пешеходна пътека, и последвали протести на жителите на Атия. Председателят на управителния съвет на Агенция \"Пътна инфраструктура\" инж. Дончо Атанасов посети днес Бургаска област и съобщи, че надлез ще бъде проектиран и изграден в максимално кратък срок. Той ще бъде с асансьор и всичко необходимо за безопасно преминаване. Успоредно с това ще се направи пътен одит и ще се прецени необходимостта от изграждането на кръгово кръстовище. В близките дни започва полагането на шумяща маркировка преди кръстовището за Атия. Целта е шофьорите допълнително да бъдат предупредени да намалят скоростта на движение и да карат по-внимателно.", "date": "2017.11.21", "title": "След убит на пешеходна пътека ученик спешно се проектира надлез на пътя Бургас-Созопол"}
{"url": "http://www.dnevnik.bg/bulgaria/2017/11/21/3082709_sled_godina_administraciiata_shte_razpolaga_s/", "text": "До края на 2018 г. администрацията ще разполага с два нови електронни регистъра -  \"Гражданска регистрация\" и \"Адресен регистър\" . Това предвижда проект на Държавната агенция \"Електронно управление\" (ДАЕУ) на стойност 2.05 млн. лв. Създаването на двете ключови информационни системи и свързването им с с други съществуващи и бъдещи регистри ще помогне за въвеждането на служебното начало и ще премахне редица документи, се казва в съобщението на агенцията. Всички те съхраняват данни, до които почти всички администрации имат нужда от достъп, за да изпълняват задълженията си и да предоставят административни услуги. Предвижда се системата \"Гражданска регистрация\" да обслужва централизирани регистър на населението, националния електронен регистър на актовете за гражданско състояние и регистъра на ЕГН. \"Адресният регистър\" ще представлява изчерпателна централизирана база данни на адресите на всеки обект на територията на България. С внедряването на двете системи ще се осигури оперативна съвместимост между различните електронни услуги и ще се повиши използването им, уверява агенцията. Освен технологичната дейност проектът се нуждае и от правна регламентация. Според експертите е необходимо приемането на Закон за адресния регистър и промяна в 7 закона и над 10 подзаконови нормативни акта.", "date": "2017.11.21", "title": "След година администрацията ще разполага с е-регистър на адресите"}
{"url": "http://www.dnevnik.bg/sviat/2017/11/21/3082725_uvolneniiat_vicepremier_na_katalunia_prie_vlastta_na/", "text": "Уволненият каталунски вицепремиер Ориол Жункерас обяви, че признава за законна процедурата, с която централното правителство на Испания въведе пряко управление в Барселона заради обявяването на независимост, предадоха испанските медии. Жункерас, чиято партия Каталунска републиканска левица (ERC) беше партньор на бившия премиер Карлес Пучдемон в доскоро управлявалата коалиция, настоя, че е необходимо да излезе от центъра за задържане, където се намира превантивно по решение на испански съд заради  обвиненията в бунт  и подстрекателство към размирици. Един от мотивите, които изтъква, е необходимостта да може да участва в кампанията за предсрочните избори, свикани от Мадрид на 21 декември. Жункерас настоява, че няма риск нито да се укрие, нито да повтори деянието си - част от аргументите за задържането както на него, така и на останалите  бивши министри . Съдията, която реши за мерките по случаите на уволнения кабинет, по-рано този месец цитира и решението на самия Пучдемон да напусне страната като свидетелство, че е възможно представители на уволненото правителство да опитат да се укрият. Така вицепремиерът, който беше сред най-отявлените поддръжници на независимостта, на практика се присъедини към председателя на парламента в Барселона  Карме Форкадел  и бившите вътрешен министър и говорител на каталунското правителство, Жоаким Форн и Жорди Турул, които заявиха, че декларацията за независимост от 27 октомври, приета от законодателния орган, е била \"чисто политически\" акт, без обвързваща правна стойност. За разлика от Форн, Турул и Форкадел той не определи изрично прилагането на чл. 155 от испанската конституция - даващ възможност за прякото управление на Каталуня - като легитимно и правилно решение. Жункерас обаче констатира, че с прилагането на члена \"е бил разпуснат парламентът в Каталуня\" и са били свикани избори. Признава, че нито той, нито бившите министри \"в момента имат някакъв изпълнителен пост\", в разрез с твърденията на Пучдемон, който все още се смята за лидер на Каталуня. \"Въпреки строго политическата стойност на тази декларация е сигурно, че, изглежда, не съществува сценарий, според който разследваните да могат да осъществят дейности, свързани с повтаряне на незаконните актове в обвиненията,\" пише той в документ, цитиран от \"Ел паис\" и \"Ла вангуардия\".", "date": "2017.11.21", "title": "Уволненият вицепремиер на Каталуня прие властта на Мадрид, за да излезе от затвора"}
{"url": "http://www.dnevnik.bg/zelen/2017/11/21/3082748_niama_danni_za_radiaciia_na_teritoriiata_na_bulgariia/", "text": "В момента няма данни за радиация на територията на България, става ясно от изявление на Националния център по радиобиология и радиационна защита. От центъра посочват като повод за изявлението си появилата се в медии информация, че радиоактивен облак с рутений 106 е преминал над България.  По рано през деня Русия призна, че е регистрирала радиоактивно замърсяване на части от територията си в края на септември и началото на октомври, потвърждавайки съобщенията на няколко европейски агенции за наблюдение на радиоактивността. \"Няма опасност за здравето на гражданите, тъй като към момента няма данни за пренос на радионуклиди на територията на България\", съобщават от центъра днес.  Експертите от НЦРРЗ посочват, че стойностите, публикувани на страницата на  Изпълнителната агенция по околна среда (ИАОС) , не налагат предприемане на никакви радиационнозащитни мерки на територията на цялата държава.  Измерените стойности са ниски и нито една от тях не превишава нормативно установената граница на средногодишната обемна активност във въздуха, подчертават експертите и уверяват, че компетентните институции осъществяват необходимия контрол на въздуха и своевременно информират обществеността при наличие на рискови фактори, имащи отношение към здравето на населението.", "date": "2017.11.21", "title": "Няма данни за радиация на територията на България"}
{"url": "http://www.dnevnik.bg/skorost/2017/11/21/3082679_fotogaleriia_noviiat_aston_martin_vantidj/", "text": "Британският производител на спортни автомобили \"Астон Мартин\" представи в Лондон новото поколение на най-продавания си модел - \"Вантидж\". Автомобилът се отличава с коренно променена външност, като при оформянето на външния вид на колата акцентът е бил върху аеродинамичността.", "date": "2017.11.21", "title": "Фотогалерия: Новият \"Астон Мартин Вантидж\""}
{"url": "http://www.dnevnik.bg/sviat/2017/11/21/3082765_zashto_jertvite_na_seksualen_tormoz_ne_se_oplakvat/", "text": "Защо са си мълчали досега? Това е първият въпрос към мъжете и жените, надигнали глас, за да разкажат за сексуалния тормоз и насилие, на които са ставали жертва в миналото. Причини има много – вината за този  тип престъпления  все още се хвърля върху  пострадалия  (\"Тя сигурно си го е просела.\");  срамът  (\"Как можах да допусна да ми се случи?\"); желанието да оставиш случилото се в миналото (\"Искам само да забравя този ужас.\"); страхът, че никой няма да повярва (\"Сигурно си измисля, за да спечели слава и пари.\"). В такива ситуации  жертвата губи винаги  – ако замълчи, я обвиняват, че е замълчала; ако се оплаче – насилникът с власт може да отнеме работата и контактите ѝ. Вестник \"Гардиън\" събира историите на няколко жени, които са понесли тежки последствия заради решението си да се борят. Да повишат насилника Една от тях – редакторката на комикси за DC Comics, Джанел Асълин, е напуснала любимата си сфера на дейност. \"Ако работиш в DC, работиш на върха. Сякаш си влязла в страхотно елитен клуб. Беше сбъдната мечта\", казва тя за времето си там. Това е така до 2010 г., когато Асълин и няколко други жени подават оплаквания срещу един от най-високопоставените редактори в компанията – Еди Берганза, задето е правил коментари със сексуална насоченост спрямо тях. Малко по-късно той става изпълнителен директор на компанията. Асълин напуска. \"Подцених как ще ми се отрази психологически да го докладвам и да видя как въпреки това го повишават\", казва тя пред \"Гардиън\". \"Накрая намразих работата си.\" Сега тя работи в застрахователна компания. Две години по-късно фирмата понижава Берганза след серия провинения и оплаквания от сексуален тормоз, а по-рано този месец той бе уволнен, след като BuzzFeed съобщи за още жени, пострадали от поведението му. \"Трудно е да се каже какво щеше да бъде, ако фирмата бе реагирала тогава\", казва момичето. \"Но си мисля, че много жени, които напуснаха, не биха го направили.\" Първо тормоз, после уволнение Причината? Създателят на шоуто Матю Уийнър ѝ казал, че е длъжна да се съблече пред него. Тя замълчава и не знае какво да направи – бои се за работата си, ако се оплаче. Той отрича обвиненията и заявява, че просто е \"шеф с високи критерии\". Няколко седмици след получаването на наградата Уийнър уволнява Гордън. Тя търси работа в телевизията, но по таблоидите тръгват слухове, че двамата са имали връзка. \"Имах \"Еми\" и вместо това да послужи като тласък за кариерата ми, то се превърна в тежест – защото трябваше да отговарям на спекулативни истории в пресата. В крайна сметка се отказах, вместо да се боря.\" Сега тя създава неправителствена организация, която цели да образова жените как да се справят със случаи на сексуален тормоз. Проваленото интервю Някои жени все още не смеят да говорят публично от страх, че това ще попречи на търсенето им на работа – като репортерка, пострадала от набезите на редактора на американското национално радио NPR Майкъл Орескес. \"Най-лошото не бяха странните му оферти да обядваме, поръчвайки си рум сървис, или целувката с език, а фактът, че той абсолютно унищожи амбициите ми\", казва жената, която е отишла при Орескес с намерението да кандидатства за работа. С десетилетната си кариера – първо във в. \"Ню Йорк таймс\" а после в NPR, той е авторитетна фигура в медиите. След обвиненията срещу него NPR го отстрани временно от работа. \"Никога няма да си намериш друга работа\" През 90-те британската актриса Софи Дикс е на ръба на големия си пробив, трупайки роли и партнирайки си с колеги от ранга на Доналд Плезънс и Колин Фърт. Холивудският продуцент  Харви Уайнстийн , когото тя познава бегло, я кани на вечеря. По това време те не работят заедно, а момичето е на 22 години. \"Бях отворена и доверчива, никога не бях се сблъсквала с хищник. Дори не ми беше идвало наум, че съществуват такива хора\", казва тя пред в. \"Гардиън\". На вечерята Уайнстийн ѝ казва, че има проблеми със суровия материал по друг филм и я кани да го изгледат в стаята му. \"Наивно, но отидох... Предполагам, че просто съм му повярвала\", казва Дикс. \"Щом влязох в стаята, осъзнах каква ужасна грешка съм направила. () Преди да разбера какво се случва, той ми задърпа дрехите, притисна ме, а аз само повтарях \"Не, не, не.\" Той беше много силен, дърпаше ми панталоните, надвесен над мен и аз... здраво момиче съм, успях да избягам в банята и да заключа вратата. Поседях там малко, той утихна, но като отворих вратата, го видях да стои пред нея и да мастурбира. Пак затворих, заключих и когато чух, че идва румсървисът, избягах.\"  Дикс разказва на семейството си, на приятелите си и на колегите си. И макар близките да я подкрепят, колегите я посрещат със \"стена от от мълчание\". \"Никой не искаше да знае за това\", казва тя и споменава, че тези реакции са я отказали от мисълта да се оплаче в полицията. Месеци по-късно Уайнстийн ѝ се обажда, за да я предупреди да мълчи. Около Нова година ѝ звъни отново, обяснявайки, че решил да отгърне нова страница, да ѝ се извини и да я пита може ли да ѝ помогне с нещо. Дикс отказва. След това никога повече не получава друга роля във филм, съсредоточавайки се да работи като актриса в телевизията и като сценарист. \"Реших, че ако актьорството е такова, значи не искам да се занимавам с това.\" По подобен начин се развива и кариерата на  Анабела Шиора , която обвинява Уайнстийн в изнасилване. \"Между 1992 г. и 1995 г. не намерих никаква работа\", казва тя пред \"Ню Йоркър\". \"Отхвърляха ме с думите: \"Чухме, че си трудна, чухме това, чухме онова. Мисля, че зад всичко стоеше мрежата на Харви.\" Джейн Сиймор, най-известна с ролята си на \" Доктор Куин Лечителката \", също казва, че като млада е била тормозена от \"най-силния мъж в Холивуд\", макар да не назовава име. Историята е подобна на тази, която много жени вече са разказали: покана в апартамента на продуцента, където се оказва, че няма никого другиго. Покана за участие във филм и репликата \"Свърших каквото трябваше, сега е твой ред... Знаеш какво трябва да направиш.\" Сиймор отхвърля предложението и бива заплашена, че никога повече няма да си намери работа. Случката почти я кара да се откаже от актьорството.", "date": "2017.11.21", "title": "Защо жертвите на сексуален тормоз не се оплакват веднага"}
{"url": "http://www.dnevnik.bg/politika/2017/11/21/3082730_za_poseshtenieto_na_antonio_taiani_dps_razprostrani_v/", "text": "Младежи от ДПС се опитаха да разпространят издание на английски език \"Национализъм в България\" (Nationalism in Bulgaria) сред европейски гости в българския парламент днес. Депутатите заседаваха извънредно днес, за да чуят обръщение на председателя на Европейския парламент (ЕП) Антонио Таяни към Народното събрание в навечерието на българското европредседателство. В залата бяха лидерите на политическите групи в ЕП, посланици на страните - членки на ЕС, и на страни от Западните Балкани. Изданието е 40 страници. На корицата е снимка на огън пред джамията \"Баня Башъ\" в София, какъвто имаше на митинг на партия \"Атака\" през 2014 г., а на гърба е символът на ДПС. Служители на българския парламент направиха забележка на младежите за разпространяването на изданието, видя \"Дневник\". \"Национализъм в България\" съдържа информация за трите партии от \"Обединените патриоти\" - \"Атака\", НСФБ и ВМРО, както и биографии на лидерите им Волен Сидеров, Валери Симеонов и Красимир Каракачанов. Поместени са снимки от манифестации като Луковмарш, демонстрации срещу ромите на мъже в тениски \"Не искам да живея в циганска държава\" и от  блокадата, която националистите организираха на гранично-пропускателния пункт Капитан Андреево по време на предизборната кампания тази година . Има информация и снимка на  награждаването на Волен Сидеров с руския орден \"Звезда на отечеството\",  както и информация, че  Валери Симеонов е осъден за реч на омразата. В изданието са представени и публикации в медиите за националистите. Според един от младежите информацията е събирана от медиите. Преди седмици  ДПС писа до европейските институции и партии с искане за общи действия срещу популизма, национализма и ксенофобията в Европа и в частност - в България . От партията многократно искаха оставката на Валери Симеонов, а после взеха решение да демонтират цялото правителство. От \"Обединените патриоти\" излязоха с позиция, че в разгара на официалното посещение на председателския съвет на Европейския парламент ДПС е направила поредния опит за очерняне на името на България чрез лъжи и инсинуации. \"Правилата на парламентаризма в България не позволяват разпространението на такива материали без изричното разрешение на ръководството на институцията. В рамките на днешния ден такова няма. Активистите на ДПС, които държаха тези брошури, стояха в очакване на Таяни, което ни навява на мисълта, че тяхната цел е била да му подарят екземпляр от книгата\", се казва в позицията. В нея се твърди, че снимките и коментарите в изданието са извадени от контекста, а информацията е манипулирана. \"Антидържавното и антибългарско поведение на ДПС не е изключение. Това е поредният опит за провокация, за насаждане на нетърпимост и разделение на българското общество. Това е и поредният опит за открито очерняне на страната ни в навечерието на европредседателството. Цел, която очевидно се преследва с цената на всичко, и е част от стратегията за \"демонтаж\" на правителството. Езикът на омразата, който ДПС наложиха през последните години, отдавна премина пределите на България и усилено работи срещу родината ни. Това е недопустимо! Всяка политическа партия – независимо дали е част от управлението на страната или опозиция, има своята отговорност пред нацията. Всички антибългарски прояви са скандални и трябва да бъдат публично заклеймени и незабавно прекратени\", се казва в позицията на \"Обединените патриоти\". ", "date": "2017.11.21", "title": "За посещението на Антонио Таяни ДПС разпространи в парламента книга \"Национализъм в България\" на английски език"}
{"url": "http://www.dnevnik.bg/bulgaria/2017/11/21/3082651_sudiiskata_kolegiia_ne_pozvoli_na_lozan_panov_da/", "text": "Съдийската колегия на Висшия съдебен съвет не позволи на председателя на Върховния касационен съд (ВКС) Лозан Панов да направи съкращения в съда. Предложението на Панов беше за съкращаване на 4 щата - два в гражданската и по един в търговската и наказателната колегия. Председателят на ВКС мотивира идеята на база на анализ на степента на натовареност и заради наблюдаваната устойчива тенденция за намаляване на броя на образуваните дела. Нито един от петимата съдии от ВКС, членове на съдебния съвет, не подкрепиха Панов. От заседанието отсъстваше Олга Керелска. \"За\" гласуваха единствено самият Панов и Атанаска Дишева, която е магистрат от Върховния административен съд. Пред колегията Панов заяви, че със съкращаването на 4 бройки на върховни съдии, които получавали по 6000 лв. заплата, можело да се открият 12 щата за районни съдии. В това някои от членовете видяха опит съдиите да бъдат разделени. Пръв реагира Севдалин Мавров, съдия от ВКС и избран от магистратите: \"Много добре подготвено изказване, само не знам дали мястото му е тук. Но и аз съм мотивиран – от колегите, които са ме избрали. Не съм съгласен да противопоставяме работата на районни, окръжни, апелативни, върховни съдии и да ги разделяме. Много добре знам по колко часа работят върховните съдии, докога остават на работа, как идват и в събота, и в неделя. Не противопоставяйте върховния съд на другите съдилища. Ще гласувам против съкращаването на всяка една бройка. Не говорете, че в момента ВКС може да работи с много по-малко хора, не забравяйте, че не сме съд само по правото, но и по фактите\", реагира още Мавров. Реагираха още няколко от членовете на колегията, като беше отхвърлено и предложението да бъдат изслушани заместник-председателите на съда и ръководители на колегиите. Крайното решение ще бъде взето от пленума.", "date": "2017.11.21", "title": "Съдийската колегия не позволи на Лозан Панов да направи съкращения във Върховния съд"}
{"url": "http://www.dnevnik.bg/gradska_sreda/2017/11/21/3082724_stolichnata_obshtina_shte_otstupi_parkinga_okolo/", "text": "Столичната община планира да предостави безвъзмездно за срок от 10 години пространствата около Националния стадион \"Васил Левски\" на Министерството на младежта и спорта. Предложението ще бъде гласувано от Столичния общински съвет в четвъртък, като тази седмица се обсъжда в ресорните комисии. Вносител е общинският съветник Анатоли Илиев (ГЕРБ). Терените, които общината ще преотстъпи, са с обща площ 5.5 декара и към момента всекидневно се използват като безплатен паркинг. Автомобилите се премахват ден преди на стадиона да се провеждат спортни мероприятия. Пространството пред стадиона – на бул. \"Евлоги и Христо Георгиеви\", беше включено в първоначалните планове за разширение на зелената зона, но отпадна без обяснение  преди приемането на промяната през юли . На днешното заседание Анатоли Илиев посочи, че от Министерството на младежта и спорта неколкократно са сигнализирали общината, че имат трудности с премахването на големия брой паркирали автомобили. Според предложението министерството няма да има право да отдава под наем пространството или да го застроява. Министерството ще може единствено да предостави терените на дружеството си – \"Национална спортна база\", което стопанисва националния стадион. Пространствата под колоните пък ще са \"зони за сигурност\", където няма да се разрешават търговски обекти. Членовете на комисията по екология обсъждаха предложението около 40 минути, като в крайна сметка то бе прието с мнозинство. Не бяха взети под внимание предложенията на някои общински съветници точката да бъде отложена, за да бъдат прецизирани условията и юридическите основания. Общинският съветник Иван Велков (Зелените) посочи, че при предварителните обсъждания е имало предложение общината да преотстъпи терените за срок не 10 години, а \"до следващо решение общинския съвет\", като по този начин би се гарантирало, че новият собственик ще спазва условията. Стефан Марков (Реформаторски блок) пък поиска повече информация за плановете на министерството за терените и дали ще ги превърнат в платен паркинг, но така и не получи отговор. От пресцентъра на министерството казаха за \"Дневник\", че имат планове за пространството, като обещаха да дадат повече информация, но не отговориха до публикуването на текста.", "date": "2017.11.21", "title": "Столичната община ще отстъпи паркинга около стадион \"Васил Левски\" на Министерството на спорта"}
{"url": "http://www.dnevnik.bg/skorost/2017/11/21/3082805_obmislia_se_chrez_eko_ogranicheniia_da_se_sprat/", "text": "Като мярка за повишаване на безопасността на пътя се предвижда превозните средства, които се използват за превоз на пътници да отговарят на някакви еконорми. Спорът сега е дали да става дума за стандарта Евро 3, който се покрива от автобусите, произведени след 2000-та година, или Евро 4, в сила от есента на 2005 година, каза днес по Би Ти Ви министърът на транспорта Ивайло Московски. Според него по този начин, ще бъде гарантирано, че по пътищата ще се движат автобуси, които има минимума от нужните системи за безопасност. Другата мярка е оборудването на всички превозни средства, превозващи пътници с видеорегистратори, които записват какво става на пътя и в превозното средство. Ивайло Московски подчерта, че пътя край село Микре, където стана  катастрофата между автобус и камион , при която загинаха девет души и често има и други инциденти с жертви, е ремонтира през 2015 година, а маркировките и табелите са наред. Катастрофите обаче ставали заради неправилните изпреварвания Московски дори припомни, че на същото място е претърпял катастрофа и със служебния си автомобил при предишния си мандат, като министър на транспорта. \"По моя информация и при катастрофата с автобуса е имало изпреварване на колона от няколко камиона на място, където това е забранено.  Мерките, които са предприети  и ще се предприемат, не биха могли да помогнат, ако манталитетът на хората, които шофират, продължава да е такъв\", уточни министърът на транспорта. Ивайло Московски се обяви и срещу последната промяна в Закона за движение по пътищата, която позволява през зимата да се шофира с гуми с поне 4 мм грайфер, независимо дали са зимни, или не. \"Това е потенциален проблем, защото при една тежка зимна обстановка, лятна гума, дори с такъв грайфер, не върши работа\", подчерта министърът.", "date": "2017.11.21", "title": "Обмисля се чрез еко ограничения да се спрат старите автобуси, обяви министърът на транспорта"}
{"url": "http://www.dnevnik.bg/bulgaria/2017/11/21/3082769_prezidentut_se_sreshtna_s_noviia_shef_na_vurhovniia/", "text": "Ден преди официално да встъпи в длъжност, новият председател на Върховния административен съд (ВАС) Георги Чолаков се срещна с президента Румен Радев. За това съобщи прессекретариатът на държавния глава. Радев подписа указа за назначаването на Чолаков в края на октомври, след като забави процедурата с искане  новият състав на Висшия съдебен съвет (ВСС)  да потвърди избора на предшествениците си - именно Чолаков да оглави ключовата съдебна инстанция, която контролира всички актове на властта. На срещата двамата са обсъдили теми, свързани с взаимодействието между институциите, въвеждането на електронното правосъдие и въпроси на административното правораздаване в България. Радев освен това пожела успех на Чолаков. Днес съдийската колегия удостои досегашния шеф на ВАС Георги Колев с личен почетен знак, първа степен – златен. След това с единодушно гласувано Колев  да бъде преназначен  във ВАС като редови съдия, считано от четвъртък. Преди да оглави върховния съд през 2010 г., той беше председател на Софийския градски съд (СГС) и нямаше в практиката си момент, в който да е гледал административни дела. Утре Колев ще предаде властта на новоизбрания Георги Чолаков, който ще започне седемгодишния си мандат.", "date": "2017.11.21", "title": "Президентът се срещна с новия шеф на Върховния административен съд, ден преди той да встъпи в длъжност"}
{"url": "http://www.dnevnik.bg/sviat/2017/11/21/3082663_mugabe_podade_ostavka_sled_37_g_na_vlast_v_zimbabve/", "text": "Президентът на Зимбабве Робърт Мугабе е подал оставка, обяви председателят на парламента на страната, цитиран от \"Ройтерс\" и \"Асошиейтед прес\". Той се позова на писмо, изпратено до законодателния орган. Според телевизия \"Ал Джазира\" досегашният президент обявява, че не иска да изпълнява задълженията на президент и да заема поста, считано \"незабавно\" от момента на получаването на документа. Събитието е безпрецедентно в историята на Зимбабве - страна, която за своите 37 години независимост познаваше единствено него като лидер. То се случва само седмица след като  армията завзе властта , за да избегне предаването ѝ от Мугабе към съпругата му Грейс, след като досегашният президент уволни заместника си Емерсън Мнангангуа. Според \"Ройтерс\" и \"Франс прес\" писмото не посочва нито Мнангангуа (който се завърна в страната), нито друго име като приемник на властта, но парламентът казва, че \"работи\", за да гарантира, че до сряда Зимбабве ще има действащ лидер. Решението на президента прекрати процедурата по остраняването му, започната, след като той отказа да напусне властта, се подкрепя от управляващия Африкански национален съюз на Зимбабве - Патриотичен фронт (ЗАНУ-ПФ). Според \"Ройтерс\" в залата са избухнали аплодисменти и възгласи на радост, след като председателят Джейкъм Муненда направи съобщението. Първа в международен план реагира на новината британският премиер Тереза Мей, която в изявление определи оставката като \"шанс за свобода\" за Зимбабве и отбеляза, че \"като най-стария приятел\" на страната Великобритания ще направи всичко възможно, за да подкрепи страната. Заседанието за отстраняването му беше насрочено по-рано тази седмица с искане да се разгледа предложение за импийчмънт на Мугабе, който управлява страната от 37 години. \"Смятам, че искането е допустимо\", заяви председателят на Националното събрание, долната камара на парламента, Джейкъб Муденда пред членовете на двете парламентарни камари. \"Това искане е безпрецедентно в историята на Зимбабве от независимостта му\" през 1980 г., подчерта той. На извънредно заседание в неделя управляващата партия ЗАНУ-ПФ първоначално обяви, че отстранява 93-годишния Мугабе от лидерския пост и изключва от редиците на партията съпругата Грейс Мугабе. ЗАНУ-ПФ го обвинява, че е разрешил на съпругата си да \"узурпира властта\" и изтъква, че той вече не е \"във физическо състояние да изпълнява задълженията си.\" Съгласно член 97 от зимбабвийската конституция Националното събрание и Сенатът можеше да гласува с обикновено мнозинство задействане на процедура по отстраняване на президента. След това се съставя парламентарна комисия за изготвяне на резолюция по импийчмънта, която трябва да се одобри с мнозинство от две трети. Очакваше се процедурата да бъде одобрена, но можеше да се проточи със седмици, след като беше формално започната във вторник.  До последно, въпреки заплахата от импийчмънт, Мугабе отказваше да подаде оставка. Във вторник обаче той се изправи пред фактическата си изолациуя, след като едва петима министри се явиха на свикано от него заседание на правителството. Управляващите от ЗАНУ-ПФ  обявиха още миналата седмица , че искат да принудят Мугабе да напусне властта, дни след намесата на армията. Доега Грейс Мугабе беше под домашен арест, а най-важните ѝ политически съюзници са задържани от военните. Полицията, която дълго подкрепяше Мугабе, сега не се съпротивлява, отбелязва агенцията.", "date": "2017.11.21", "title": "Мугабе подаде оставка след 37 г. на власт в Зимбабве"}
{"url": "http://www.dnevnik.bg/sport/2017/11/21/3082875_australian_open_vuvede_chasovnik_za_otchitane_na/", "text": "Часовник за отчитане на времето между отделните точки ще бъде използван в първия турнир от Големия шлем - Australian Open. Това е едно от новите правила, които бяха тествани по време на  младежките финали на АТП в Милано  в началото на месеца. Максимално позволеното време между точките в Мелбърн ще бъде увеличено от 20 на 25 секунди. Същото ще направят и другите три турнира от Големия шлем - \"Ролан Гарос\", \"Уимбълдън\" и US Open. Те обаче засега се въздържат от въвеждането на часовник. Часовникът беше едно от малкото неща, които срещнаха одобрение от водещите тенисисти. По време на финалите на АТП в Лондон  те се изказаха критично срещу повечето промени , които бяха тествани на турнира в Милано. \"Харесва ми това правило. Така всеки знае кога трябва да бъде готов за следващото разиграване. Мисля обаче, че за всичко останало трябва да се придържаме към старите правила\", каза австриецът Доминик Тийм, който заема петото място в световната ранглиста. Финалистът от \"Уимбълдън\" и №6 в света Марин Чилич заяви, че \"часовникът е нещо, което директно трябва да въведе\". Според четвъртия в ранглистата Александър Зверев часовникът е едно от двете неща, които имат място в тениса. \"Другото е \"ястребовото око\", което заменя съдиите на линиите\", коментира германецът.  Друга от промените за Australian Open е свързана с времето за подготовка преди началото на двубоите. Всеки тенисист ще има една минута след влизането си на корта, преди да бъде привикан на мрежата от съдията, пет минути за загрявка и още една минута за подготовка преди първата точка. Просрочването на това време ще бъде санкционирано с глоба от 20 хиляди щатски долара. В Мелбърн ще има промяна при разпределението на парите в случай на късно оттеглил се състезател. Ако даден играч се откаже след 12.00 часа на обяд в последния четвъртък преди началото на турнира, той ще получи само 50% от премията за участие в първи кръг. Тенисистът, който влезе в основната схема на негово място, ще вземе останалите 50%. С това се цели да се избегнат случаите, когато състезатели с физически проблеми стартират турнира, за да получат премията за участие, но се отказват още по време на мачовете си от първия кръг. Това беше една от  най-широко дискутираните теми по време на тазгодишния \"Уимбълдън\".  Тогава само в рамките на първите два дни имаше осем отказвания - седем при мъжете и едно при жените.  Все по-усилено се обсъжда намаляването на броя поставени в турнирите от Големия шлем от 32 на 16. Тази промяна обаче най-вероятно ще влезе в сила през 2019 г.", "date": "2017.11.21", "title": "Australian Open въведе часовник за отчитане на времето между точките"}
{"url": "http://www.dnevnik.bg/sport/2017/11/21/3082891_real_vkara_shest_gola_v_kipur_no_totnum_specheli/", "text": "Реал\" (Мадрид) се класира за осминафиналите на Шампионската лига след разгромна победа с 6:0 срещу АПОЕЛ (Никозия) в Кипър. Носителят на трофея обаче ще трябва да се примири с второто място в група Н, след като \"Тотнъм\" направи обрат при гостуването на \"Борусия\" (Дортмунд) и си гарантира първата позиция. \"Шпорите\" губеха с 0:1 до почивката, след като Пиер-Емерик Обамеянг откри резултата в 31-ата минута. Само четири минути след началото на втората част Хари Кейн възстанови равенството. Четвърт час преди края на редовното време Хьон Мин Сон отбеляза победния гол. \"Тотнъм\" записа четвърта победа от пет мача и продължава без загуба от началото на груповата фаза. Тимът на Маурисио Почетино събра 13 точки и запази аванса си от три точки пред \"Реал\" преди последния кръг. Дори двата отбора да се изравнят по точки след двубоите на 6 декември, \"шпорите\" ще останат на върха заради по-добрите си показатели в директните мачове. На стадион \"ГСП\" в Никозия \"Реал\" постигна най-убедителната победа в тазгодишното издание на Шампионска лига. Кристиано Роналдо и Карим Бензема отбелязаха по два гола за успеха. По веднъж се разписаха Лука Модрич и Начо Фернандес. Mодрич даде тон за головото шоу на \"Реал\" в 23-ата минута. Хърватският халф отбеляза със страхотен шут от воле от границата на наказателното поле, след като защитата на домакините не успя да изчисти добре центриране отдясно на Дани Карвахал. В 39-ата минута гостите удвоиха аванса си след чудесна атака, която беше започната и завършена от Бензема. Французинът задържа топката не левия фланг, подаде на Тони Кроос и се втурна в атака. Германецът направи двойно подаване с Роналдо и пусна блестящ извеждащ пас към Бензема, който не пропусна, останал очи в очи с вратаря Наузет Перес. Само две минути по-късно мадридчани стигнаха до трето попадение. Кроос центрира от корнер, Рафаел Варан насочи топката към вратата с глава, а партньорът му в центъра на защитата Начо я довкара във вратата на метър от голлинията. До края на полувремето \"Реал\" имаше време за още едно попадение. Носителят на трофея организира скоростна контраатака след корнер на АПОЕЛ. Кроос направи още едно страхотно подаване през центъра за Бензема. Французинът комбинира вляво с Роналдо. Португалецът показа липса на егоизъм и след като елиминира бранителя пред себе си, върна топката към Бензема и му осигури лесно попадение на празна врата. Само четири минути след началото на второто полувреме се стигна до пети гол. След многоходова комбинация около наказателното поле топката стигна до Марсело, който центрира отляво за Роналдо и носителят на \"Златната топка\" отбеляза с глава. В 54-ата минута португалецът отново намери път към вратата. Защитник на АПОЕЛ допусна груба грешка при опит да върне топката към вратаря. Бензема стигна пръв до нея и успя да я чукне вляво. Роналдо я догони и от трудна позиция я изпрати в опразнената врата с левия крак. Още един отбор освен \"Реал\" си осигури класиране за осминафиналите днес - \"Бешикташ\". Турският шампион завърши 1:1 у дома срещу \"Порто\" и си гарантира първото място в група G. Фелипе изведе португалците напред в 29-ата минута, но в края на първото полувреме Андерсон Талиска възстанови равенството. \"Бешикташ\" събра 11 точки и има аванс от четири пред \"Порто\" и \"Лайпциг\". Германският вицешампион постигна разгромна победа с 4:1 при гостуването на \"Монако\" и запазва шансове да атакува второто място. Френският шампион, който стигна до полуфиналите през миналия сезон, е твърдо последен с две точки. В последния кръг \"Лайпциг\" посреща \"Бешикташ\", а \"Порто\" e домакин на \"Монако\". \"Драконите\" имат предимство в директните мачове с \"биковете\", след като спечелиха с 3:1 у дома и загубиха с 2:3 в Германия. В група F \"Манчестър сити\" записа пета победа от пет мача. \"Гражданите\", които още в миналия кръг си осигуриха участие в директните елиминации, се наложиха с 1:0 срещу \"Фейенорд\" у дома след гол на Рахийм Стърлинг в 88-ата минута. В същото време \"Наполи\" направи първата крачка към \"невъзможното\" класиране за следващата фаза. Лидерът в Серия А разгромиха прекия си конкурент за второто място \"Шахтьор\" (Донецк) с 3:0. \"Неаполитанци\" събраха шест точки и се доближиха на три от украинците, като вече имат предимство в директните мачове. За да продължи напред, тимът на Маурицио Сари трябва да победи \"Фейенорд\" като гост в последния кръг и да се надява, че \"Шахтьор\" ще загуби у дома от \"Манчестър сити\". От групите, в които се играха мачове тази вечер, единствено група Е все още не е излъчила нито един участник в директните елиминации. \"Ливърпул\" имаше прекрасен шанс да се класира за осминафиналите още днес, но  пропиля три гола аванс срещу \"Севиля\".", "date": "2017.11.21", "title": "\"Реал\" вкара шест гола в Кипър, но \"Тотнъм\" спечели \"групата на смъртта\""}
