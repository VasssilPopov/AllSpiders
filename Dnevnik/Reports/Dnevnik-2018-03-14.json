{"url": "https://www.dnevnik.bg/sport/2018/03/14/3146692_barselona_slomi_chelsi_s_tri_gola_i_ubiistvena/", "text": "Барселона\" разби мечтите на \"Челси\" в Шампионската лига и след категорична победа с 3:0 елиминира английският първенец от турнира. Каталунците показаха убийствено ефективен футбол на своя \"Камп ноу\", а Лионел Меси вдъхнови поредния голям успех на отбора. Аржентинският гений реализира два от головете и подаде за третия, дело на Усман Дембеле. Лидерът на \"Барселона\" достигна до 100 гола в Шампионската лига, а освен това вкара и най-бързия гол в своята кариера, разписвайки се още в 128-ата секунда. Каталунците достигат до четвъртфиналната фаза в турнира за 11-а поредна година с общ резултат от двете срещи 4:1. В историята на Шампионската лига никой друг отбор няма повече поредни участия сред осемте най-добри от каталунците. Те победиха \"Челси\" след осем поредни неуспешни опита. В 17-ия двубой между тези два тима в европейските турнири \"Барселона\" взе и шестия си успех. Въпреки тежкото поражение \"Челси\" беше изпратен от \"Камп ноу\" с овации, а освен това направи и силен мач. Английските шампиони показаха дух, но бяха спрени след грешки в защита и получиха голове в моменти, когато изглеждаше, че държат ситуацията под контрол. \"Барселона\" започна с капитана Иниеста в състава, който се завърна след кратко лечение на контузия,  получена срещу \"Атлетико\" (Мадрид) . Изненадващо на терена беше и Усман Дембеле. Мениджърът на \"Челси\" Антонио Конте пък остави на пейката Гари Кейхил и Алваро Мората, а атаката на сините поведе Оливие Жиру. Двубоят започна прекрасно за домакините, които откриха още в третата минута. Точно 128 секунди бяха нужни на каталунците, за да излязат напред, благодарение на  Лионел Меси . Аржентинецът опита двойно подаване с Луис Суарес и след малко късмет топката се озова в него, а той от малък ъгъл я прокара между краката на Куртоа – 1:0. 33-ото попадение на Меси от началото на сезона се оказа и най-бързото му с екипа на \"Барселона\" в цялата му кариера. Освен това Меси вкара своя 19-и гол в последните 18 мача срещу английски съперници. За сравнение аржентинецът не успя да вкара нито веднъж в първите си десет срещи срещу тимове от Острова. Ранният гол на притесни \"Челси\" и съставът на Антонио Конте много бързо успя да изнесе топката в предни позиции. Сините започнаха да пресират съперника си и да печелят топката още в половината на \"Барселона\" и органзираха няколко опасни атаки. Основните заплахи за вратата на Марк-Андре тер Стеген дойдоха след статични положения, а веднъж германецът трябваше да се намесва и след удар на Вилиан. В 20-ата минута \"Барселона\" нанесе своя удар, точно тогава, когато изглеждаше поставен под напрежение. Меси открадна топката от Фабрегас в центъра на терена, финтира последователно Рюдигер, Кристенсен и Сесар Аспиликуета, за да намери непокрития в пеналта Дембеле. Французинът овладя топката и с второто си докосване я прати неспасяемо в мрежата на Куртоа, удвоявайки. Каталунците вкараха два гола с първите си два удара в мача изобщо. След втория гол за \"Барселона\" стана още по-лесно да контролира мача и да играе в темпо, което беше по-удобно за футболистите на домакините. Тер Стеген не беше поставен под сериозно напрежение, а и звездите на сините не бяха на висота. След почивката \"Челси\" излезе като променен отбор и показа голямо желание за битка. Английският шампион беше агресивен, а и \"Барселона\" му предостави топката. В центъра на събитията беше Маркос Алонсо, който изглеждаше като най-опасният футболист в синьо. Испанецът поиска дузпа в началото на втората част, след като падна след контакт с Пике. Повторенията показаха, че Алонсо пада прекалено лесно, а и не убедиха, че защитникът на \"Барселона\" прави нещо нередно. Принудителните смени на Андрес Иниеста и Серхио Бускетс също помогнаха на \"Челси\" да бъде по-активен и по-лесно да овладее центъра на терена. До 60-ата минута футболистите на Антонио Конте създадоха още три опасни атаки, но при всяка една от тях защитник на \"Барселона\" успяваше да се намеси в решителния момент. Въпреки че гостите от Лондон доминираха в началото на втората част, те така и не принудиха Тер Стеген да прави спасяване. Вместо това в 63-ата минута геният на Меси \"избухна\" за пореден път и пречупи ентусиазма на гостите. Аржентинецът получи топката от Суарес, разходи се между трима в синьо и от малък ъгъл отново прокара топката между краката на Куртоа, този път с левия крак – 3:0. За Меси попадението беше юбилейно №100 в Шампионската лига, като той достигна трицифрения брой в своя 123-и двубой в турнира. Аржентинецът реализира 100 гола с 14 срещи по-бързо от Кристиано Роналдо. До края на двубоя \"Барселона\" не допусна никаква изненада и умело контролираше темпото. Опитният тим на каталунците задържа топката и уплътни всички празни пространства. В играта на \"Челси\" нищо не се промени и дори влизането на Алваро Мората не успя да внесе свежест. \"Барселона\" дори можеше да отбележи четвърти гол, но удар на Пике с глава беше спасен от Куртоа. \"Челси\" напуска турнира на фаза осминафинали за трети пореден път след 2014-15 и 2015-16. Каталунците попълват състава на четвъртфиналите и ще чакат жребия в петък. Сред осемте попаднаха още два испански отбора –  \"Реал\" (Мадрид)  и  \"Севиля\" , италианските  \"Ювентус\"  и \"Рома\", английските  \"Манчестър сити\"  и  \"Ливърпул\" , както и  \"Байерн\" (Мюнхен) . Жребият за четвъртфиналите в Шампионската лига е в петък от 13 часа българско време.", "date": "2018.03.14", "title": "\"Барселона\" сломи \"Челси\" с три гола и убийствена ефективност"}
{"url": "https://www.dnevnik.bg/sviat/2018/03/14/3146460_sasht_nalojiha_mita_vurhu_vnosa_na_niakoi_vidove/", "text": "Правителството на президента на САЩ Доналд Тръмп обяви, че е наложило антидъмпингови мита върху вноса на някои видове хартия, внасяни от Канада, предаде агенция \"Франс прес\".  Става въпрос за груба неимпрегнирана хартия, чийто внос от Канада в Съединените щати през 2016 г. е достигнал 1.27 млрд. долара, уточнява министерството на търговията в комюнике. В предварителен порядък тези мита възлизат на 22.16%. Министерството е било сезирано от американския производител на хартия \"Норт Пасифик пейпър къмпани\" (North Pacific Paper Company). Предстои утвърждаването на тези вносни мита като част от задълбочено разследване, което ще приключи през лятото, уточнява ведомството. Съединените щати са най-големият търговски партньор на Канада, която пък е най-големият търговски партньор на САЩ. Икономическите отношения между двете страни се обтегнаха след идването на власт на Доналд Тръмп през януари 2017 г. Американският президент поиска да да бъде предоговорено Северноамериканското споразумение за свободна търговия (НАФТА), включващо от 1994 година САЩ, Канада и Мексико, определяйки го като неизгодно за Вашингтон. Миналата седмица Тръмп реши временно да освободи Канада и Мексико от вносните мита, които въведе за стоманата и алуминия, но предупреди, че те ще започнат да се прилагат, ако преговорите за НАФТА не го удовлетворяват. \"Прилагането на американските търговски закони е една от основните грижи на администрацията на Тръмп\", изтъква министерството на търговията, обявявайки новите антидъмпингови мита. \"От 20 януари 2017 до 13 март 2018 година министерството на търговията е предприело 102 действия, свързани с антидъмпингови и изравнителни мита, което представлява увеличение от 96 на сто спрямо същия период от 2016 до 2017 година\", уточнява ведомството.", "date": "2018.03.14", "title": "САЩ наложиха мита върху вноса на някои видове хартия от Канада"}
{"url": "https://www.dnevnik.bg/biznes/2018/03/14/3146463_regulatorut_obeshta_parnoto_da_ne_poskupva_ot_april/", "text": "Парното и топлата вода няма да поскъпват от април. Това обеща председателят на Комисията за енергийно и водно регулиране Иван Иванов, цитиран от БНР. Въпросът стои, тъй като държавният доставчик \"Булгаргаз\" предлага поскъпване на синьото гориво с 4.34% от 1 април. Преди това компанията обяви, че ще поиска 7% поскъпване. \"Повишение на цената на природния газ под 5 процента не дава никакво нормативно основание Комисията за енергийно и водно регулиране да променя цената както на топлинната енергия, така и на високоефективната енергия, произвеждана по комбиниран начин\", обяви Иванов.", "date": "2018.03.14", "title": "Регулаторът обеща парното да не поскъпва от април"}
{"url": "https://www.dnevnik.bg/sport/2018/03/14/3146316_trevoga_v_teatura_na_mechtite_kak_nasledstvoto_na_sur/", "text": "Обрат с гол в добавеното време, познато като \"Фърги тайм\", и победа срещу \"Ливърпул\" са сред малките радости, които напомнят на феновете за величието на \"Манчестър юнайтед\" от времето на сър Алекс Фъргюсън. Пет години след слизането на шотландеца от мениджърския стол клубът все още опитва да се пренастрои и да поеме уверено по новия си път. Засега без особен успех. \"Манчестър юнайтед\" е на път да изпрати поредния си разочароващ сезон. \"Червените дяволи\" са на 16 точки зад градския съперник \"Сити\" във Висшата лига, а освен това отпаднаха от Шампионската лига след  загуба с 1:2 от \"Севиля\"  на своя \"Олд Трафорд\" в осминафиналната фаза. Клубът ще запише пети последователен сезон, в който няма да стъпи на най-високото стъпало във Висшата лига, и дори трите купи от миналата година и дългоочакваното завръщане в европейските турнири не успяха да разсеят облаците над червената част на Манчестър. Участието в Шампионската лига завърши с фиаско. На всички е ясно, че \"Юнайтед\" е в криза, в каквато не е бил отдавна. В ерата на Висшата лига клубът никога не е имал по-дълга суша без титла. Стандартите, поставени от 1992 г. насам, са високи и това усложнява задачата и увеличава напрежението в отбора. Огромните инвестиции в трансфери в последните години не се оправдават. Неуспехите правят така, че клубът е на задните позиции в състезание, в което дълго време те задаваха темпото. Дебелата сянка на Фъргюсън Ерата на \"Манчестър юнайтед\" в Англия беше изградена от сър Алекс Фъргюсън. За 26 години начело на отбора шотландецът вдигна летвата много високо, като спечели 38 отличия и превърна клуба в №1 в Англия. Фъргюсън се оттегли от голямата сцена по най-добрия начин, носейки юбилейната 20-а титла. \"Да наследиш сър Алекс е едно от най-трудните неща във футбола, ако не и най-трудното. Но същевременно той остави на мениджърите след него един от най-добрите отбори, които сме имали в историята на \"Юнайтед\". Спечелихме титлата пет пъти за седем сезона и играхме три финала в Шампионската лига\", казва дългогодишният капитан на тима Гари Невил. След шотландеца на поста се изредиха Дейвид Мойс, Луис ван Гаал и сега Моуриньо. Мойс, който беше избор на Фъргюсън, не остана дори цял сезон и след отпадането в четвъртфиналите в Шампионската лига беше уволнен. Ван Гаал изкара два пълни сезона, в които спечели ФА къп, преди да си тръгне. И двамата с Мойс обаче записаха едва около 50% успеваемост в мачовете. Някои специалисти смятат, че успехите, постигнати от Фъргюсън, потискат останалите и едновременно ги поставят под голямо напрежение. \"Дейвид Мойс, който ни пое след сър Алекс, отчаяно искаше да успее. Той никога не се отпусна, винаги изглеждаше напрегнат. Освен това направи грешка да опита да промени всичко изначално, а ние имахме изграден отбор\", смята друг бивш играч на \"червените дяволи\" Неманя Видич. Изчезна ли магията на Специалния Идването на Жозе Моуриньо начело на \"червените дяволи\" беше посрещнато с вълнение сред феновете на клуба. Един от най-успешните треньори в съвременния футбол се оказа призван да върне величието на отбора, но до този момент не се справя. За разлика от работата си в предишните си отбори португалецът не успява бързо да постигне успехи. Изправянето лице в лице със стария му съперник Хосеп Гуардиола също не е в негова полза, след като титлата за градския съперник \"Сити\", воден от испанеца, изглежда сигурна. За капак и статистиката не е на страната на Специалния. До момента във всичките си тимове той е успявал да спечели титлата най-късно до втория си сезон начело. В \"Юнайтед\" Моуриньо похарчи над 300 милиона паунда за покупка на нов футболисти, но това не му носи успех. И след като в началото всички го подкрепяха и той се превърна в мениджъра, получил най-голям кредит на доверие след Фъргюсън, то сега португалецът започва да среща и доста критики. Голяма част от бившите играчи са срещу него, а се увеличават и аргументите в тяхна полза. Футболистите, привлечени в многомилионни трансфери, са в слаба форма, а соченият за лидер на новата вълна на \"Олд Трафорд\" Пол Погба се превърна в резерва. \"Аз не съм фен на настоящия \"Юнайтед\", защото той по никакъв начин не оправдава философията на клуба. Никой не знае защо начело е мениджър, който играе защитен футбол от години. Аз предпочитам начина, по който играят отборите на Гуардиола. Ние не можем да се сърдим на Неманя Матич, че не подава като Кевин де Бройне, трябва да се сърдим на мениджъра, че не взима такъв тип играчи\", каза клубната легенда Ерик Кантона. Поведението на Моуриньо също буди сериозно недоволство. Последното му подхлъзване беше изказването след загубата от \"Севиля\". \"Не мисля, че представянето ни беше лошо. Не съжалявам за нищо. Дадох най-доброто от себе си, отборът даде най-доброто. Опитахме, загубихме, но това е футболът\", каза  Моуриньо . Обратнопропорционално на представянето на терена \"Манчестър юнайтед\" бележи ръст във финансово отношение. Главният изпълнителен директор Ед Уудуърд обяви, че \"червените дяволи\" \"никога не са били в по-добро състояние\". \"По отношение на бизнеса \"Юнайтед\" се движи във възходяща линия. Не само заради подобрените сделки за телевизионните права, но и заради пълния стадион, търговските приходи и рекламите ние можем да кажем, че сме добре осигурени\", каза директорът в края на 2017 г. За миналата финансова година \"червените дяволи\" регистрираха рекордни приходи от 581 милиона паунда. Очакванията са в края на май, когато приключва следващата финансова година, резултатите да са подобни – между 575 и 585 милиона паунда. За пръв път от 11 години \"Юнайтед\" се завърна и начело в класацията на \"Делойт\" за най-богат клуб в света. През 2017 г. пък за трети пореден път \"червените дяволи\" бяха обявени за най-скъпата футболна марка в света според проучването на Brand Finance. В последните години бяха сключени впечатляващи договори с \"Шевролет\" и \"Адидас\". Рекордните приходи на \"Юнайтед\" през годините позволяват на клуба да харчи и огромни средства сезон след сезон. От 2013 г. насам не минава нито една кампания, в която \"червените дяволи\" да не харчат по-малко от 140 милиона паунда за нови футболисти, което пък доказва, че постъпленията не са пряко обвързани с представянето на отбора и спечелването на трофеи. Според сегашното разпределение на приходите в европейските турнири \"Юнайтед\" ще бъде един от отборите, които ще вземат най-много в Шампионската лига, въпреки че отпаднаха още в първия елиминационен кръг. Заради договора на BT Sport да излъчва двубоите на всички английски клубове в турнира на стойност 1.2 млрд. паунда се очаква \"Юнайтед\" да получи между 60 и 75 милиона евро само от маркет пула на УЕФА. Само от представянето си в Шампионската лига (бонус за участие и бонус за петте победи в групите) \"Юнайтед\" ще получи почти 27 милиона евро. Нито една печалба обаче не може да компенсира липсата на титли в \"Театъра на мечтите\".", "date": "2018.03.14", "title": "Тревога в \"Театъра на мечтите\": как наследството на сър Алекс се оказа непосилно дори за Моуриньо"}
{"url": "https://www.dnevnik.bg/evropa/2018/03/14/3146519_es_da_ne_vliza_v_turgovska_voina_sus_sasht_prizova/", "text": "Европейският съюз не трябва да влиза в търговска война, но трябва да е готов да защитава гражданите си. Това казаха по време на дебат членовете на Европейския парламент за митата, планирани от САЩ, предаде пресслужбата на институцията. Политическите групи осъдиха като необосновани  плановете на САЩ  да въведе нови мита върху вноса на алуминий и стомана по съображения, свързани с \"националната сигурност\". Дебатът показа широка подкрепа сред евродепутатите за търсенето на мирно решение със САЩ и съвместно справяне с основните причини за глобалния свръхкапацитет на производството на стомана и нелоялните търговски практики на някои държави. Изказалите се евродепутати предложиха да се запазят всички опции, ако диалогът се провали. Те подкрепиха възможните ответни мерки, обявени от Европейската комисия миналата седмица. Отговорът на ЕС трябва да бъде категоричен, но пропорционален и в рамките на международното право. Евродепутатите също така призоваха ЕС да се присъедини към други засегнати държави, за да укрепи своята позиция и да се противопостави на протекционизма. Много от тях призоваха за единство в ЕС в защита на гражданите и предупредиха държавите членки да не търсят индивидуални изключения. В същото време някои евродепутати заявиха, че митническият съюз на ЕС също е протекционистки, и описаха като легитимни опитите на президента на САЩ Доналд Тръмп да защити американските работници в стоманодобивната промишленост. Заместник-председателят на Европейската комисия Юрки Катайнен заяви, че очаква ЕС, като стратегически съюзник на САЩ,  да бъде изключен от митата , тъй като европейският износ не е вреден за САЩ. Той обяви, че ЕС и САЩ са започнали да работят заедно по глобалния свръхкапацитет и това сътрудничество скоро ще се засили. Комисарят по търговията Сесилия Малмстрьом посочи, че ЕС не желае влошаване на отношенията, нито споделя виждането, че търговските войни са лесни за печелене. Ако износът на ЕС обаче не бъде изключен от обхвата на американските мерки, трябва да последва категоричен и пропорционален отговор.", "date": "2018.03.14", "title": "ЕС да не влиза в търговска война със САЩ, призова Европарламентът"}
{"url": "https://www.dnevnik.bg/biznes/2018/03/14/3146531_inerkom_poiska_komisiiata_za_konkurenciiata_da_se/", "text": "Инерком България\" на Гинка Върбакова съобщи, че днес е подала уведомление до Комисията за защита на конкуренцията за осъществяване на концентрация чрез придобиване на контрол върху предприятия от групата на \"ЧЕЗ а.с.\" в България. Планираната концентрация ще бъде осъществена въз основа на договор за покупка на акции, сключен на 23 февруари 2018 г. между \"ЧЕЗ а.с.\" и \"ЧЕЗ Бългериън Инвестмънтс Би Ви\" от една страна като продавачи, и \"Инерком България\" ЕАД като купувач, се казва в съобщението. Компанията припомня, че в средата на миналата седмица нейни представители са разговаряли в Прага с ръководството на ЧЕЗ по тази тема. Уведомлението до антимонополната комисия е и изискване по вече подписания договор между двете страни.", "date": "2018.03.14", "title": "\"Инерком\" поиска комисията за конкуренцията да се произнесе по сделката с ЧЕЗ"}
{"url": "https://www.dnevnik.bg/bulgaria/2018/03/14/3146566_prokuraturata_proveriava_video_s_dete_proveseno_prez/", "text": "Софийската районна прокуратура започна проверка по видео, на което се вижда жена, провесила дете от остъклен балкон на осмия етаж на жилищен блок, съобщи БНТ. По информация на телевизията случката е от столичния квартал \"Разсадника\", а видеото е заснето от съседната кооперация. Детето е момиченце на 1 година и 3 месеца. Според съседи то има и по-голяма сестра. Двете деца сега са под полицейска закрила, а родителите са на разпит в Трето районно полицейско управление, информира телевизията.", "date": "2018.03.14", "title": "Прокуратурата проверява видео с дете, провесено през балкона от 8 етаж"}
{"url": "https://www.dnevnik.bg/bulgaria/2018/03/14/3146534_sudut_vurna_deloto_sreshtu_chenalova_na_popravitelen/", "text": "Апелативният специализиран съд потвърди, че делото срещу Румяна Ченалова трябва да бъде върнато на прокуратурата за отстраняване на редица процесуални нарушения. Състав с председател Даниела Росенова отбелязва, че обвинителният акт срещу съдийката, който вече веднъж беше връщан на поправителен от градския и от апелативен съд, на практика не е бил поправен от прокуратурата, а в него са нанесени незначителни допълнения. Обвинителите не са изпълнили задължителните указания на съда, става известно от  определението  на съда, публикувано в сряда. В средата на февруари и  състав на първата инстанция  - специализираният съд, върна обвинителния акт срещу Ченалова с мотив, че той страда от много пропуски. Миналата година същото постановиха и Софийският градски съд, и Софийският апелативен съд. След това обаче в сила влязоха последните изменения на Наказателно-процесуалния кодекс и всички дела срещу магистрати бяха прехвърлени на специализирания съд, както и  това срещу Ченалова. Тя е обвинена в престъпление по служба и документно престъпление , извършени, докато гледала дело между фирмата \"ОЕТ – Обединени енергийни търговци\" и Националната електрическа компания (НЕК). Според прокуратурата бившият магистрат и основен участник в записите от \"Яневагейт\" е ощетила държавната компания. Повече за обвинението вижте  тук .", "date": "2018.03.14", "title": "Прокуратурата се провали за пореден път с обвинението срещу Ченалова"}
{"url": "https://www.dnevnik.bg/sport/2018/03/14/3146557_bfs_otloji_izbora_na_nov_shef_na_sudiiskata_komisiia/", "text": "Българският футболен съюз (БФС) отложи назначението на нов председател на съдийската комисия. Наследникът на  подалия оставка Петър Петров  ще бъде избран преди началото на плейофната фаза в Първа лига, обяви президентът на БФС Борислав Михайлов. Михайлов лично ще се заеме с избора на нов шеф на съдийската комисия. По думите му \"нито има толкова много кандидати, нито има безспорни фаворити\". \"Не е лесен изборът. Затова прецених, че не трябва една седмица след като сме му приели оставката, веднага да бързаме\", каза той след днешното първи заседание на новоизбрания изпълком на БФС. Михайлов допълни, че на днешната среща не са обсъждани варианти за наследник на Петров. Нарядите за последния кръг от редовния сезон в Първа лига ще бъдат определени от трима членове от настоящия състав на съдийската комисия. След това ще има кратка пауза преди началото на плейофната фаза, която ще е в края на март. \"Новият шеф на съдиите трябва да е сериозен и авторитетен човек. Да не го е страх и да си разбира от работата. Нямаме още идея кой да е. Но тежестта за избора ще падне върху мен. По правилник аз трябва да го предложа\", обясни Михайлов. Експертът на УЕФА Марк Бата ще продължи да работи като консултант за развитието на българското съдийство. В останалите комисии на БФС не се предвиждат промени поне до края на сезона, уточни Михайлов. Президентът на БФС разкри, че това е третият път, когато Петър Петров си е подал оставката. Шефът на съдиите беше подложен на огромни критики, а в последните месеци част от водещите клубове, сред които  \"Левски\" ,  ЦСКА  и  \"Ботев\" (Пловдив) , поискаха неговата оставка. \"Най-накрая му я приех, защото така или иначе в последните седмици напрежението беше голямо. Най-вече върху него и човекът не се чувстваше добре. Не ми е казвал за натиск, но е имало със сигурност\", заяви още Михайлов. По думите му за 12 години нито един съдия или шеф на съдийска комисия не му се е обадил да се оплаче от натиск. \"Но така или иначе, когато има такъв, трябва да съобщят в полицията, защото не сме нито разследващ орган, нито правоохранителна фирма, нито нещо подобно.\" Според него хората в съдийството \"очевидно предпочитат да се затворят в себе си да не влизат в по-нататъшни приключения\". Михайлов каза, че ще търси съдействие и помощ от държавата, за да \"престане това веднъж завинаги\". \"Неслучайно ще инициирам среща с президентите на клубовете и ще държа на подкрепата от държавата, защото сами не можем да се справим с този натиск\", завърши Михайлов.", "date": "2018.03.14", "title": "БФС отложи избора на нов шеф на съдийската комисия"}
{"url": "https://www.dnevnik.bg/citat_na_deniia/2018/03/14/3146575_citat_na_denia_edinstveniiat_nezapodozrian_za_chez_sum/", "text": "Премиерът Бойко Борисов на заседание на Министерския съвет в коментар за създадената от Народното събрание анкетна комисия, която да провери сделката между ЧЕЗ и българската \"Инерком България\" за бизнеса на чешката компания у нас. \"Подкрепихме за анкетната комисия за ЧЕЗ в парламента, така че г-жа Петкова и дружествата да се извади всичко през годините, защото от изказването вчера разбрах, че аз не ги обичам. До вчера опозицията ме обвиняваше, че ги обичам и че през годините аз съм им пречел. Ние не сме пречили на никого, а сме искали ЕРП-та да си спазват договорите и ангажиментите, вследствие на което сме им пращали проверки на всичките - и на трите ЕРП-та, има наказания (...) Така че тук не става въпрос за харесване и нехаресване, а за изпълняване на ангажиментите. ", "date": "2018.03.14", "title": "Цитат на деня: Единственият незаподозрян за ЧЕЗ съм аз, защото не ги харесвам"}
{"url": "https://www.dnevnik.bg/bulgaria/2018/03/14/3146573_prokuraturata_obvini_dvama_sled_signal_ot_tv_predavane/", "text": "Софийската градска прокуратура е образувала досъдебно производство след сигнал от тв предаването \"Господари на ефира\" за корупционни практики в офиса на НАП - София, съобщиха днес от държавното обвинение. Сигналът е постъпил в началото на януари, а няколко дни по-късно - на осми, Софийска градска прокуратура (СГП) е образувала досъдебно производство за престъпление по чл. 301 от НК (подкуп). В репортажа се разказва за гражданин, който е бил притискан от служители на приходната агенция, което е довело до това сметките и транспортът му да са запорирани от главния публичен изпълнител в НАП Стефан Лозанов след извършена ревизия. От прокуратурата съобщават, че след проведено изключително интензивно разследване, в хода на което са извършени множества процесуално-следствени действия, на 13 февруари към наказателна отговорност е привлечен С.Л. - служител на НАП - София, по обвинение за получаване на подкуп чрез изнудване посредством служебно положение. Към наказателна отговорност е привлечен и съучастник - жена с инициали В.К. Спрямо нея са предявени две обвинения - за съучастие в престъплението и за търговия с влияние. Двамата са с наложени мерки \"подписки\", уточняват от обвинението. Съобщението завършва с благодарност към екипа на \"Господари на ефира\" \"за проявената гражданска позиция при подаването на сигнала до компетентните органи. Използваме възможността да подчертаем, че именно доброто взаимодействие с разследващите журналисти и незабавната реакция на Главна дирекция \"Национална полиция\" и Софийската градска прокуратура доведоха до събиране на доказателства съгласно изискванията на Наказателно-процесуалния кодекс за престъпната дейност на обвиняемите лица и нейното преустановяване\".", "date": "2018.03.14", "title": "Прокуратурата обвини двама след сигнал от тв предаване за подкуп в НАП"}
{"url": "https://www.dnevnik.bg/politika/2018/03/14/3146585_valeri_simeonov_za_krim_ako_takiva_deistviia_ostanat/", "text": "Не трябва да се забравя тази агресия, която връща много страници назад в човешката история, каза вицепремиерът Валери Симеонов на дискусия \"Четири години от окупацията на Крим\", организирана от \"Европейски съвет за външна политика\". \"Боя се сам от себе си\", започна краткото си изказване Симеонов и уточни, че не говори като вицепремиер, а като председател на НФСБ и политик. \"Няма как да приемем такава намеса, една такава агресивна акция, при която се отнема територия от друга държава\", каза Симеонов. \"Такива действия са недопустими, но от друга страна, няма как с прискърбие да не отбележим, че и реакциите не са такива, каквито трябва да бъдат. С тези меки мерки, които бяха взети от Европейския съюз и като цяло световната общественост, резултатите естествено са никакви. Когато има акт на агресия, на нарушаване на международни норми и право, демократичните държави трябва да са единни, а не да се водят от собствените си икономически двустранни отношения с Русия в конкретния случай\", смята Симеонов. \"Ако такива действия останат без последствия, тежко ни и горко ни на всички. Един път ще бъде Украйна, друг път друга държава, трети път на друго място може да се повтори този опит и от тази крехка стабилност в Европа нищо няма да остане\", добави вицепремиерът. Симеонов за пореден път е на противоположно мнение от коалиционния си партньор Волен Сидеров, който дори  е посещавал Крим  според посланика на Украйна Рефат Чубаров, председател на меджлиса на кримските татари, разказа събитията от 26-27 февруари, когато се появяват \"зелените човечета\" и опитите на кримските татари да защитят легитимната власт власт на Кримския полуостров. На 14 март, петък, помня този ден, 50 000 граждани на Крим по призива на меджлиса излязоха с плакати по пътищата \"Путин, не искаме война\", а през това време войските на Русия завземали стратегически позиции. \", каза Чубаров. Според него Русия възобновява концепцията си от СССР за превръщане на полуострова в един непотопяем авионосец. Чубаров разказа, че кримските татари за пореден път са подложени на изселване, тъй като не са лоялни на руската власт. Майка ми беше депортирана от Сталин, тя е в Крим, а сега аз съм депортиран, каза Чубаров. \"В Крим имаше 7 училища с украински език, сега нито едно. Имаше 14 училища с татарски, сега откриват руски класове в тях и скоро няма да ги има\", разказа Чубаров. \"Крим активно го напускат хора в търсене на по-добро бъдеще. Не искат да ходят в казарма, паспортите им не са валидни, а искат да пътуват\", добави той , смята председателят на меджлиса на кримските татари. Политологът Огнян Минчев обърна внимание на последиците от окупацията на Крим за България, които са увеличаване на пропагандата и изостряне на хибридната война. \"България е била винаги с две лица – либерално, модерно, гледащо на Запад, и друго, което гледа на изток\", каза Минчев. Според него сблъсъците между двете групи зачестиха вследствие на конфликта в Донбас. Политологът Даниел Смилов обърна внимание върху прецедентите, които се дават за пример като оправдание за анексирането, и най-честият от тях е Косово. \"В случая с Косово имаме над 100 държави, признали този политически субект, 23 от 29 в ЕС, САЩ и основните демокрации.\" Разликата е очевидна смята Смилов, тъй като анексирането на Крим е подкрепено само от шепа държави. Когато има правонарушение, трябва да има някакви санкции, каза още той.", "date": "2018.03.14", "title": "Валери Симеонов за Крим: Ако такива действия останат без последствия, тежко и горко ни"}
{"url": "https://www.dnevnik.bg/sport/2018/03/14/3146607_spas_rusev_i_domuschiev_shte_otgovariat_za_vruzkite_na/", "text": "Членовете на изпълнителния комитет на Българския футболен съюз (БФС) ще запазят  досегашните си функции . Длъжностите бяха утвърдени днес по време на първото редовно заседание на изпълкома след  преизбирането на Борислав Михайлов за президент. Единствените промени са свързани с  новите лица в изпълкома  - собственикът на \"Левски\" Спас Русев, бившият президент на БФС Валентин Михов, депутатът от БСП и член на парламентарната комисия по младежта и спорта Димитър Георгиев и членът на апелативната комисия към БФС и бивш член на управителния съвет на \"Черно море\" Михаил Статев. Йордан Лечков запазва поста на първи вицепрезидент на БФС. Той ще замества и изпълнява функциите на Михайлов в негово отсъствие и ще бъде главен наблюдател мъжкия национален отбор на България. Атанас Фурнаджиев и Михаил Касабов остават другите двама вицепрезиденти, като първият ще отговаря за финансовата дейност на БФС, а вторият - за международната дейност на централата. Емил Костадинов ще продължи да отговаря за развитието на детско-юношеския футбол. Камен Костадинов и Михаил Статев ще наблюдават правната дейност на футболния съюз. Русев, Михов и собственикът на \"Лудогорец\" Кирил Домусчиев ще отговаря за връзките на БФС с бизнеса и държавните институции. Кметът на Созопол Панайот Рейзи ще се занимава с връзките с местните власти и националното сдружение на общините. Изпълнителният директор на \"ОМВ България\" Петър Величков ще подпомага привличането на спонсори.  Президентът на \"Славия\" Венцислав Стефанов ще е отговорник за връзките с Професионалната футболна лига (ПФЛ), а Румян Вълков - с Аматьорската футболна лига (АФЛ), на която е президент.", "date": "2018.03.14", "title": "Спас Русев и Домусчиев ще отговарят за връзките на БФС с бизнеса и държавата"}
{"url": "https://www.dnevnik.bg/politika/2018/03/14/3146567_pokrai_borbata_s_korupciiata_mnozinstvoto_podkrepi/", "text": "Парламентарната комисия по правни въпроси подкрепи  пре дложените  промени в Наказателния кодекс , с които да се въведе преследване на корупция и в частния сектор и криминализират търговията с влияние. Законопроектът с вносител Министерския съвет беше един от седемте проекта за изменение на Наказателния кодекс, които гледаха на първо четене днес депутатите от правната комисия. Срещу проекта се обяви Висшия адвокатски съвет, работодателските организации, както и депутатите от БСП. Все пак той мина на първо четене в комисия с десет гласа \"за\" и седем \"против\". От писменото становище на Върховния касационен съд (ВКС) се вижда, че той също не подкрепя идеята за промяна. Прокуратурата подкрепя принципно законопроекта, се вижда от становище на сайта на Народното събрание, подписано от главния прокурор Сотир Цацаров, в което обаче има и критики към някои разпоредби. Председателят на комисията Данаил Кирилов (ГЕРБ ) заяви, че е съгласен с голяма част от критиките към проекта. Финалните му думи преди преминаване към гласуване на предлаганите изменения бяха като признание и онагледиха дискусията - Преди време от Министерството на правосъдието обявиха, че предлаганите изменения идват след препоръките от  евроанализа на прокуратурата , изготвен миналата година. Ведомството не обясни какви са точните препоръки в този анализ. Днес Кирилов използва недовършени изречения, за да обясни за присъствалите в залата критици на промените, че ще четат след време в евродоклад изискването към България да въведе възможност да преследване на корупция в частния сектор с разширяване на понятието длъжностно лице. Той призова да видят кои хора са писали становище в доклада от българска страна, но уточни че засега ще запази в тайна хората и доклада. Представителят на Висшия адвокатски съвет Валя Гигова изрази общото становище на адвокатурата, че концептуално законопроектът е сгрешен. Обясни, че повече от 30 години страната се бори за постигане на свободна стопанска инициатива и свободен бизнес пазар, на които сега се налага Като се нарушават основните му принципи - за свободата на договаряне, на конкуренция и за упражняване на стопанска дейност. Гигова заяви, че общото понятие в проекта, че за упражняващите публична функция може да доведе до това за длъжностно лице да се приема адвокат, лекар, журналист и т.н. Даде и пример с всяка майка, която отглежда децата си, че също извършва дейност с обществено значение. По тази причина според адвокатурата След като се солидаризира с критиките Данаил Кирилов даде и две обещания - проектът ще бъде предоставен на консултативния съвет по законодателство, за да се изкаже по него и научната общност и че ще бъде обсъден от възможно най-широко формирана работна група. От думите му се разбра, че ако колегите му от Министерския съвет са превишили правата си с предложените промени, това ще бъде поправено между двете четения. Три от работодателските организации - Конфедерация на работодателите и индустриалците в България (КРИБ), БТПП и АИКБ също се обявиха против предлаганите промени. Адвокатът на КРИБ Рада Йосифова заяви, че е смущаващ подхода, което го казва и като дългогодишен прокурор. По думите ѝ с измененията ще се ликвидират основни институти на наказателното право без обосновка. Васил Тодоров от БТПП обясни, че в момента спорове в частния сектор се решават по гражданско правен път пред съда, за което се плаща такса. Ако бъде приет закона Ивелин Желязков обяви, че предложенията за наказателна репресия и че , за да се захваща и с тази в гражданския оборот. \"Където трябва да е държавата я няма и се опитваме да в вкараме, където не трябва\", заяви от своя страна Кънчо Сойчев от Съюз на произведеното в България. Според него предлаганите промени са недопустима намеса на държавата в гражданския оборот. По думите му Съюзът на произведеното в България членува в европейска организация с 12 милиона фирми и в другите държави нямало такива текстове в Наказателния кодекс. Депутатът от БСП Крум Зарков обяви, че се ограничава гражданския оборот с инструменти на Наказателния кодекс. на хората в частния сектор, дори ако действията им не са довели до облага за някого и вреда за друг. Той заяви, че това е изключително неефективен метод, тъй като обемът на потенциалните нарушения е такъв, че не може да се обхванат всички случаи. Определи проекта като опасен и непоправим. Отговори му Кирилов, който го призова да не обобщава и етикетира целият проект, в който имало текстове, които след прецизиране ще постигат целите си. Призова депутатите да не крият главата си в земята, защото в частния сектор има корупция. Той посочи и по-конкретен пример, който обаче не е регламентиран ясно в законопроекта - дружества, които печелят от публични средства като \"Софийска вода\" например. Корупция в частния сектор - какво означава и за кого се отнася. вижте  тук . Иначе правната комисия не подкрепи идеята на БСП за опадане на института на маловажност при кражби и грабежи. При маловажни случаи извършителите на престъплението или не се наказват изобщо, или получават по-лека санкция. Не бе подкрепен и друг проект на левицата, който предвижда лишените от свобода за извършен опасен рецидив да се освобождават предсрочно само ако неизтърпяната част от наказанието не е повече от три години. Другият проект на партията с лидер Корнелия Нинова бе за криминализиране паралелния износ на лекарства и незаконното им производство. Той също не получи подкрепата на депутатите в правната комисия. Подкрепен бе обаче проектът на \"Обединени патриоти\", с който се цели намаляване на незаконната сеч в горите. Въпреки че и към него имаше критики и че Християн Митев заяви, че само законовите изменения няма да доведат до край на това посегателство, идеята бе подкрепена на първо четене. Другият проект на \"патриотите\" - за промени, свързани с бракониерството сред риболовците не получи подкрепата на правната комисия. За сметка на това правната комисията одобри на първо четене четвъртия проект за промени в Наказателния кодекс. Той е за домашното насилие и беше сочен като алтернатива на ратификацията на Истанбулската конвенция. Една от идеите в него е преследването на средната телесна повреда, причинена от роднина, да става по тъжба на пострадалия до прокуратурата и не може да се прекрати по негово искане.", "date": "2018.03.14", "title": "Покрай борбата с корупцията мнозинството подкрепи наказания за частния сектор"}
{"url": "https://www.dnevnik.bg/sviat/2018/03/14/3146618_kak_stivun_hoking_shte_produlji_da_promenia_fizikata_i/", "text": "Неписан природен закон е, че когато напред излезе личността, работата ѝ остава в сянка. Стивън Хокинг – най-известният учен на нашето време имаше мистериозната способност да измества собствените си постижения, пише Иън Семпъл за в. \"Гардиън\". А интуитивните скокове на мисълта му ще създават работата на учените десетилетия в бъдещето. Хокинг винаги е мислел на едро. Целта му бе да разбере вселената изцяло и докато другите хора изследваха черните дупки, той приложи същите методи към самия Космос. Обедини силите си с математика Роджър Пенроуз и доказа, че ако върнеш времето назад, сингулярността е била първата сцена в историята на вселената. Тоест тя – с всичките ѝ звезди и планети, живота на Земята, любовта и трагедиите – е започнала като ето толкова голяма точка: . По-късно Хокинг отново се връща към черните дупки. Макар материята в сърцевината им да се намира в безкрайно малка точка, те се въртят и имат \"размер\", който зависи от материята, попаднала в тях. Колкото повече материя, толкова по-големи са. В края на 70-те той обявява, че една черна дупка може само да става по-голяма. Математическото обяснение е подобно на това за фундаменталния закон на природата – че ентропията, мерилото на хаоса, може само да се увеличава. Когато физикът Джейкъб Бекенщайн посочва, че това не е съвпадение, Хокинг и други учени са скептични към идеята. В крайна сметка, за да може една черна дупка да има ентропия, тя трябва да бъде гореща и да излъчва топлина. Но нищо не може да излезе от черна дупка, веднъж попаднало в нея. Хокинг се залавя да обори Бекенщайн, но всъщност стига до най-зашеметяващото си откритие. Черните дупки действително имат температура и излъчват топлина (наречена по-късно \"радиацията на Хокинг\".) Което означава, че с времето те може да се свиват, или, както казва самият учен \"Черните дупки се оказаха не толкова черни.\" Това означава, че след като мине достатъчно време, една черна дупка просто ще изчезне. За обикновените такива ще е нужно повече време от възрастта на вселената. Но малките дупки, които на размер са по-дребни от атоми, ще се развиват по-динамично и ще освобождават топлина бързо, преди в крайна сметка да избухнат с енергията на милион мегатонови водородни бомби. Откритието на Хокинг шокира космолозите и им създаде нов проблем – информационният парадокс на черните дупки. Ако те просто изчезват, всичката информация, която са събрали в себе си, вероятно се губи завинаги. \"Този въпрос може да не отнема съня на повечето хора, но повечето хора не са теоретични физици\" Загубата на информацията би противоречила на основно правилно на квантовата механика. Но Хокинг поддържа, че черните дупки я унищожават, въпреки възраженията на други учени. През 1997 г. той се хваща на бас с Джон Прескил от Калифорнийския технологичен институт по темата. Макар парадоксът все още да е парадокс, повечето физици са на мнение, че черните дупки не унищожават информацията. \"Много хора са на мнение, () че когато черната дупка се изпари в радиация, информацията ще бъде внимателно кодирана в излитащата радиация\". През 2004 г. Хокинг призна, че е изгубил баса, но все още твърдеше, че въпросната информация не би могла да бъде разчетена. Но Хокинг бе далеч повече от физик – неговата \"Кратка история на времето\" показа на милиони хора светът на физиката. \"Сега всички се интересуват от черните дупки. По време на вечеря хората си говорят за Големия взрив. И Хокинг изигра значителна роля в това\", коментира Сабине Хосенфелдер от Франкфуртския институт за научни изследвания. За Макс Тегмарк – преподавател по физика в Масачузетския технологичен институт, който е работил с него, Хокинг е бил един от най-влиятелните учени на всички времена. \"Ако се замислите за влиянието на Алберт Айнщайн, Айзък Нютън и останалите – то е в миналото. Но наследството на Хокинг все още е предимно в бъдещето. Той ще води изследванията ни в продължение на години.\"", "date": "2018.03.14", "title": "Как Стивън Хокинг ще продължи да променя физиката и след смъртта си"}
{"url": "https://www.dnevnik.bg/sviat/2018/03/14/3145940_tiha_panika_v_londongrad_-_dnes_tereza_mei_obiaviava/", "text": "След като заяви, че \"най-вероятно\" Русия стои зад покушението с бойно отровно вещество във Великобритания, премиерът Тереза Мей даде на Москва толкова кратък срок да отговори до полунощ във вторник, че още в първия ден на седмицата бе ясно, че в сряда ще бъдат обявени първите санкции. Русия за пореден път отхвърли обвиненията и каза, че не може да дава информация без достъп до подробности за разследването, включително медицинските данни за състоянието на Сергей Скрипал и дъщеря му Юлия, отровени на 4 март. Междувременно тя получи за тезата си подкрепа от САЩ (последният акт, както се оказа, на държавния секретар Рекс Тилърсън) и европейските си партньори. В Европа усилено се говори, че трябва да се демонстрира солидарност и да се приемат поредните общоевропейски санкции срещу Москва. Лондон обаче е длъжен въпреки това пръв да предприеме мерки и Мей ще представи по-късно днес в парламента плановете си за първите стъпки. Какви може да са те и какъв ще е ефектът от тях? Изгонване на руски дипломати Това вече се случи след убийството на Александър Литвиненко с радиоактивен полоний 210 през 2006 г. в центъра на Лондон. Тогава бяха наложени и визови ограничения за руски официални лица, но ефектът бе минимален. Андрей Луговой, посочен като един от извършителите на скандалното покушение, не само не е изправен пред правосъдието, но и в момента е депутат от партията на Владимир Жириновски. Този път залозите може да се вдигнат повече с изгонването на руския посланик в Лондон и на известни на властите руски разузнавачи. Посланието ще е ясно - двустранните отношения, които са най-лошите от много години насам, ще станат още по-сложни и когата един ден започне нормализиране на връзките на Запада с Москва, британците ще са последните, които ще протегнат ръка. Проблеми за живеещи и избягали на Острова Издаването на визи за руски граждани, както и на разрешения за постоянно пребиваване няма да спре, но може да стане значително по-строго и чувствително по-бавно. Затваряне на границите за руснаци, а не за конкретни категории - например представители на властта и служители в силовите ведомства - ще бъде спряно от съда като дискриминация по гражданство. Промяната на регулациите отнема повече време, но мнозина руснаци във Великобритания вече питат консултантски компании има ли риск за престоя и дори за двойното им гражданство. Особено изнервени са тези, които са избягали там след обвинения и присъди в Русия за корупция или присвояване на милиони долари. Те разчитат, че британският меркантилизъм ще се окаже по-силен и че все пак това е правова държава - ако им създаде някакви проблеми, те ще са несравнимо по-малки от това, което ги чака у дома в Русия. Блокиране на активи и имоти Това е само един от начините да бъдат изолирани руски олигарси от достъп до именията и луксозните им покупки на британска територия с идея това да създаде напрежение, несигурност и натиск в обкръжението на Владимир Путин. Вече има оплаквания от руснаци, че се затяга доста либералният доскоро режим, благодарение на който те станаха търсени клиенти сред търговците на имоти от най-висок клас. Правителството може да прибегне до т.нар. Заповед за необяснимото богатство (unexplained wealth order), позволяваща на правителствени служители за блокират активи, включително имоти, ако не е достатъчно ясна информацията за произхода на средствата, с които са придобити. Това засяга и дори таксите, които руснаци плащат децата им да учат в елитни училища, колежи и университети. Кой сега ще иска да прави бизнес с тях Нови регулации може да ограничат свободата за откриване на банкови сметки за особено големи суми. Банки и компании може да ограничат или прекратят бизнеса си с руснаци, защото не искат да поемат рискове и отговорност. Това ще е особено видимо в случаите, когато крайният руски бенефициент в една сделка е прикрит зад няколко подставени лица. Консултанти вече съветват някои руснаци да помислят за пререгистриране на бизнеса си извън Великобритания - на Карибите или в Кипър например. Изгонване на руски държавни медии Държавният медиен регулатор Ofcom вече заяви, че руската телевизионна мрежа RT (известна до неотдавна като Russia Today) може да изгуби лиценза си за дейност във Великобритания. От Ofcom съобщиха, че са уведомили ANO TV Novosti - собственика на британския лиценз за RT, че ако правителството прецени, че руската държава е използвала незаконна сила срещу Обединеното кралство, ще го смята за достатъчно да подложи медията на проверка (т.нар.   тест). За регулатора ANO TV Novosti е финансирана от бюджета на Руската федерация. Засега това се посреща особено остро в Москва или, по-точно, от известната с колоритния си изказ Мария Захарова. Говорителката на външното министерство заплаши, че ако бъде отнет лицензът на RT, нито една британска медия няма да бъде допускана в Русия. Създава се впечатление, че за руската власт поглъщащият стотици милиони долари проект за популяризиране в чужбина на позицията им (и пропагандата им) е особено ценен. Бойкот на Световното първенство по футбол в Русия през лятото Това би бил изключително символичен акт - просто официални лица няма да присъстват на Мондиал 2018 в знак на протест срещу действия на Москва. Но ефектът от подобен ход е нищожен. Спирането от участие на футболния отбор на Англия (единственият от четирите национални отбора от Великобритания, стигнал до финалите) е свързано с решение на независимата Футболна асоциация на Обединеното кралство. Тя вече заяви, че никой не се е обръщал към тях за нещо подобно и няма планове да се предприема толкова драстичен ход. Отказ от участие на вече класирал се се санкционира с глоба от 250 000 швейцарски франка. Ако това стане 30 дни преди шампионата, сумата се удвоява. Загубите за британски рекламодатели и телевизии, платили за правата за излъчване на мачовете, ще са най-малкото в рамките на десетки милиони паунда. Има и риск страната да не бъде допусната до световното в Катар заради намеса на правителството в спортната сфера. Британски забранителен списък за корумпирани руснаци Това би било версия на закона \"Магнитски\" - законодателен акт, с който в няколко страни вече преследват руски официални лица, отговорни за грубо погазване правата на човека и за корупция. За тях е забранено да бъдат допускани и се блокира тяхно имущество и сметки, ако има такива. В момента през британския парламент минава за одобрение Закон за санкции и борба с прането на пари, към който лесно би могло да се добави такъв списък. На първо място той би обхванал т.нар. политически значими лица (Politically Exposed Persons или PEPs) и семействата им. Хакерска атака срещу Русия Такова действие най-малкото няма да бъде обявено публично и предварително. Но в ХХI век то може да се окаже едно от най-ефективните. Изцяло в сферата на догадките е каква би могла да е формата - от демонстриране на възможности за поразяване на ключова руска инфраструктура до изтегляне на данни, компрометиращи висши руски служители. Посолството в Лондон веднага изрази тревога от евентуална употреба на кибероръжие и предупреди \"британската страна още веднъж да обмисли последиците от един такъв безотговорен ход\". Разгарянето на страстите около скандала доведе и до спекулации, че този път вече не е изключено на медиите да бъдат подадени данни, засягащи лично Владимир Путин. Досега Западът се въздържа от подобен ход, за да поддържа някаква среда за комуникация с руския лидер. Това въздържание изглежда започва да се изчерпва. Какво може да направи ЕС Не много. И без това в момента страни като Унгария, Гърция, Кипър, Италия (донякъде и България) се изказват критично към действащите санкции срещу Русия, удължени преди часове с още 6 месеца. Великобритания е в сложни преговори за раздяла със съюза и атмосферата не е особено окуражаваща за Лондон, че ще може да убеди партньорите си да затегнат ембаргото заради покушение в страна, която след година няма вече да е в ЕС. Създава се деликатна ситуация - останалите от съюза искат да продължат сътрудничеството с Лондон в сферата на сигурността, но ако не го подкрепят, само ще изпратят сигнал, че Великобритания е изолирана, а това не може да не радва Кремъл. А НАТО? Използваната от Тереза Мей формулировка \"незаконна употреба на сила\" от Русия срещу Великобритания напомни да се пита дали това не засяга и НАТО. В Лондон има хора, които смятат, че останалите 28 в алианса трябва да сторят нещо най-малкото за да се демонстрира широка солидарност с британците - например като се увеличи военното присъствие по източния фланг. \"Даунинг стрийт\" побърза да охлади страстите с уточнение, че определено не става дума за нещо, свързано с член 5 от Вашингтонския договор и принципа за колективна отбрана при нападение срещу един от членовете. Засега генералният секретар Йенс Столтенберг нарича покушението \"ужасяващ и напълно неприемлив акт\", както и че случилото се предизвиква \"сериозна тревога\" в алианса. Най-интересното е дали НАТО ще обяви, че възприема покушението като първата химическа атака на негова територия от създаването на Атлантическия съюз. И цитатът на деня е... , бизнесмен, живеещ в Лондон със семейството си.", "date": "2018.03.14", "title": "Тиха паника в Лондонград - днес Тереза Мей ще обяви нови санкции срещу Русия"}
{"url": "https://www.dnevnik.bg/zelen/2018/03/14/3145661_s_traurna_procesiia_za_rekite_ribari_protestirat_pred/", "text": "Сдружението на рибарите \"Балканка\" организира протест пред сградата на Министерството на околната среда и водите на ул. \"Мария Луиза\" рано тази сутрин (в 8.30 ч.). Поводът е Международният ден за опазване на реките. А причината за гражданското недоволство е бездействието и дори \"активното съдействие\" на компетентните органи по опазване на реките, начело с министерството, обясняват организаторите. Събитието ще под формата на траурна процесия в памет на унищожените и отровените реки през 2017 г. Целта е да бъде информирано обществото, че в България няма да бъдат постигнати целите на Рамковата директива за водите на Европейския съюз, а вината за това по думите на протестиращите е на МОСВ.  \"Заради тяхното престъпно поведение всяка година търпим главоломна загуба на биоразнообразие по българските реки - намаляват рибни популации, съсипват се прекрасни реки, замърсява се питейната вода\", пише в съобщението до медиите. Протестиращите подчертават още, че новите вецове се появяват все по-бързо, замърсяванията са ежедневие, а под \"почистване \" на речните корита се изсича крайбрежната растителност. Вместо тези дървета да се пазят, защото укрепват бреговете, се извършва промишлен дърводобив, а вършините от тях се трупат в реките и ги задръстват.  Според сдружението това се случва с разрешението на ведомството - въпреки подаваните сигнали и обещания за действия.  За пример те дават  пресушаването на река Въча под Цанков камъ к и после в град Кричим от миналата година и \"почистването\" на река Яденица между Белово и Юндола. И наскоро се допусна изграждането на пети пореден ВЕЦ на Градевската река.", "date": "2018.03.14", "title": "С траурна процесия за реките рибари протестират пред екоминистерството"}
{"url": "https://www.dnevnik.bg/biznes/2018/03/14/3145637_bulgarite_v_germaniia_mogat_da_nauchat_za_kariernite/", "text": "За шеста поредна година инициативата Български кариерен форум ще срещне българи в чужбина с потенциални работодатели в родната им страна и ще ги запознае с възможностите за кариера и развитие, ако решат да се завърнат. И тази пролет форумът се провежда в страните с най-много български емигранти - Великобритания и Германия, като изложението в Лондон вече се състоя на 10 март, а това в Берлин предстои на 21 април. По официални данни в германската столица и провинцията Бранденбург живеят над 33 000 българи, близо 2000 от които са студенти, а за столицата на Великобритания статистиката е съвсем сходна. През 2017 г. на форумите за двете страни се отзоваха над 300 учащи и работещи в чужбина българи, а сред работодателите, които ги посрещнаха, както и тази година бяха утвърдени на пазара имена. Тази година сред компаниите са например \"Теси\", Easy Consult, EVN, TBI Bank, \"Карлсберг България\", Despark, както и организациите \"Заедно в час\", \"Лечение без граници\" и \"Обединени идеи за България\". След три успешни изложения във Франкфурт, форумът тази година се мести в столицата на Германия Берлин. Той ще се проведе на  . Повече информация за работодателите, които ще участват, и за възможностите за кандидатстване и регистрация има на  сайта на организаторите . \"Български кариерен форум\" е организация, създадена от и за студенти. Екипът се състои от български студенти и млади професионалисти с опит в чужбина и с цел да запази облика си екипът всяка година се разширява с нови попълнения, като тази година в организирането на събитията се включили още 12 доброволци, студенти във Великобритания и Германия.", "date": "2018.03.14", "title": "Българите в Германия могат да научат за кариерните възможности в родината си на форум през април"}
{"url": "https://www.dnevnik.bg/skorost/2018/03/14/3145917_pininfarina_pusna_purviiat_super_avtomobil_na_vodorod/", "text": "Година, след като представи в Женева прототип на спортен суперавтомобил, задвижван от водород, \"Пининфарина\" показа и серийния модел. \"Ейч2 Спийд\" ще може да се поръча както във версия, хомологирана за употреба по публичните пътища, така и за пистови състезания. От компанията обаче планират да произведат само 12 бройки от колата. Шасито на \"Пининфарина Ейч2 Спийд\" е от карбонови влакна, а каросерията е от композитни материали. Автомобилът се задвижва от четири електромотора с обща мощност 653 конски сили, като липсват скоростна кутия, съединител и диференциал. Двигателите получават ток от горивни клетки, в които става реакция между водорода от резервоарите и кислорода от въздуха. Отпадният продукт са водни пари. Екологичният спортен автомобил има ускорение до 100 км/ч за 3.4 секунди, а максималната скорост е 300 км/ч. Като предимство пред традиционните електромобили от \"Пининфарина\" посочват възможността водородните резервоари с вместимост 8.6 килограма да се напълнят за три минути. В салона на дългия 4.73 метра автомобил има две спортни седалки. Целият кокпит е облицован в кожа и алкантара. Предпазните колани пък са като в колите от \"Формула\" 1.", "date": "2018.03.14", "title": "\"Пининфарина\" пусна първия суперавтомобил на водород"}
{"url": "https://www.dnevnik.bg/sport/2018/03/14/3145980_fantaziiata_na_barselona_sreshta_pragmatizma_na_chelsi/", "text": "Две седмици след като подновиха едно от най-вълнуващите съперничества в европейския футбол през 21 век, \"Барселона\" и \"Челси\" се срещат на \"Камп ноу\", за да определят кой ще продължи към четвъртфиналите на Шампионската лига. Въпреки колебливото си представяне във Висшата лига английският шампион изигра много силен мач в Лондон и беше близо до перфектния резултат. Първият гол в кариерата на Лионел Меси срещу \"Челси\" обаче неутрализира откриващото попадение на Уилиан и даде солидно предимство на \"Барселона\" в реванша. Каталунците влизат като тотален фаворит в сблъсъка с оглед проблемите в състава на \"Челси\" и напрежението, което тегне върху раменете на Антонио Конте. Тимът на Ернесо Валверде показва едновременно атрактивна и много стабилна игра, докато сините от Лондон не са толкова солидни в отбрана, колкото бяха миналия сезон. Въпросът е дали футболистите на \"Барселона\" ще имат достатъчно енергия и острота в атака, за да довършат започнатото в Англия, или \"Челси\" ще успее да излъже един от главните претенденти за трофея, както го направи преди шест години.  Тибо Куртоа, Сесар Аспиликуета, Андрес Кристиансен, Гари Кейхил, Виктор Моузес, Маркос Алонсо, Нголо Канте, Сеск Фабрегас, Уилиан, Еден Азар, Алваро Мората.", "date": "2018.03.14", "title": "Магията на \"Барселона\" среща прагматизма на \"Челси\" със спомена от 2012 г."}
{"url": "https://www.dnevnik.bg/evropa/2018/03/14/3145582_merkel_polaga_kletva_kato_kancler_za_chetvurti_put_no/", "text": "Ангела Меркел ще положи днес клетва като канцлер на Германия за четвърти път, след като сформирането на управляваща коалиция й отне рекордните 171 дена, пише \"Асошиейтед прес\". Меркел има 12 бурни години като канцлер зад себе си. Да изпълни клетвата си обаче този път може да се окаже още по-трудно на фона на обявените от президента на САЩ Доналд Тръмп  вносни мита , разделения Европейски съюз и колебливата  управляваща коалиция . Съюзът на консерваторите с лявоцентристката Германска социалдемократическа партия (ГСДП) на дали го очаква \"меден месец\". Освен това през последните месеци се заговори за евентуален политически залез на Меркел и дори за  неин вероятен наследник  в лицето на новия генерален секретар на партията Анегрет Крамп-Каренбауер. В понеделник  Олаф Шолц , който в момента изпълнява длъжността председател на ГСДП  след оставката на Мартин Шулц  и който се очаква да бъде финансов министър и вицеканцлер, каза, че четвъртата голяма коалиция в Германия  не е започнала \"като брак по любов\" . Според скорошни проучвания за почти половината германци голямата коалиция, позната като GroKo, е твърде скучна, лишена от въображение и твърде шаблонна, пише \"Политико\". Очаквания Когато днес започне четвъртият мандат на Меркел като канцлер и Германия, и Европа, ще очакват знаци до къде ще стигне новият съюз на християндемократите и социалдемократите. Това, което изплува на повърхността, е като цяло още от същото – предпазлив, внимателен, центристки курс. Политици от всички партии от месеци говорят за необходимостта Берлин да формулира отговор на предложените от френския президент Еманюел Макрон реформи в ЕС. Макрон настоява за по-тясна интеграция в еврозоната и за създаването на финансов министър, бюджет и управление за единната валута. Макар всички да са съгласни, че Берлин трябва да отговори, не е много ясно какво точно трябва да каже. Например в коалиционното споразумение от 177 страници се призовава за \"подобрение на функционирането на ЕС, особено на Европейския парламент\", без обаче да се уточнява как може да стане това. По подобен начин в документа се казва, че Германия ще плаща повече за  бюджета на ЕС , но не се посочва колко точно. Кабинетът Меркел бе принудена да договори сделка със социалдемократите, след като опитите й за съюз с две по-малки партии (Свободните демократи и Зелените) се провалиха. На вота през септември двата водещи политически блока получиха най-лошите си следвоенни изборни резултати. Разочарованието от притока на милиони мигранти след 2015 г. вкара за пръв път в парламента крайнодясната партия \"Алтернатива за Германия\". Правителството стана възможно, след като социалдемократите  обявиха, че две трети от членовете  им са гласували  \"за\" новата \"голяма коалиция\"  с Християндемократическия съюз (ХДС) на Меркел. Осем от министрите в  16-членния кабинет , който ще поеме властта от днес, ще са жени. Сред номинациите на ГСДП са досегашният кмет на Хамбург Олаф Шолц, който ще стане финансов министър (и координатор на всички министри от ГСДП), и Хайко Маас, който ще наследи първия дипломат Зигмар Габриел. Маас досега  беше министър на правосъдието. Раздялата с финансовото министерство, дълго управлявано от християндемократи, обаче подтикна анализатори да предупредят, че Меркел е направила твърде големи отстъпки, за да сформира правителство. Министерството преди се управляваше от сегашния председател на парламента Волфганг Шойбле, смятан за краен защитник на дългогодишни политики на бюджетни икономии в Германия и други страни в Европа.", "date": "2018.03.14", "title": "Меркел полага клетва като канцлер за четвърти път, но има малко поводи да празнува"}
{"url": "https://www.dnevnik.bg/intervju/2018/03/14/3145683_boiko_rashkov_specslujbite_sa_agresivno_neveji_i_lujat/", "text": "В дневния ред на парламента за тази седмица влиза  предложението  на парламентарната комисия за контрол на службите за сигурност да бъде отстранен от Националното бюро за контрол на СРС (НБКСРС) Георги Гатев, който е и зам.-председател на органа. Комисията, ръководена от Димитър Лазаров (ГЕРБ), се позова на това, че е отнет допускът на Гатев до класифицирана информация. Самият Гатев заедно с председателя на бюрото Бойко Рашков се намираха в парламента, но не бяха допуснати на заседанието. \"Фарс\" - това бе коментарът на Георги Гатев. \"Дневник\" зададе няколко въпроса на Бойко Рашков. - Аз бях официално поканен за това заседание, изпълних задължението си по Правилника за организацията и дейността на Народното събрание да се явя, но, подчертавам, не бях допуснат в залата. Нямаше да коментирам друго, освен случаите, послужили за отнемане достъпа на г-н Георги Гатев. Народното събрание е последната институция у нас, пред която можеше да се изложи тази информация. Напомням, че ДКСИ (Държавната комисия за сигурност на информацията) и ВАС (Върховният административен съд) не я изискаха от НБКСРС (Националното бюро за контрол на СРС) и не я разгледаха. - Депутатите можеха да проверят дали действията на ДАНС са били обективни или дирижирани. Отказът да бъда изслушан показва, че очевидно няма нагласа да се осъществява парламентарен контрол върху ДАНС и че тя се толерира - предпоставка за нарушения на закона в бъдеще. По-конкретно депутатите трябваше да се заинтересуват защо в материалите на ДАНС има откровени лъжи! Второ, те щяха да разберат какво е нивото на правната грамотност на служителите, извършили проверката, и на началниците им, които са съгласували (утвърдили) предложението им за отнемане на достъпа. - Например там пише, че г-н Гатев бил \"опорочавал\" веществени доказателствени средства. Това твърдение е не само правно абсурдно. То говори за правна неграмотност, защото членовете на бюрото нямат дори физически достъп до тези материали по заповед (указание) на главния прокурор Сотир Цацаров. Изразяването на подобно заключение, с което, забележете, са се съгласили ръководителите на младия агент от ДАНС, е и нагло демонстриране на агресивно невежество. Може би ако с подобни действия беше засегнат някой политик, щяхме да чуем вой до небесата. Сега мълчат. - Не. ДКСИ не изпълни указанията на ВАС да предостави протокола от заседанието си, на което е взето решение за потвърждаване акта на ДАНС. От него съдът можеше да се увери имало ли е изобщо заседание; протекла ли е дискусия; какви становища \"за\" и \"против\" са изложили членовете на ДКСИ. ВАС не е настоявал отново тези документи да се предоставят и е решил делото без тях! - Да, възниква въпросът защо. Дали този съдебен състав не е имитирал процесуална активност, след като освен това не е анализирал представените от г-н Гатев над 120 страници материали. Същевременно е използвал \"copy - paste\" на ДКСИ. Възниква въпросът защо по идентични случаи други състави на ВАС са постановили решения, различни от това по случая \"Гатев\"! - С този въпрос в момента вие вършите работата на някои от мнозината народни представители, загрижени за добруването на българина. Според мен отговорното отношение предполага внимателно обсъждане на тези проблеми в комисията \"Лазаров\" (парламентарната комисия за контрол на спецслужбите и СРС - бел. ред.). Повече от ясно е, че процедурата е неадекватна най-малкото защото органът, който е проверяван от бюрото, \"отстрелва\" член на контролния орган, т.е. може да дирижира проверовъчната дейност на орган, излъчен от върховната държавна власт. Очевидна е необходимостта от законодателна промяна, идеи за която можех да представя. Порочна е процедурата в цялост, защото засегнатият не може да се защити пред съдебна инстанция по същество. Сега ВАС е само касационна инстанция. В случая са опорочени и действията на ДКСИ, защото не е дадена възможност да се упражни право на защита. Ако в този стадий бяха събрани и разгледани обективно материалите, с които разполага НБКСРС, ако бяха изслушани и някои длъжностни лица, каквато възможност има по чл. 65, ал. 4 от ЗЗКИ (Закона за защита на класифицираната информация - бел. ред.), резултатът щеше да е друг. - Питам се и аз какво пречеше, още повече че ДКСИ е инстанция по същество. Но се питам и друго: дали в случая няма значение един мандат (на председателя на ДКСИ - бел. ред.), който лятото трябваше да бъде продължен и може би изискваше определено поведение от един ръководител? Явно някои разбират понятието \"правова държава\" по този начин! По втория подвъпрос: Да, явно бюрото пречи на тези органи да използват СРС по начин, по който ги използваха до случая \"Янева\". Струва ми се логичен въпросът до този случай къде беше Сотир Цацаров да упражнява надзор за законност на процедурите със СРС така, както направи през 2001 г. проф. Никола Филчев като главен прокурор! Да, бюрото е неудобно за ДАНС и прокуратурата и не случайно те възпрепятстват то да упражнява правомощията си по закон. От своя страна Народното събрание гледа безучастно дори и след като изпратихме много тревожни материали в комисията \"Лазаров\", свидетелстващи за това противодействие. - До настоящия момент само едно длъжностно лице е изразило явно негативно отношение към г-н Гатев. Това е главният прокурор Сотир Цацаров, който в началото на април 2015 г. на разширено съвещание в Съдебната палата обвини Гатев в нездраво любопитство по случаите, които проверяваме, отнасящи се до КТБ. Да, депутати са предлагали Гатев да си подаде оставката сам. Така случаят няма да се разглежда, тъй като и сега целта е \"да се запази тишина\". След прекратяване на мандата на Гатев ще бъде избран друг член на бюрото в месечен срок. Не мога да гадая каква ще бъде истинската цел, но се досещам. - Ще реши преди всичко г-н Гатев. Доколкото ми е известно, подготвя се жалба до ЕСПЧ в Страсбург. - Вярно е, че сме работили заедно и то добре. Поканих го да заеме поста директор на следствието в Пловдив и той прие, дотогава беше адвокат. Имах му голямо доверие, дори му възложих персонално проверката по случая, известен в миналото като \"Великолепния стрелец\", както нарекоха един министър от кабинета \"Костов\". Друг е въпросът как приключи това разследване - отговора потърсете от прокуратурата. Не мога да кажа дали тя го е \"смачкала\" като \"господар на досъдебното производство\". Сега колегата Лазаров е представител на управляващото мнозинство, съобразява се подчертано с това. Бих се радвал, ако знаех, че той не се чувства особено комфортно като юрист, когато вижда какво трябва да направи, но не му позволяват.", "date": "2018.03.14", "title": "Бойко Рашков: ДАНС е безконтролна, показва агресивно невежество и лъже откровено"}
{"url": "https://www.dnevnik.bg/sport/2018/03/14/3145659_kakvi_sa_posledstviiata_pri_boikot_na_svetovnoto_v/", "text": "Англия може да бъде изключена от световното първенство в Катар през 2022 г., ако бойкотира мондиала в Русия през лятото. Това е най-тежкото последствие, което ще споходи \"трите лъва\" при евентуално оттегляне от най-големия футболен форум. Подобен ход от страна на англичаните все още изглежда немислим. До началото на Русия 2018 остават само 90 дни, а в 88-годишната история на световните първенства никога не е имало бойкот.  Размяната на реплики между Русия и Великобритания  около опита за убийство на бившия двоен агент Сергей Скрипал обаче  изостри отношенията им. Британският премиер Тереза Мей обяви, че е \"много вероятно\" Русия да стои зад покушението. В същото време редица високопоставени политици на Острова призоваха за бойкот на световното. Сред тях бяха министърът на външните работи Борис Джонсън и председателят на парламентарната комисия по външната политика Том Тюджендхат. През уикенда част от британските таблоди, сред които в. \"Сън\", обявиха, че Австралия, Полша и Япония са готови да бойкотират световното първенство заедно с Англия.  В понеделник руска държавна телевизия  обвини Великобритания, че отровила Скрипал  като част от специална операция, целяща да провали домакинството на световното първенство. На следващия ден руското външно министерство  публикува официално изявление , в което заяви, че западните медии са вкарали в действие \"мащабна медийна кампания с цел да дискредитират Русия и да подронят доверието в нея като домакин\". Министерството обвини Великобритания, че опитва да провали световното, защото още не може да преживее, че е загубила битката за домакинство. \"Искаме да подчертаем още веднъж, че подобни провокации, насаждащи антируска истерия, само усложняват отношенията между нашите страни и нанасят удар по световния спорт\", заявиха още от ведомството на Алексей Лавров. Правилникът на ФИФА гласи, че при оттегляне до 30 дни преди световното дадената федерация дължи неустойка от най-малко 250 хиляди швейцарски франка. Ако отказването се случи по-малко от 30 дни преди началото на шампионата, глобата е минимум 500 хиляди швейцарски франка. В зависимост от обстоятелствата около оттеглянето глобата може да се увеличи, а освен това могат да бъдат наложени допълнителни санкции. \"В това число и изключване на съответната асоциация от последващи състезания на ФИФА\", се казва в т. 6, ал. 4 от правилника. Англия е единственият британски участник в световното първенство в Русия. Съставът, воден от Гарет Саутгейт, попадна в една група с Белгия, Тунис и Панама. Ако даден отбор се оттегли или бъде изключен от състезание на ФИФА, организационният комитет към световната футболна централа решава \"по свое усмотрение\" кой да заеме освободеното място. В правилника е посочено още, че оттеглилата се федерация може да загуби правото си на финансово възнаграждение от ФИФА. Освен това може да бъде задължена да плати \"всякакви щети, понесени от ФИФА, организационния комитет на турнира и всяка друга участваща асоциация\".", "date": "2018.03.14", "title": "Какви са последствията при бойкот на световното в Русия"}
{"url": "https://www.dnevnik.bg/bulgaria/2018/03/14/3146579_zadochnite_studenti_ostavat_bez_pravo_na/", "text": "Студентите задочно и дистанционно обучение остават без право на гарантирани от държавата кредити (т. нар. студентски кредити - бел. авт.). Това се разбра на заседанието на парламентарната комисия по образование днес. Мнозинството отхвърли предложението на депутата от \"БСП за България\" Лало Кирилов задочните и дистанционни студенти да имат право на тази преференция. От думи на министър Красимир Вълчев се разбра, че макар да предстоят законодателни промени, тези студенти няма да бъдат включени в обхвата на кредитирането. За пет години размерът на гарантираните от държавата студентски кредити е 115 млн. лв. Лошите кредити са 2.8 млн. лв., като голяма част от тях са на чуждестранни студенти, записали медицина у нас. Министърът каза, че ще има законови промени в тази посока, но не съобщи какви. Мнозинството отхвърли предложението на БСП лихвата по студенските кредити да бъде намалена от 7 на 3.5%.", "date": "2018.03.14", "title": "Задочните студенти остават без право на преференциални кредити"}
{"url": "https://www.dnevnik.bg/photos/2018/03/14/3145317_fotogaleriia_kak_glasuvat_nencite_v_sibir/", "text": "В Сибир изборите за президент на Русия вече текат – от 28 февруари там гласуват ненците, известни още като самоеди. Номадите, които се прехранват с отглеждане на северни елени, живеят на 1500 от км от столицата на място, където температурите падат до 40 градуса под нулата.", "date": "2018.03.14", "title": "Фотогалерия: Как гласуват ненците в Сибир"}
{"url": "https://www.dnevnik.bg/sviat/2018/03/14/3146040_suvetnikut_na_trump_po_nacionalnata_sigurnost_shte/", "text": "Съветникът на американския президент Доналд Тръмп по въпросите на националната сигурност Хърбърт Р. Макмастър скоро ще напусне поста си. Това твърди Си Ен Ен. Според източници на телевизията Тръмп планира да направи големи размествания в своята администрация след  уволнението на Рекс Тилърсън от поста на държавен секретар на САЩ.  Един от първите, които ще напуснат сегашните си длъжности, ще бъде Макмастър. На негово място президентът разглежда кандидатурите на бившия постоянен представител на САЩ в ООН Джон Болтън, на един от вицепрезидентите на компанията \"Форд\" - Стивън Бигън, на генералния директор на корпорацията \"Оракъл\" (Oracle) Сафра Кац, както и на директора на Агенцията за национална сигурност на САЩ адмирал Майкъл Роджърс, който смята да излезе в оставка тази пролет.  Освен това по данни на Си Ен Ен началникът на канцеларията на Белия дом Джон Кели също може да напусне поста си, макар че оставката му не е толкова неизбежна, както тази на Макмастър, отбелязва телевизията.  По-рано вчера Си Ен Ен съобщи, че Тръмп обмисля също да уволни министъра по въпросите на ветераните Дейвид Шулкин. Според източници на телевизията президентът бил недоволен от Шулкин и иска да назначи на неговото място Рик Пери, който понастоящем е министър на енергетиката. ", "date": "2018.03.14", "title": "Съветникът на Тръмп по националната сигурност ще напусне поста си"}
{"url": "https://www.dnevnik.bg/sviat/2018/03/14/3145765_da_preminesh_prez_stenata_na_trump_e_lesna_rabota/", "text": "Преминаването на исканата от Доналд Тръмп бъдеща стена не е проблем, уверяват предизвикателно някои живеещи на границата мексиканци преди пристигането на президента на САЩ от другата страна на границата в Калифорния за оглед на прототипи на стената. Обитателят на Белия дом, който  нарече мексиканските мигранти \"престъпници\"  и обеща изграждането на гранична стена, за която да плати Мексико, предизвика дипломатическа криза между двамата съседи и засегна гордостта на мексиканците.  Идването на Тръмп на границата се приема от мексиканците като нова провокация. Президентът на САЩ ще разгледа осемте  внушителни прототипа , които са издигнати в Отай Меса, в пустинен район на Сан Диего срещу северния мексикански град Тихуана. Тръмп идва да ни каже, че \"ще направи каквото е казал за стената\", казва Еладио Санчес, който от дете живее в беден прашен квартал на няколко метра от металната бариера. \"Първо сложиха металното ограждение, после мрежеста ограда с шипове, а сега тия нови стени, които мислят да строят. Всеки път добавят нови и все по-високи\", оплаква се 30-годишният мексиканец, гледайки прототипите от скромния си дом от сиви тухли. Прототипите с височина 9 метра и напълно гладки стени са построени от шест различни фирми. Всеки от тях струва между 300 000 и 500 000 долара. Очаква се избраният модел да бъде издигнат върху поне част от дългата 3200 км американско-мексиканска граница, която е една от най-прекосяваните в света. \"Все повече мексиканци ще преминават\" Според Санчес, който е прекосявал незаконно границата, най-трудната за преминаване от бъдещите стени е тази с метално покритие по върха и шипове. \"И тя може да се премине, просто е малко по-трудно. Винаги се търси начин да се премине. От необходимост, а не защото на човек му се иска\", оправдава се той. За пристигането на Тръмп довечера защитниците на правата на мигрантите подготвят \"мирна, но много твърда демонстрация\" срещу Тръмп и стената му. По някои оценки в САЩ живеят около 11 милиона незаконни мигранти, повечето мексиканци. \"Все повече мексиканци ще преминават\", предупреждава Серхио Тамаи, основател на НПО \"Ангели без граници\". Без значение дали през пустинята, през планините или с помощта на каналджии, \"те винаги ще намират начин да преминават\", продължава той. \"Тази воля да прекосят границата и да помогнат на семейството си е толкова силна, толкова мощна енергия\", обяснява борбеният активист пред приюта \"Хотел Мигранте\", който е основал в Мексикали на границата със САЩ. Този град е разделен от Калексико в САЩ с ръждясала метална стена, обсипана с разноцветни графити. Вижда се изображение на Богородицата от Гваделупа или хумористичният призив \"Проникни ме\". \"С Тръмп всичко е по-трудно\" Повече от година след встъпването в длъжност на Тръмп  никой от двамата държавни глави  не е направил официално посещение в страната на другия за пръв път в съвременната история на САЩ и Мексико. В телефонен разговор на 20 февруари мексиканският президент Енрике Пеня Нието категорично е потвърдил, че \"никога няма да платим за стена по границата\", разказа миналата седмица мексиканският външен министър Луис Видегарай. \"С Тръмп всичко е по-трудно, той е голям расист, не иска никого, експулсира много хора\", казва 56-годишният Кармело Алфаро, който се е примирил да живее далеч от жена си и трите си деца, останали в Сан Франциско в Калифорния, където е работил като градинар повече от 15 години.  Седнал на дюшек на пода в приюта \"Хотел Мигранте\", Алфаро казва, че ще се върне \"сам-самичък\" в родното си място в западния щат Халиско. \"Сега е толкова трудно да се пресече\" границата, казва той. Край оградата на къщата си Еладио Санчес се оплаква от бъдещата стена, от която няма да може да вижда планините в пустинята. \"Като не иска незаконно пребиваващи, да ни даде работна виза\", казва той, визирайки Тръмп. /БТА", "date": "2018.03.14", "title": "Да преминеш през стената на Тръмп e лесна работа, казват мексиканците"}
{"url": "https://www.dnevnik.bg/sport/2018/03/14/3145964_bulgarskiiat_paraolimpiec_svetoslav_georgiev_ostana/", "text": "Българският  участник в параолимпийските игри Светослав  Георгиев завърши на 18-ото място в спринта на 1.5 км в ски бягането за хора с нарушено зрение. Единственият представител на страната финишира за 4:32,46 мин. От всичките 20 стартирали осем получиха право на участие в полуфиналите, но Георгиев остана на близо 35 сек зад последния класирал се. За българина и водача му Иван Бирников това беше второ участие в параолимпийски игри. В Сочи 2014 Георгиев стана 16-и в квалификациите в спринта на 1 км и зае последната 19-а позиция на 10 км свободен стил. Параолимпийските игри продължават до 18 март. България е една от малко повече от 50 страни участници, а общият брой на спортистите е около 700. В параолимпийските игри България има общо 15 медала, от които пет златни, но всичките са от летните състезания. В Рио 2016 Ружди Ружди стана шампион.", "date": "2018.03.14", "title": "Българският параолимпиец Светослав Георгиев остана 18-и в ски бягането"}
{"url": "https://www.dnevnik.bg/bulgaria/2018/03/14/3146043_parlamentut_shte_glasuva_osvobojdavaneto_na/", "text": "В дневния ред на парламента за тази седмица е включено предложението на комисията за контрол над службите за сигурност и използването на специалните разузнавателни средства (СРС) мандатът на Георги Гатев като член и заместник-председател на бюрото за контрол на подслушванията да бъде прекратен. Основанието - че му е отнет достъпът до класифицирана информация, а без такъв той не може да бъде член на бюрото. Миналата седмица комисията взе това решение с гласовете на депутатите от управляващото мнозинство, а депутатите от БСП се въздържаха. Какво казва председателят на бюрото Бойко Рашков пред \"Дневник\" прочетете  тук Офанзивата срещу Георги Гатев започна през лятото на 2017 г. след съобщение на прокуратурата, че според справка на ДАНС Георги Гатев съдействал на трима обвиняеми магистрати да подадат в бюрото заявления за проверка дали са подслушвани незаконно. Гатев възрази, че бюрото не само има право, но е и длъжно да съдейства на всички податели на заявления да осъществят правата си. Въпреки възраженията му скоро след това ДАНС реши да бъде отнет допускът до класифицирана информация на Гатев. А Държавната комисия за сигурност на информацията (ДКСИ) потвърди решението на ДАНС и Гатев обжалва пред ВАС. Съдът в крайна сметка също окончателно отне допуска на Гатев. Според мотивите на ДАНС Гатев е оценен като ненадежден за сигурността и опазването на тайната и дори имало данни, че осъществявал \"дейност срещу обществения ред\". Гатев категорично възрази, а председателят на НБКСРС  Бойко Рашков в публични изявления,  подкрепени с подробна документация, заяви, че в България има кръгове и сред тях е прокуратурата и ДАНС, които не желаят да има контрол над дейността им по използването на СРС и че атаката срещу заместника му Гатев е всъщност атака срещу бюрото.", "date": "2018.03.14", "title": "Парламентът ще гласува освобождаването на заместник-председателя на бюрото за контрол на СРС"}
{"url": "https://www.dnevnik.bg/sviat/2018/03/14/3145779_zashto_merkel_izbra_sebe_si_kato_napravi_helge_braun/", "text": "Мъж на 45 г., католик от градчето Гисен в Централна Германия. Това вероятно са единствените четири характеристики, които отличават новия шеф на кабинета на канцлера Ангела Меркел Хелге Браун от дългогодишния лидер на правителството в Берлин, пише в. \"Ханделсблат\". Браун беше номинацията ѝ за човек, който да наследи  Петер Алтмайер  - вече министър на икономиката и енергетиката и дълго смятан за нейна \"дясна ръка\". Според \"Ханделсблат\" и двамата са известни със склонността си да действат тихо и хладнокръвно, говорят бавно, като акцентират върху отделните срички. Освен това и двамата са учени - Браун е учил медицина, а Меркел - физика. Сега като един от последните либерали в Християндемократическия съюз (ХДС) и със силната му пробизнес ориентация в тандем с икономическия министър Петер Алтмайер той вероятно ще може да е противотежест на финансовото министерство. То се оказа в ръцете на социалдемократите по силата на сделка с Меркел, след като дълги години се управляваше от силно консервативния Волфганг Шойбле. Подобно на други шефове на кабинети в Германия той формално ще има министерски пост \"за специални задачи\". Това ще му гарантира глас на заседанията на министрите. В канцеларията Браун беше в сянка четири години и половина, а сега се изкачва до най-вътрешния кръг на Меркел, отбелязва \"Ди Велт\". \"Хелге Браун вече е четвъртият шеф на канцеларията, избран от Меркел,\" пише \"Зюддойче цайтунг\". \"Той е като предшественика си Петер Алтмайер сред непретенциозните мъже, които Меркел събира около себе си\", но не е особено известен публично, макар досега голяма част от работата му да е била ръководна в отношенията между федералното правителство и властите в провинциите, продължава изданието. \"Музей на техниката\" За Браун политическият живот в Берлин започва през 2002 г., когато той става депутат от Гисен. По-късно става парламентарен секретар към различни министерства. От години е ключова фигура в канцеларията на Меркел, макар и винаги в сянката на Алтмайер. Той е и \"архитектът\" на спорната политика за бежанците на Меркел, но и движеща сила в дискусиите за дигитализацията на Германия по време на преговорите за \"голямата коалиция\" между християндемократи и социалдемократи. И втората тема е жизненоважна за Меркел, която вече е изразявала опасенията си, че ако не вземе мерки, Германия рискува да се превърне в \"музей на техниката\". Сега процесът ще може да се ръководи директно от канцеларията, а според списание \"Фокус\" това ще бъде и най-важната му и най-спешна мисия на поста. Бивш анестезиолог, преди да стане политик, той казва в интервю за \"Ди Цайт\": \"Изкуството на анестезиолога не е да приспива хората, а да ги събужда отново.\" Пред телевизия Ар Ер Де пък той каза, че ХДС в момента търси обновление в партията и много от по-младите кадри се придвижват нагоре по партийната стълбица, включително той самият. Така сегашната позиция може далеч да не е последната за него в Берлин, обобщава \"Ханделсблат\".", "date": "2018.03.14", "title": "Защо Меркел \"избра себе си\", като направи Хелге Браун шеф на кабинета"}
{"url": "https://www.dnevnik.bg/photos/snimka_na_denia/2018/03/14/3146048_snimka_na_denia_purviiat_v_sveta_pametnik_posveten_na/", "text": "Първият в света паметник, посветен на блокчейн технологията и биткойна, бе открит в словенския град Кран, предаде агенция ДПА, цитирана от БТА.Тритонен метален кръг със символа на биткойн в средата е поставен в центъра на кръгово кръстовище и символизира \"децентрализиращата природа на свързаността\". Монументът е финансиран от градската управа и две блокчейн компании - \"3fs\" и \"Bitstamp\".", "date": "2018.03.14", "title": "Снимка на деня: Биткойнът се сдоби с паметник"}
{"url": "https://www.dnevnik.bg/evropa/2018/03/14/3146053_rumunski_evrodeputati_se_oplakali_v_brjuksel_che/", "text": "Петнайсет румънски евродепутати са изпратили уведомление до председателя на Европейската комисия Жан-Клод Юнкер, еврокомисаря за мобилността и транспорта Виолета Булц и председателя на комисията по транспорт и туризъм в Европейския парламент Карима Дели, в което се твърди, че българските власти не са изпълнили задълженията си за осигуряването на условия за корабоплаване по река Дунав, предаде \"Аджерпрес\". В основата на уведомлението стои меморандум, изготвен от румънските пристанищни оператори, за липсата на участие на българските власти в осигуряването на плаваемостта по река Дунав според съобщение на бизнес организацията \"Constanta Port Business Association\". В документа се изразява \"растяща загриженост и разочарование от неосъществяването на дейности по драгаж в плавателния сектор, за който отговарят българските власти, което създава проблеми и засяга единния, свободен и конкурентен европейски пазар\". \"Липсата на действия от страна на българските власти въпреки многобройните опити за сътрудничество от страна на румънските власти е още по-разочароваща, като се има предвид, че Дунав е една от най-големите реки в Европа, половината от чиято дължина, тоест 1100 км, преминава през Румъния (...) Липсата на готовност за сътрудничество, показана от българската страна по отношение на справянето с тази ситуация, има сериозни последствия върху цялата европейска транспортна система и върху икономическите отношения на страните членки\", се посочва в цитираното съобщение. Според асоциацията на румънските пристанищни оператори до този момент румънската страна е направила редица опити да реши проблема с плаваемостта по река Дунав през цялата година чрез двустранни преговори. Румънските власти са уведомявали българските си колеги и са се опитвали да разговарят с тях, включително и на европейско ниво, от 2011 г. насам. В крайна сметка според цитирания източник румънските власти са осъществили дейности по драгаж по собствена инициатива и за собствена сметка, а диалогът бил прекратен. \"Следователно смятаме, че това вече не е двустранен проблем, и възнамеряваме да повдигнем този въпрос отново на европейско ниво и да поискаме незабавната намеса на европейските институции за решаване на този проблем, което е от голямо значение за транспортния и туристическия сектор\", се посочва в съобщението, като се отбелязва, че \"румънските власти и бизнес организациите са готови да подкрепят българската страна в изпълнението на задълженията\" за създаване на условия за корабоплаване по река Дунав./БТА", "date": "2018.03.14", "title": "Румънски евродепутати се оплакали в Брюксел, че България не спазва задълженията си за Дунав"}
{"url": "https://www.dnevnik.bg/na_put/2018/03/14/3145777_kude_shte_otvori_vrati_purviiat_biren_hotel/", "text": "Производителите на британската крафт бира BrewDog обявиха ново бизнес начинание. През първата половина на 2019 г. те ще открият първия бирен хотел в света. С какво обаче той ще е по-различен от всички останали хотели? С това, че ще се намира в централата на BrewDog в близост до шотландския град Абърдийн. Хотелът ще се казва Dog House (Къща за кучета). В него ще има 26 стаи, всяка от които ще разполага с кранове, от които ще тече бира. Дори в баните ще има вградени хладилници, които ще са пълни с пенливата течност. А гледката от стаите ще е към самата пивоварна и работния процес, който кипи в нея. За целта компанията ще построи изцяло нова производствена база, която ще е разположена в непосредствена близост до старата. Хотелът и пивоварната ще са разпростират върху над 13 хил. кв/м. \"DogHouse е нашият подарък за страстните почитатели на бирата. Посещението на хотела ще е нещо като извършването на поклонничество. Това ще е една бирена нирвана\", каза съоснователят на BrewDog Джеймс Уат. BrewDog е една от най-популярните крафт бири във Великобритания. Компанията е създадена през 2007 г. Целта пред производителите е да открият пивоварни и в Австралия и Китай. Планира се и откриването на 15 заведения за крафт бири в Обединеното кралство, както и създаването на специален телевизионен канал за производство на бира.", "date": "2018.03.14", "title": "Къде ще отвори врати първият бирен хотел"}
{"url": "https://www.dnevnik.bg/bulgaria/2018/03/14/3146057_juristi_ot_tri_ministerstva_izgotviat_analiz_kak/", "text": "Премиерът Бойко Борисов е възложил на юристите от три министерства да изготвят правен анализ как държавата може да се включи в сделката за придобиването на активите на ЧЕЗ. Това обяви министърът на енергетиката Теменужка Петкова пред \"Нова телевизия\". По думите ѝ анализът се подготвя от правните отдели в министерствата на енергетиката, икономиката и финансите. На въпрос колко пари може да отдели държавата максимално, за да придобие дял в електроразпределителното дружество, Петкова не посочи конкретна сума, но уточни, че цената трябва да е свързана с националните интереси, и допълни, че това ще е последното, което ще се разисква при бъдещи разговори. Тя обаче не беше напълно уверена дали държавата трябва да участва в подобна сделка. \"Факт е, че е излязла от собствеността на дружеството, а сега изведнъж се обръща на 180 градуса. Все пак гражданите трябва да са спокойни, защото са чувствителни, когато се говори за сметките за ток\", допълни Петкова. Тя определи целия скандал около ЧЕЗ като \"изкуствена ескалация на напрежение\". Нападна и председателя на надзорния съвет на чешкото дружество Вацлав Пачеш, който преди дни заяви, че  държавата трудно ще влезе в сделката , тъй като в момента компанията има арбитраж с България. \"Държавата по никакъв начин не е пречила на техните инвестиционни намерения. Ние имаме закони и те трябва да се спазват. Правихме постоянни проверки на ЧЕЗ\", каза Петкова и обобщи, че заради постоянния контрол може да са се почувствали нежелани. Енергийният министър допълни, че подкрепя идеята на Бойко Борисов за общ балкански проект за изграждането на АЕЦ \"Белене\". Тя добави, че оборудването за атомната централа се пази и е в много добро състояние.", "date": "2018.03.14", "title": "Юристи от три министерства изготвят анализ как държавата да участва в сделката за ЧЕЗ"}
{"url": "https://www.dnevnik.bg/sviat/2018/03/14/3146036_pochina_svetovnoizvestniiat_britanski_fizik_stivun/", "text": "Влиятелният и определян от някои като най-ярка звезда в съвременната астрофизика британски учен Стивън Хокинг почина на 76 години, съобщи семейството му, цитирано от британски и световни медии. \"Ние сме дълбоко опечалени от смъртта на нашия любим баща. Той беше велик учен и изключителен човек, чиято работа ще живее още много години\", пишат децата му Люси, Робърт и Тим в текста, публикуван от британската агенция \"Прес асосиейшън\". \"Някога казваше: \"Това нямаше да е кой знае каква Вселена, ако в нея не живееха хората, които обичаш.\" Хокинг е сред учените, повлияли най-много на съвременното разбиране за Вселената с работата си върху черните дупки и с научнопопулярни произведения като \"Кратка история на времето\". Приживе роденият през 1942 г. британец се смяташе за един от най-големите умове в света, а според някои - за наи-известния учен в съвременния свят. Както за близките му, така и за други учени той беше символ на неограничените възможности на човешкия ум, отбелязва \"Гардиън\". Причината е в здравословното му състояние. На 22 г. получава диагнозата амиотрофична латерална склероза, с която се смята, че ще живее едва няколко години. Заболяването му обаче се развива необичайно бавно, той продължава работата си повече от половин век, макар и прикован в количка и с \"електронен\" глас (следствие от друг здравословен проблем), който се превърна в един от символите на съвременната наука. В интервюта и публикации той е заявявал, че уврежденията му не са били значим проблем в работата му в теоретичната физика, а дори в известен смисъл са му \"помогнали\". През 1959 г., на 17 г., Хокинг получава място в Оксфорд. Близо 11 г. по-късно идва и големият пробив в изследването на черните дупки в изследванията му заедно с Роджър Пенроуз, когато двамата прилагат математиката на черните дупки към цялата Вселена. Те създават и теоремата на Хокинг-Пенроуз за ранното развитие на Вселената след Големия взрив и експоненциалното ѝ разширяване след състояние на много по-висока температура и плътност. Четири години по-късно предложението му, че черните дупки излъчват топлина, преди да изчезнат, доведе до множество дебати в съвременната наука за Космоса. С годините той разработи и други теории за тях, включително в последните години - че те може да водят към други вселени. Истинската слава обаче идва с научнопопулярната \"Кратка история на времето\", публикувана през 1988 г. и останала бестселър в класацията на \"Сънди таймс\" в продължение на 237 седмици - почти пет години - с над 10 милиона копия и преводи на десетки езици. Книгата описва на разбираем език структурата, произхода и развитието на Вселената, разглежда явления като Големия взрив и основите на квантовата механика. През 1965 г. се жени за младежката си любов Джейн Уайлд, въпреки че диагнозата вече му е поставена. Бракът им продължава 26 г. и приключва с неразбирателства. През 1995 г. сключва втория си брак - с Илейн Мейсън, сестрата, която тогава се грижи за него - и двамата остават заедно в продължение на 11 г.", "date": "2018.03.14", "title": "Почина световноизвестният британски физик Стивън Хокинг"}
{"url": "https://www.dnevnik.bg/bulgaria/2018/03/14/3146059_boil_banov_17_miliona_leva_sa_dadeni_za_remonta_na/", "text": "Две години след  основния ремонт  на античния културно-комуникационен комплекс \"Антична Сердика\", известен като Ларгото, той отново се разпада. Това обявиха вчера от неправителствената организация \"Спаси София\", а днес министърът на културата Боил Банов коментира, че \"всичко е възможно\", но ремонтът на ремонта нямало да натовари данъкоплатеца. \"Счупени и паднали плочки, извадени павета, счупени стъкла, разпадащи се клоцове и неработещо от месеци осветление са логичният резултат от проект, сбъркан изоснови\", написаха в публикация в социалната мрежа \"Фейсбук\" от организацията и показаха снимки на пораженията на Ларгото. \"Всичко е възможно\", коментира в сутрешния блок на Би Ти Ви министърът на културата Боил Банов. 15 - 17 милиона лева са дадени за ремонта на Ларгото, но \"всичко е в гаранция\", успокои той. \"Ние от месеци се занимаваме с този проблем, не е въпросът просто да подменим една или друга плочка. Те са постанвени върху отводнителна система, която явно някъде дефектира. Така че чакахме топлото време. Непрекъснато съм в кореспонденция с фирмата изпълнител, всичко това е в гаранция\", каза той и добави, че ремонтът няма да натовари данъкоплатец. \"За нас и за мен лично щеше да е много по-добре зимата да си го оправим, но зимата, ако беше оправено, щеше отново да се отвори\", разясни министърът на културата. \"Случват се такива технически проблеми. И вкъщи ако правите ремонт, е възможно да ви протече. Викате фирмата, когато е в гаранция, когато сте си я наел законосъобразно, тя ви го оправя\", добави той. През февруари  Столичният общински съвет взе решение да получи  от Министерството на културата правото да стопанисва античния комплекс за 10 години. Желанието на общината е да отвори закрития музей в \"Антична Сердика\", като в него ще бъде изложен част от фонда с находки от Националния археологически институт с музей към Българската академия на науките. Вчера кметът на София Йорданка Фандъкова използва \"Фейсбук\", за да каже, че няма да приеме обекта, докато от Министерството на културата не направят ремонт.", "date": "2018.03.14", "title": "Боил Банов: Ремонтът на ремонта на Ларгото няма да натовари данъкоплатеца"}
{"url": "https://www.dnevnik.bg/evropa/2018/03/14/3146058_polovinata_germanski_kompanii_izpitvat_ostur_nedostig/", "text": "Всяка втора германска компания среща затруднения за попълване на позиции, изискващи квалифицирана работна сила, сочи проучване на Асоциацията на германските индустриално-търговски камари (DIHK), цитирано от ДПА. Почти половината от 24 000 компании, включени в проучването, заявяват, че недостигът на квалифицирани работници в Германия започва да се отразява на тяхната дейност, докато преди година само малко над една трета са дали такъв отговор. Особено засегнати са секторите на строителството, логистиката, гастрономията и грижите за болни, се посочва в изследването, в което е отправено предупреждение, че това може да има обратен ефект върху инвестициите и икономическия растеж. Асоциацията допълва, че по нейни изчисления в момента има 1.6 милиона свободни места за квалифицирани работници и че тенденцията ще се засилва през идните години. Нейният ръководител Ахим Деркс заяви, че една от причините за дефицита е може би демографският фактор в Германия, където раждаемостта е една от най-ниските в света. Той допълни, че имиграцията от други страни от Европейския съюз през последните години е помогнала да се подобри положението, както и че имиграцията от страни извън ЕС, включително пристигналите по време на бежанската криза, също може да помогне да се запълни празнината. /БТА", "date": "2018.03.14", "title": "Половината германски компании изпитват остър недостиг на квалифицирани работници"}
{"url": "https://www.dnevnik.bg/politika/2018/03/14/3146115_parlamentarna_komisiia_shte_proveriava_prodajbata_i/", "text": "Специална парламентарна комисия ще проверява сделката за продажба на енергоразпределителното дружество ЧЕЗ и дори приватизацията му. Предложението беше внесено от БСП и беше подкрепено от ГЕРБ и всички останали партии. Комисията ще се състои от 15 души, по трима от всяка парламентарна група, и ще работи колкото е необходимо. Първоначалното предложение на Драгомир Стойнев беше комисията да се състои от по двама представители от партия и да работи един месец. Милен Михов от \"Обединени патриоти\" каза, че комисията трябва да е от нечетен брой депутати, и предложи в нея да влязат по трима депутати от партия, и да се събира колкото време е необходимо. Предложението му беше одобрено. Предложението комисията да разследва и приватизацията на бившето държавно дружество беше направено от Димитър Лазаров от ГЕРБ. Стойнев отбеляза, че започва да става съмнително, но от опозицията подкрепят предложението на управляващите. Рамадан Аталай от ДПС заяви, че парламентът пак продължава да се подхлъзва по популизма. Според Аталай това е лош сигнал към предприемчивите, както и намесата в сделката на две търговски дружества, едното контролирано от чужда държава. Председател на комисията ще е Жельо Бойчев от БСП, а неговите съпартийци Таско Ерменков и Крум Зарков ще са членове. Членове на временната комисия от ГЕРБ ще са Делян Добров, Пламен Николов, Димитър Лазаров, от \"патриотите\" - Петър Петров, Николай Александров и Александър Сабанов, от ДПС - Рамадан Аталай, Елхан Кълков и Сергей Кичуков, от \"Воля\" - Полина Цанкова, Албена Найденова и Пламен Христов. Преминаването на собствеността на ЧЕЗ в ръцете на неясни собственици при неизяснени обстоятелства и непрозрачно финансиране е недопустимо от гледна точка на националната сигурност, каза каза зам.-председателят на групата на БСП Драгомир Стойнев в мотивите за създаване на комисията. Не може НС да остане безучастен свидетел на случващото се в стратегически сектор, какъвто е енергетиката, добави Стойнев. Ще подкрепим предложението на БСП за анкетна комисия по казуса с ЧЕЗ, защото ще излезе цялата истина, за да се спрат спекулациите и заиграването със страховете на хората, каза председателят на ГЕРБ в парламента Цветан Цветанов. Според него така ще може да се представи на обществото обективната истина.", "date": "2018.03.14", "title": "Парламентарна комисия ще проверява продажбата и приватизацията на ЧЕЗ"}
{"url": "https://www.dnevnik.bg/evropa/2018/03/14/3146075_evropol_da_razsledva_ubiistvoto_na_slovashkiia/", "text": "Европейската полицейска служба \"Европол\" трябва да участва в разследването на убийството на словашкия журналист Ян Куцяк, заявиха високопоставени членове на Европейския парламент на фона на опасенията, че правителството в страната не прави достатъчно, за да разкрие престъплението, предаде \"Гардиън\". Кабинетът на Роберт Фицо  е на ръба да падне , след като  убийството на разследващия журналист  Ян Куцяк и годеницата му миналия месец  предизвика най-големите улични протести  в 25-годишната история на страната. По-малък партньор в коалицията призова за предсрочни избори, а в понеделник ще има вот на недоверие в парламента. Евродепутатът Клод Морайс, който бе съпредседател на  делегацията на Европейския парламент  в Братислава миналата седмица, призова словашките власти да започнат съвместно разследване на убийството заедно с \"Европол\". \"Всичко сочи, че това е убийство в стила на организираната мафия и ние мислим, че не е направено достатъчно\", каза той пред \"Гардиън\". \"Словашките власти трябва да отворят разследването, защото няма достатъчно доверие, че правителството на Фицо го води открито и обективно\", допълни той. По думите му външни експерти трябва да играят водеща роля в разследването на фона на обществените опасения от корупция и конфликт на интереси. Евродепутатите искат \"Европол\" да участва в ръководството на съвместен екип, а не да има само поддържаща роля, която не би позволила на експертите да имат достъп до всички архиви. По време на двудневната визита миналата седмица групата евродепутати се срещна с Фицо, който заяви пред тях, че Словакия осъществява най-голямото криминално разследване в историята си. Евродепутатите се срещнаха и с вече бившия вътрешен министър Роберт  Калиняк, който в понеделник подаде оставка . Групата посети селището Велка Мача, където Куцяк и приятелката му са били убити. В доклад на Европейския парламент, който предстои да бъде публикуван, депутатите описват широко разпространеното усещане сред словашките журналисти и гражданското общество, че твърденията за корупция не са проследявани, а на парите от ЕС се гледа като на \"средства за възнаграждение на хора, близки до управляващата партия\". След визитата Ингеборг Гресле, която оглавява парламентарната комисия за бюджетен контрол, каза, че има \"притеснения за предполагаема злоупотреба с еврофондове\". По думите на лидера на Европейската народна партия Манфред Вебер изглежда, че управляващите в Словакия не правят достатъчно, за да изяснят двете убийства. Ян Куцяк  разследваше връзки  на словашкото правителство с италианската мафия в областта на земеделието. Според разкритите данни италианските мафиоти са злоупотребявали със средства от фондовете на ЕС за земеделие.", "date": "2018.03.14", "title": "\"Европол\" да разследва убийството на словашкия журналист, настояха евродепутати"}
{"url": "https://www.dnevnik.bg/sport/2018/03/14/3146116_mourinyo_otpadaneto_ot_shampionskata_liga_ne_e_neshto/", "text": "Отпадането от Шампионската лига не е непозната материя за \"Манчестър юнайтед\", заяви мениджърът на отбора Жозе Моуриньо. Думите му дойдоха след  поражението с 1:2 срещу \"Севиля\" на \"Олд Трафорд\"  в реванша от осминафиналите. Още по време на мача заваляха тежки критики към португалеца заради предпазливата игра на отбора му. Той обаче не видя проблем. \"Не мисля, че представянето ни беше лошо. Не съжалявам за нищо. Дадох най-доброто от себе си, отборът даде най-доброто. Опитахме, загубихме, но това е футболът\", каза Моуриньо. Португалецът стигна дотам, че да припомни как самият той е отстранявал настоящия си отбор като гост в Шампионската лига. \"Бях на този стол два пъти, след като отстраних \"Манчестър юнайтед\" (в осминафиналите на Шампионската лига) като гост - с \"Порто\" (през 2004 г.) и с \"Реал\" (Мадрид) (през 2013 г.). Това не е нещо ново за клуба\", посочи Специалния. Според него \"Манчестър юнайтед\" е започнал мача добре. \"Севиля\" е добър отбор и умеят да крият топката. Правеха го в голяма част от времето. Знаех, че първият гол ще е важен и не само заради резултата от първата среща (0:0), а заради профила на мача.\" \"Понякога имам късмет със смените, а друг път другите треньори са с късмет. За Винченцо (Монтела) беше добър ход включването на Бен Йедер. След първия гол мачът стана напълно различен\", добави Моуриньо.", "date": "2018.03.14", "title": "Моуриньо: Отпадането от Шампионската лига не е нещо ново за \"Манчестър юнайтед\""}
{"url": "https://www.dnevnik.bg/bulgaria/2018/03/14/3146117_angajiranostta_na_boiko_borisov_bavela_sreshtata_s/", "text": "Според министъра на външните работи Екатерина Захариева голямата ангажираност на премиера Бойко Борисов бави на този етап срещата му с руския президент Владимир Путин. Според нея няма как да се насрочи конкретна дата, тъй като министър-председателя има постоянни ангажименти покрай българското европредседателство. Путин пък също имал много ангажименти покрай предстоящите президентски избори този уикенд. Захариева каза още, че тонът на руския патриарх Кирил по време на разговора му с президента Румен Радев е неуместен. По думите ѝ е задължително \"да благодарим и на войници от други държави независимо дали са били част от Руската империя\", дали живота си за освобождението на България. Тя уточни, че може да няма стенограма на разговора между руския духовен водач и Радев, но би трябвало да има т.нар. паметна записка, която да остане за архива. Външният министър каза още, че  думите на турския президент Реджеп Ердоган  в една от последните му речи, че Кърджали е част от душевните граници на страната му, не са конструктивни. Тя обаче припомни, че и български политици са имали подобни изказвания, но не конкретизира кои точно са те. \"Нашата душа също може да бъде доста широка. Душата нека си е душа, но са ясни териториите на държавите\", добави Захариева. Тя допълни, че на предвидената на 26 март среща във Варна между Европейския съюз и Турция ще присъстват Доналд Туск, Жан Клод Юнкер, Бойко Борисов и Реджеп Ердоган.", "date": "2018.03.14", "title": "Ангажираността на Бойко Борисов бавела срещата с Путин, обяви Екатерина Захариева"}
{"url": "https://www.dnevnik.bg/sviat/2018/03/14/3146069_gledaite_kum_zvezdite_a_ne_v_krakata_si_i_drugi_citati/", "text": "Няколко поколения не биха могли да сбъркат гласа на Стивън Хокинг, който от десетилетия достига до света чрез специално устройство заради тежка операция. Хокинг  почина днес на 76-годишна възраст . Освен специфичния тембър обаче зад начина на говорене се крият и фрази, белязали пътя му в науката и славата. \"Дневник\" събра най-известните от тях. Защо Вселената съществува \"Ако намерим отговор, това би било най-големият триумф на човешкия разсъдък, защото тогава бихме познавали разума на Бог.\" (Из \"Кратка история на времето\") За Бог и всичко останало  \"Не е нужно да призовем Бог, за да запали искрата и да задвижи Вселената.\" (\"Великият замисъл\") \"Айнщайн бърка, като казва: \"Бог не играе на зарове.\" Ако помислим за черните дупки, това предполага, че Бог не само играе на зарове, но понякога ни обърква, като ги мята там, където те не се виждат.\" (Из \"Природата на пространството и времето\") \"Ако нямаше несъвършенство, аз и вие нямаше да съществуваме.\" (\"Вселената на Стивън Хокинг\" по \"Дискавъри чанъл\", 2010 г.) \"Помнете, че трябва да гледате нагоре към звездите, а не надолу в краката си. Опитвайте се да намерите смисъла в това, което виждат, и да се чудите какво кара Вселената да съществува. И колкото и да труден да ви изглежда животът, винаги има какво да направите и да успеете в него. Важното е да не се предавате.\" (Лекция на фестивала Starmus, озаглавена \"Кратка история на времето\".) Мястото на човека и контакта с извънземни \"Мисля, че това би било трагедия. Извънземните вероятно биха били много по-напреднали от нас. Историята на срещи между напреднали раси и по-примитивни хора на планетата не е пълна с щастие, а те са били от един и същ вид.\" (\"Нешънъл джиографик чанъл\", 2004 г.) \"Ние сме просто напреднал вид маймуни на малка планета около много посредствена звезда. Но можем да разберем Вселената. Това ни прави много специални.\" Славата и успехът \"Искам книгите ми да се продават на летищата.\" (Интервю за \"Ню Йорк таймс\" от 2004 г.) \"Тъмната страна на това, че съм известен, е, че не мога да отида никъде, без да ме разпознаят. Не ми е достатъчно да нося тъмни очила и перука. Количката ми ме издава.\" (Интервю с израелска телевизия от 2006 г.) Животът и смъртта \"Очакванията ми се сведоха до нула, когато бях на 21 г. Оттогава всичко е бонус.\" (Интервю за \"Ню Йорк таймс\", 2004 г.) \"Живях с мисълта за преждевременна смърт през последните 49 г. Не ме е страх от смъртта, но не бързам да умра. Има толкова много, което искам да направя преди това.\" (Интервю за \"Гардиън\", 2011 г.) \"Животът би бил трагичен, ако не беше смешен.\" (Интервю с \"Ню Йорк таймс\", 2004 г.)", "date": "2018.03.14", "title": "\"Гледайте към звездите, а не в краката си\" и други цитати от Стивън Хокинг"}
{"url": "https://www.dnevnik.bg/bulgaria/2018/03/14/3146122_kratki_novini_chetirima_dushi_sa_arestuvani_v_sofiia/", "text": "Ясен Тодоров е работил както трябва да работи един член на съдебния съвет Бившият член на съдебния съвет Ясен Тодоров беше оценен от прокурорската колегия за времето прекарано като част от кадровия орган. Според колегията дейността му като член на съвета е в изпълнение на компетентностите на колективния орган. Предстои тази оценка да бъде разгледана и от Пленума на съвета. Във Вранча е усетен трус от 4.7 по Рихтер Вранча се намира в централната част на Румъния. Според справка на интернет страницата на Европейския средиземноморски сеизмологичен център трусът е регистриран в 10:24 часа местно време на 148 км северно от Букурещ. Няма данни за жертви и разрушения. Според информация от българския институт по геофизика трусът би трябвало да е усетен и в България, но засега няма данни за това. И ДОСТ се възмути от Кошлуков И партия ДОСТ с лидер Лютви Местан се възмути от програмния директор на БНТ1 и водещ на предаването \"Още от деня\" Емил Кошлуков. Повод са думи на Кошлуков, че турската държава пряко се е намесила в последните парламентарни избори в полза на ДОСТ и срещу ДПС и нарича президента Ердоган \"луд човек\". Да се представя свободната волеизява на българските граждани като насилствен процес, дирижиран от турската държава, е обида за избирателите и недопустима провокация за двустранните добросъседски отношения между България и Турция, пише ДОСТ. България предоставя 200 хил. евро за бежанците в Сирия Министерският съвет реши да отпусне 200 хил. евро като вноска в Регионалния доверителен фонд \"Мадад\" на Европейския съюз. Парите от него подпомагат бежанците от гражданската война в Сирия, най-вече тези, които са се устроили временно в съседните държави – Турция, Ливан, Йордания, Ирак. Към края на 2017 г. във фонда са внесени 1.409 млрд. евро, като 106 млн. евро е доброволният принос от държавите членки на ЕС. Административният съд спря делото за по-високата цена на водата в София  То започна след протест на Върховната административна прокуратура срещу решението на Комисията за енергийно и водно регулиране (КЕВР) от 15 декември 2017 г. за увеличението на цената на водата в столицата от началото на тази година. Съдия Радина Карамфилова спря процеса, защото все още няма произасяне по делото срещу първото увеличение от март 2017 г., информира БНТ. Присъствалите на делото граждани са изразили недоволство, че над година съдията не е дал ход на първото дело, а сега то е насрочено за май. Проучването за нефт и газ в \"Хан Аспарух\" ще продължи още две години Срокът за търсене и проучване на нефт и природен газ в блок \"Хан Аспарух\" в Черно море ще бъде удължен с две години, реши правителството. Това става след искане на \"Тотал\", ОМВ и \"Репсол\", които имат разрешение за търсене на залежи там. През двегодишното удължаване на срока ще бъдат извършени допълнителни геолого-геофизични работи и сеизмични изследвания на обща стойност 3 млн. евро. Кабинетът увеличи зоните, забранени са самолети Това става с промени в постановление на правителството и се налага заради разширяване на площите, които ще бъдат защитавани от градушки. Предвижда се 90% от земите да бъдат обхванати. За целта ще се изградят 62 нови площадки за защита от град. В момента защитата е с ракети, а от 2019 г. се предвижда да е и със самолети, което именно налага ограничението. Всяка площадка представлява опасна зона във въздушното пространство на България, мотивират решението си министрите. Рибарското пристанище в Созопол ще бъде разширено  Рибарското пристанище в Созопол ще бъде разширено и реконструирано. Със заповед на зам.-министъра на регионалното развитие и благоустройството Валентин Йовев е одобрен Подробен устройствен план, който предвижда разширяването на пристана за лодки. МВР иска още 4 млн. лв. за камери за скорост МВР иска още 4 млн. лв., с които да купи нови камери за регистриране на пътните нарушения, съобщи вестник \"Сега\". Предложението ще се разглежда от държавната комисия по безопасността на движението по пътищата. 2.4 млн. лв. от парите ще се дадат за 20 нови стационарни камери. Отделно от това МВР иска и над 1.8 млн. лв. за 28 преносими камери с единична стойност 65 хил. лв. Миналата година КАТ получи  28 модерни камери . Четирима души са арестувани в София за агресия на пътя Полицията ги е задържала след пътен инцидент в столичния кв. Бояна късно снощи. Те принудили със сила шофьор да подпише двустранен протокол, според който той е виновен за катастрофата. Вината обаче не била негова, съобщава \"Нова телевизия\". От полицията все още не дават подробности за инцидента. Агенцията по вписванията предоставя 9 нови електронни услуги Девет нови електронни услуги ще предостави на гражданите и бизнеса Агенцията по вписванията с финализиране на надграждането на Имотния регистър и връзката му с кадастралния. Сред тях са регистриране на заявление за предстояща сделка за предварително деклариране на предстояща сделка; проверка на статус на заявление, осигуряващ видимост на подготвителни действия за сделки с недвижим имот; автоматизирано известяване на заинтересовани страни на посочен e-mail адрес; уведомления за общините и техните бази данни за данъчни цели; искане за издаване на преписи; искане за издаване на удостоверение за лице; искане за издаване на удостоверение за имот; искане за издаване на удостоверение за период, както и калкулатор за изчисление на дължимите държавните такси.", "date": "2018.03.14", "title": "Кратки новини: Трус разтърси Вранча"}
{"url": "https://www.dnevnik.bg/sviat/2018/03/14/3146130_avstraliia_moje_da_obmisli_novi_sankcii_sreshtu_rusiia/", "text": "Австралия е готова да разгледа възможността за нови санкции срещу Русия  във връзка с отравянето  на бившия полковник от руското разузнаване Сергей Скрипал и дъщеря му Юлия в Солсбъри, Великобритания. Това обяви външният министър на страната Джули Бишъп пред журналисти, цитирана от телевизиите Ай Ти Ви и Ей Би Си.  Бишъп коментира случая в момент, когато се очаква Великобритания да вземе мерки срещу Русия заради случая, след като 24-часов ултиматум за обяснение, което Лондон очакваше от Москва, изтече тази нощ. Какви са възможните действия на \"Даунинг стрийт\"  четете тук . \"Ние подкрепяме призива (на Лондон) за извънредно заседание на Съвета за сигурност на ООН във връзка с отравянето на Скрипал и дъщеря му в Солсбъри\", посочи още Бишъп, цитирана и от БТА. Тя добави, че подобна мярка може да се разгледа едва когато разследването приключи. Бишъп каза, че е говорила с британския си колега Борис Джонсън и подкрепя напълно разследването. \"Що се отнася до въпроса със санкциите, Австралия вече е въвела санкции срещу Русия във връзка с нарушаването на суверенитета на Украйна, с анексията на Крим\", каза тя. \"Разбира се, връзката между Австралия и Русия е напрегната заради заради свалянето на самолета на Малайзиските авиолинии, полет MH17... ще разгледаме всеки друг удачен отговор, когато разследването приключи или ако Съветът за сигурност на ООН действително се задейства.\"", "date": "2018.03.14", "title": "Австралия е готова за нови санкции срещу Русия заради отравянето на Скрипал"}
{"url": "https://www.dnevnik.bg/biznes/2018/03/14/3146127_namaliavat_obshtinite_v_nujda_ot_finansovo_ozdraviavane/", "text": "В края на 2017 г. спрямо 2016 г. намалява броят на общините, за които се налага финансово оздравяване. Наблюдава се относително еднаква структура на разходите, но се виждат и тенденции за по-добро управление на бюджетните средства от страна на редица общини – повече на брой през 2017 г. спрямо 2016 г. Това показва анализ на Министерството на финансите. Ситуацията бавно се подобрява Средният дял на приходите в общите постъпления за страната се запазва относително непроменен с ниво от 38.39%, спрямо 40.07% в края на 2016 г. Към края на 2017 г. общо 38 общини отчитат дял на приходите от общите постъпления, по-висок от средния за страната, като към края на миналата година са били 41. Средният за страната дял на покритие на разходите за местни дейности с приходи се повишава до 88.39 % спрямо 85.20 % през 2016 г., като 49 общини постигат резултат над средното за страната (62 са били в края на 2016 г.). Все пак над половината от общините в страната са с просрочия. Общият размер намалява от 184.4 млн. лв. през 2016 г. до 156.8 млн. лв. към края на миналата година, но сумата остава висока в сравнение с предкризисните нива.  Средното за страната равнище на размера на дълга като процент от планираните приходи и планираната изравнителна субсидия намалява до 48.08% (при 49.16% за 2016 г.) и е относително стабилно, като погашенията на общините по дълга са съобразени с равнището на приходите и разходите по бюджетите им. Делът на просрочените задължения от планираните приходи и планираната изравнителна субсидия на национално равнище за страната намалява до 5.58% в края на 2017 г. (при 7.25 % през 2016 г.). Анализът определя като общини с финансови затруднения общо 13 при 32 година по-рано. В това състояние са Симитли, Струмяни, Белоградчик, Грамада, Димово, Кочериново, Рила, Сапарева баня, Септември, Перник, Неделино, Чепеларе, Стамболово. Нужда от финансово оздравяване Общините, които през 2018 г. отпадат от списъка за финансово оздравяване, са 21, за които допусканията са, че приетите от тях мерки и планове за оздравяване са довели до положителни резултати и подобряване на един или повече от показателите, въз основа на които се прави оценка на финансовото им състояние. Това са Созопол, Сунгурларе, Бяла, Брегово, Видин, Борован, Криводол, Мизия, Оряхово, Кърджали, Тетевен, Георги Дамяново, Белово, Велинград, Лесичево, Белене, Ветово, Сливен, Баните, Девин, Минерални бани. Общините, които попадат в списъка за финансово оздравяване през 2018 г., но не фигурират в списъка за 2017 г., са Грамада и Рила. Община Рила попада в списъка на общините, отговарящи на 3 или повече критерия, за втори път, след като това се е случило и през 2016 г. Общините, които трайно попадат в списъка за финансово оздравяване през 2016 г., 2017 г. и през 2018 г., са 9 – Симитли, Струмяни, Димово, Сапарева баня, Септември, Перник, Неделино, Чепеларе и Стамболово.", "date": "2018.03.14", "title": "Намаляват общините в нужда от финансово оздравяване"}
{"url": "https://www.dnevnik.bg/sviat/2018/03/14/3146151_i_gugul_zabraniava_reklamata_na_kriptovaluti/", "text": "\"Алфабет\" (Alphabet), компанията - майка на търсачката \"Гугъл\", обяви, че ще забрани рекламата на криптовалути и свързано с нея съдържание от юни, предаде \"Ройтерс\". По силата на новата си политика \"Алфабет\" ще забрани реклами и на нерегулирани или спекулативни финансови продукти. \"Алфабет\" мотивира решението си с необходимостта от по-мащабни мерки в борбата срещу продажбата на нови видове финансови продукти с висок риск. В края на януари социалната мрежа \"Фейсбук\" (Facebook) обяви, че  забранява рекламата  на криптовалути. /БТА", "date": "2018.03.14", "title": "И \"Гугъл\" забранява рекламата на криптовалути"}
{"url": "https://www.dnevnik.bg/evropa/2018/03/14/3146170_germanskiiat_parlament_izbra_merkel_za_kancler_za/", "text": "Германските депутати избраха Ангела Меркел за канцлер за четвърти, и най-вероятно последен, път, предаде \"Ройтерс\". Този мандат може да се окаже най-трудният в кариерата й, тъй като тя ще ръководи крехка коалиция, а позициите й са отслабени. Депутатите гласуваха с 364 \"за\" срещу 315 гласа \"против\", а девет се въздържаха. \"Приемам вота\", каза Меркел пред Бундестага след гласуването. Управляващата коалиция, която включва Християндемократическия съюз (ХДС) на Меркел, традиционния му баварски партньор, Християнсоциалния съюз (ХСС), и Германската социалдемократическа партия (ГСДП), разполага с общо 399 места в 709-членния Бундестаг, отбелязва \"Асошиейтед прес\", цитирана от БТА. Трите партии управляваха в голяма коалиция и през последните четири години, но този път формирането на правителство се оказа трудна задача. Бундестагът преизбра Меркел 171 дни след парламентарните избори на 25 септември. Тя бе принудена да договори сделка със социалдемократите, след като опитите й за съюз с две по-малки партии (Свободните демократи и Зелените) се провалиха. На вота през септември двата водещи политически блока получиха най-лошите си следвоенни изборни резултати. Разочарованието от притока на милиони мигранти след 2015 г. вкара за пръв път в парламента крайнодясната партия \"Алтернатива за Германия\". Социалдемократите първоначално обявиха, че ще останат в опозиция. Правителството стана възможно, след като ГСДП  обяви, че две трети от членовете  й са гласували  \"за\" новата \"голяма коалиция\"  с ХДС на Меркел. Вътрешният референдум бе предшестван от дебати и силна съпротива в редиците на партията. Меркел има 12 бурни години като канцлер зад себе си. Да изпълни клетвата си обаче този път може да се окаже още по-трудно на фона на обявените от президента на САЩ Доналд Тръмп  вносни мита , разделения Европейски съюз и колебливата  управляваща коалиция . Съюзът на консерваторите с лявоцентристката ГСДП надали го очаква \"меден месец\". Освен това през последните месеци се заговори за евентуален политически залез на Меркел и дори за  неин вероятен наследник  в лицето на новия генерален секретар на партията Анегрет Крамп-Каренбауер.", "date": "2018.03.14", "title": "Германският парламент избра Меркел за канцлер за четвърти път"}
{"url": "https://www.dnevnik.bg/sviat/2018/03/14/3146154_turski_vuzdushni_udari_ubiha_petima_shiitski_boici/", "text": "Три турски въздушни удара са отнели живота на петима бойци от шиитска паравоенна организация, която се сражава на страната на президента Башар Асад. Това съобщи командир от проправителствената организация, цитиран от \"Ройтерс\". При удара са ранени и двама кюрдски бойци според същата информация. Турската армия не реагира с коментар в първите минути след информацията. Инцидентът според командира е станал по пътя към Африн - главния град в района, който турските власти обявиха два пъти (вчера  и в петък ), че са обсадили, и в който се готвят да влязат като част от операция \"Маслинова клонка\" съвместно с подкрепяни от нея бойци на Свободната сирийска армия. Шиитските милиции, които от седмици  контролират близките села  Нубл и Захраа, наскоро овладяха някои позиции съгласно споразумение със Силите за защита на народа (YPG) - кюрдската военна организация, която владее Африн, а все още и по-голямата част от територията около него. Турската операция е насочена срещу YPG, която Анкара възприема като сирийско разклонение на Кюрдската работническа партия (ПКК), смятана за терористична организация в Турция, Европейския съюз и Съединените щати. Властите в ЕС и САЩ обаче не обозначават YPG за терористи. ООН междувременно обяви днес, че водоснабдяването на Африн е прекъснато от седмица, след овладяване на стратегически язовир. Според организацията хиляди жители на града са избягали на юг, към територия, контролирана от правителството.", "date": "2018.03.14", "title": "Турски въздушни удари убиха петима шиитски бойци край Африн, обявиха сили на Асад"}
{"url": "https://www.dnevnik.bg/biznes/2018/03/14/3146159_prez_fevruari_cenite_poskupvat_minimalno/", "text": "През февруари цените са поскъпнали с 0.3% спрямо първия месец на годината, показват данните на Националния статистически институт. Годишното поскъпване е 0.6%. През месеца съобщенията поскъпват с 2.5%, а алкохолът и тютюневите изделия през февруари са били с 1.1% по-скъпи. С толкова са се повишили цените и при развлеченията и културата. Най-много поевтиняват за месец облеклото и обувките - с 2.5%. При храните най-видимо поскъпване има при краставиците - с 23.1%, чушките - 18.3%, зелето - 6.2%, ябълките - 5%, и брашното - 1.7%. Най-много поевтиняват яйцата - с 8.3%, и листните зеленчуци - с 5.3%. При нехранителните стоки по-видимо през месеца поскъпват автомобилните застраховки - с 6.2%, и цветята - с 4.1%. За сметка на това обувките поевтиняват с 2.9%, облеклото - с 2.4%, международните полети - с 4.1%, а мебелите - с 1.2%.", "date": "2018.03.14", "title": "През февруари цените поскъпват минимално"}
{"url": "https://www.dnevnik.bg/evropa/zemedelie/2018/03/14/3146152_ek_suzdava_nauchen_centur_zaradi_dvoiniia_standart_pri/", "text": "Ново научно звено, което ще се занимава с измамите с храни и предполагаемия \"двоен стандарт\" при различни продукти, ще заработи като част от съвместния изследователски център на ЕК. Сред дейностите, които то ще извършва, са координация при надзора на пазара, поддържане и управление на система за ранно предупреждение, изграждане и поддържане на връзка между информационните системи на държавите членки и др., става ясно от съобщение на ЕК. В свое изявление комисарят по защитата на потребителите Вера Юрова съобщава, че комисията \"приема много сериозно въпроса за качеството на храните и неоснователните различия в тях и вече е предприела редица конкретни стъпки за справяне с проблема\". По думите й новият център \"ще допринесе допълнително за събирането и обработката на научно доказани факти\". Същевременно еврокомисарят по въпросите на образованието Тибор Наврачич, който отговаря за европейския изследователски център, съобщи, че измамите с храни представляват транснационална престъпна дейност, поради което ЕС има ясна отговорност в тази сфера\" \"Създаването на центъра за знания за измамите с храни и качеството на храните е важна стъпка. То ще спомогне за опазване на целостта на веригата за доставки на храни в ЕС и за гарантиране на качеството на хранителните продукти, като се създава ясна добавена стойност за европейските граждани\", се казва още в неговото изявление. Създаването на звеното идва, след като в годишната си реч за състоянието на съюза през есента на миналата година председателят на ЕК Жан-Клод Юнкер съобщи, че \"няма да приеме в някои части на Европа на хората да бъдат продавани храни с по-ниско качество, отколкото в други страни, независимо че опаковките и търговските марки са идентични\". Тогава бе обявена и инициатива за стартиране на съпоставими проверки в различни държави членки, за която са отделени 2 млн. евро. Очаква се проверките да стартират  през май , а първите обзорни резултати да бъдат представени в края на годината. Междувременно през април се очаква и ЕК да публикува предложенията си за промени в европейското законодателство, свързано със защитата на потребителите. Наскоро Вера Юрова съобщи при посещение в Чехия, че то \"ще затрудни и направи по-скъпо\" за компаниите да заблуждават потребителите.  Европейският научноизследователски център има още четири центъра за знания - за биоикономиката, миграцията и демографията, териториалните политики и за управление на риска при бедствия.", "date": "2018.03.14", "title": "ЕК създава научен център заради \"двойния стандарт\" при храните"}
{"url": "https://www.dnevnik.bg/bulgaria/2018/03/14/3146184_advokati_i_schetovoditeli_shte_triabva_da_dokladvat/", "text": "Министрите на финансите на Европейския съюз са се обединили около мерки срещу избягването на плащането на данък печалба, част от които предвиждат счeтoвoдитeли, aдвoĸaти, бaнĸи и ĸoнcyлтaнтcĸи ĸoмпaнии да имат задължение дa дoĸлaдвaт нa дaнъчнитe влacти зa aгpecивни cxeми, c ĸoитo тexни ĸлиeнти ce oпитвaт дa избeгнaт дaнъчнo oблaгaнe. Това съобщава сайтът  \"Медиапул\" , който се позовава на брифинг на финансовия министър Владислав Горанов в Брюксел. Предвижда се такова задължение да има за транснационални схеми и да бъде въведено от 1 юли 2020 година. Дъpжaвитe члeнĸи щe oбмeнят пoмeждy cи aвтoмaтичнo инфopмaция зa дoĸлaдвaнитe cxeми пocpeдcтвoм цeнтpaлизиpaнa инфopмaциoннa cиcтeмa, дo ĸoятo щe имaт дocтъп дaнъчнитe влacти нa дъpжaвитe члeнĸи. Toвa щe cтaвa вeднъж нa тpи мeceцa, ĸaтo пъpвият aвтoмaтичeн oбмeн тpябвa дa e пpиĸлючил дo 31 oĸтoмвpи 2020 г. Според българския финансов министър \"увeличaвaнeтo нa пpoзpaчнocттa e ĸлючoвo в нaшaтa cтpaтeгия зa пpoтивoдeйcтвиe нa избягвaнeтo нa плaщaнeтo нa дaнъци\". Горанов смята, че дoĸлaдвaнeтo oт cтpaнa нa финaнcoвитe пocpeдници щe пoзвoли дa ce пpeдoтвpaтят cлyчaи нa пecтeнe нa дaнъци, пpeди oщe тoвa дa ce e cлyчилo. Koнcyлтaнтитe и caмитe ĸoмпaнии, ĸoитo пoлзвaт cxeмитe зa пecтeнe нa дaнъци, щe пoдлeжaт нa caнĸции. Във втopниĸ Cъвeтът нa финaнcoвитe миниcтpи е нaпpaвил и пpoмeни в \"чepния\" cпиcъĸ нa oфшopĸитe, въвeдeн пpeз дeĸeмвpи 2017 г. В него са включени държави, кoитo нe жeлaят дa ce cъoбpaзявaт c дaнъчнитe пpaвилa нa Eвропейския съюз. Oт cпиcъĸa ca извaдeни Бaxpeйн, Mapшaлoвитe ocтpoви и Ceйнт Лycия. B cъщoтo вpeмe в нeгo бяxa вĸлючeни Бaxaмитe, Ceйнт Kитc и Heвиc и Aмepиĸaнcĸитe Bиpджинcĸи ocтpoви.", "date": "2018.03.14", "title": "Адвокати и счетоводители ще трябва да докладват схеми за пестене на данъци"}
{"url": "https://www.dnevnik.bg/bulgaria/2018/03/14/3146190_rabotnik_zagina_a_drug_e_ranen_pri_incident_v_zavod/", "text": "Работник е загинал, а друг е ранен при инцидент в завод \"Арсенал\" в Казанлък, съобщиха от дирекция на полицията в Стара Загора. Сигналът за инцидента е получен около 10.30 часа. На място са изпратени пожарни екипи и полиция. Все още се изяснява какво се е случило. Според dariknews.bg инцидентът е станал в цех 130 на завод 3, като е станало запалване по време на работа. Останалите работници са били изведени от помещението. Има нанесени материални щети на цеха. Пред журналисти министърът на икономиката Емил Караниколов обяви, че става въпрос за производствена авария, като вторият пострадал е в тежко състояние. Той припомни, че \"Арсенал\" - Казанлък, е 100% частно дружество. Във връзка с инцидента окръжната прокуратура в Стара Загора разпореди извършване на процесуално следствени действия, информира по-късно през деня пресцентърът на държавното обвинение. Разследващите извършват оглед на местопроизшествието. На мястото на инцидента е и окръжният прокурор на Стара Загора - Дичо Атанасов, подчертават от прокуратурата. По първоначални данни при трагичния случай е починал един човек, а друг е с тежки наранявания, допълва държавното обвинение. ", "date": "2018.03.14", "title": "Работник загина, а друг е ранен при инцидент в завод \"Арсенал\" (обновена)"}
{"url": "https://www.dnevnik.bg/biznes/2018/03/14/3146176_inspekciiata_po_truda_proveriava_bi_ai_ti/", "text": "След постъпили сигнали на служители за забавени заплати Главната инспекция по труда е започнала проверка в Би Ай Ти, съобщава институцията. Ще се проверява и дали към момента на  прехвърлянето на дружеството  собствениците са имали задължения към работещите в телевизията. Това зависи от факта дали заплатите за януари са били дължими тогава. Ако се установи, че дружеството е прехвърлено в нарушение на закона – на базата на подадена от бившите собственици декларация с невярно съдържание за липса на задължения, инспекцията ще се възползва от правомощията си да информира прокуратурата, допълват оттам. С поправка в Търговския закон от тази година при продажба на фирма собственикът й трябва да декларира, че не дължи пари за заплати. Служителите започват да се питат ще продължи ли каналът да функционира нормално, при положение че новият собственик спря излъчването на цялата програма и в момента в ефир вървят само повторения на стари предавания. Преди близо две седмици са спрени дори новините, коментират журналисти в медията. Това съобщава  capital.bg . Съдружникът и управител в телевизията Мирослав Янев коментира пред медията, че съжалява за забавените заплати и се надява скоро въпросът да се разреши. Посочва, че телевизията ще продължи да работи и от април ще има нова програмна схема. \"Вече сме споделили с кои журналисти искаме да продължим да работим\", допълва Мирослав Янев.  Задълженията на телевизията според отчета аз 2016 г. са 4.7 млн. лв. Пред \"24 часа\" Янев обяснява, че днес ще се срещне с екипа, което не станало по-рано, какъвто ангажимент е имал, по здравословни причини. \"Всичко ще е наред до седмица\", уверява той. ", "date": "2018.03.14", "title": "Инспекцията по труда проверява Би Ай Ти"}
{"url": "https://www.dnevnik.bg/sviat/2018/03/14/3146178_sasht_shte_suzdadat_sobstveni_kosmicheski_sili_zaiavi/", "text": "Съединените щати трябва да създадат свои собствени космически войски, заяви президентът Доналд Тръмп, цитиран от \"Асошиейтед прес\", ТАСС и БТА. Той направи тази импровизирана забележка, говорейки пред войници във военновъздушната база на морската пехота \"Мирамар\" в югозападния щат Калифорния. \"В моята нова национална космическа стратегия Космосът е признат за зона за военни действия, както земята, въздуха и морето. Имаме Военновъздушни сили. Ще имаме и космически сили\", каза Тръмп, цитиран от \"Вашингтон пост\".  Президентът на САЩ призна, че първоначално не се е отнасял сериозно към тази идея и я е предложил като шега, но впоследствие осъзнал, че това е \"отлична идея\", която може би трябва да бъде реализирана.  Според експерти обаче е необходимо Съединените щати да отдадат приоритет на укрепването на разузнаването и киберсигурността. Създаването на космически войски освен това би изисквало сериозни преобразувания във въоръжените сили и огромни разходи. В момента за космическата военна програма на САЩ отговарят предимно военновъздушните сили. През последните години те провеждат тестови полети на безпилотен космически самолет. Реакции Заедно с Русия и Великобритания САЩ подписаха през 1967 г. договор, който забранява разполагането в орбитата на Земята и Луната и на спътници - оръжия за масово поразяване, както и да се провеждат изпитания на оръжия в Комоса. Това не важи за конвенционални оръжия. Към споразумението за 50 години са се присъединили около 100 страни. Руският вицепремиер Дмитрий Рогозин коментира думите на Тръмп във \"Фейсбук\": \"Ако това означава разполагане на оръжия в Космоса, САЩ отварят кутията на Пандора.\" Професорът от Масачузетския технологичен институт по астронавтика Дейна Нюман, бивш заместник-ръководител на НАСА, обаче заяви, че предпочита Космосът да остане колкото се може по-мирно пространство. \"Космосът е за изследвания и за напредък на човечеството. Трябва да се поучим от нашите грешки на Земята и да запазим Космоса мирен\", призова тя.", "date": "2018.03.14", "title": "САЩ ще създадат собствени космически сили, заяви Тръмп"}
{"url": "https://www.dnevnik.bg/zelen/2018/03/14/3146148_ribari_paliha_sveshti_pred_ekoministerstvoto_za/", "text": "С траурно шествие и палене на свещи в памет на \"мъртвите реки\" рибари протестираха срещу бездействието на Министерството на околната среда по опазването им. Поводът за акцията, организирана от сдружение \"Балканка\", е Международният ден на реките. Организаторите настояват институцията да предприеме по-строги контролни действия за опазване на биоразнообразието в реките. В същото време протестиращите са били поканени на разговор във ведомството, но са отказали, научи \"Дневник\".  \"Траурното ни шествие беше, за да почетем мъртвите реки в България. Не виждаме смисъл от повече срещи и разговори с представители на министерството, което от три години бави наредбата за рибните проходи и не оказва реален контрол на безбройните нови водноелектрически централи, които ги пресушават непрекъснато\", обясни един от организаторите на протеста, Димитър Куманов, пред \"Дневник\". Протестиращите настояват да спре изсичането на крайбрежната растителност, за да не се разрушават бреговете на реките.  Пред БНР Куманов припомни едни от последните скандални случаи от миналата година: на два пъти в различни участъци пресушиха  река Въча под \"Цанков камъ к\", река Яденица я почистват, изрязват всички дървета от брега, изхвърлят вършината на речното корито. \"Всичкото това нещо се случва с разрешението на Министерството на околната среда и водите.\" \"Заради тяхното престъпно поведение всяка година търпим главоломна загуба на биоразнообразие по българските реки - намаляват рибни популации, съсипват се прекрасни реки, замърсява се питейната вода\", пише в съобщението до медиите.    ", "date": "2018.03.14", "title": "Рибари палиха свещи пред екоминистерството за мъртвите реки"}
{"url": "https://www.dnevnik.bg/bulgaria/2018/03/14/3146131_mvr_armiiata_chastni_ohraniteli_e_resurs_koito_triabva/", "text": "Двестахилядната армия на частните охранители е ресурс, който трябва да се впрегне в помощ на полицията. Това се разбра от думите на директора на Главна дирекция \"Национална полиция\" Христо Терзийски пред \"Нова телевизия\". В коментар на последните промени в Закона за частната охранителна дейност, които бяха пратени от  главния прокурор Сотир Цацаров  и  президента Румен Радев  на Конституционния съд, той заяви, че полицията е с ограничен ресурс въпреки новоназначените служители - за миналата година повече от 1200 полицаи са започнали работа в слабо населените места, а щатът на жандармерията е увеличен с 300 души. Успоредно с ограничения си ресурс МВР извършва много на брой дейности, сред които водеща в момента е охраната на българското председателство на Съвета на ЕС. Терзийски даде за пример и предстоящия в неделя футболен мач ЦСКА - \"Левски\", за който отново трябва да се командироват полицаи от страната. \"Ресурсите, които са в ръцете на държавата и в частната дейност, са различни. В частната охранителна дейност са включени над 200 хил. служители, а 1800 фирми имат лицензи за охрана. Отделно съществуват и 800 звена за самоохрана. Всичко това може да се включи в охрана на имуществото на хората и ограничаване на посегателствата върху населението\", заяви още той. \"На фона на 200-хилядната армия частни охранители до нея стоят 12 хиляди униформени служители. Това е ресурс - него да го впрегнем\", допълни Терзийски. Той увери, че държавата има достатъчно инструменти, така че частните охранители да не превишават правата си. Отхвърли обвиненията, че законовите промени са приети набързо. Обясни, че измененията били обсъждани в работни групи с участието на частни охранителни фирми, подложени били и на обществено обсъждане.  Обратното твърдение застъпват частните охранители . Наредбите към закона пък щели да регламентират детайлно въпросите, които не са подробно описани в него - една от причините прокуратурата да сезира Конституционния съд. Главен комисар Христо Терзийски коментира, че и досега общините са можели да назначават частни охранители. Новият закон допълнително обръщал внимание на детайлите. \"Правомощията, които се дават на местното самоуправление и на кметовете по този закон, и в момента съществуват. Те могат да назначат общинска полиция, да изградят звена за самоохрана или да сключват договори с частни охранителни фирми за опазването на имуществото на общината. В момента просто по-детайлно се регламентират отделните видове охранителна дейност\", поясни той. Текстовете, за които работодатели  поискаха президентът Румен Радев да наложи вето , предвиждат  кметовете на общини да сключват договори с частни охранителни фирми за охраната на цели населени места.  Освен това бяха записани отново правомощията на частните охранители да задържат и да използват помощни средства за това. Какви бяха реакциите на общините във връзка с промяната вижте  тук . За последните 5 години има един случай на превишаване пределите на неизбежната отбрана  За последните пет години има един единствен случай на превишаване пределите на неизбежната отбрана в страната, обясни още Терзийски в коментар на предложените изменения в Наказателния кодекс след  убийството в Пловдив .", "date": "2018.03.14", "title": "МВР: Армията частни охранители е ресурс, който трябва да се ползва"}
{"url": "https://www.dnevnik.bg/sport/2018/03/14/3146195_dimitur_dimitrov_vidia_propaganda_v_tvurdeniia_za/", "text": "Треньорът на \"Лудогорец\" Димитър Димитров-Херо отговори остро на твърдения, че ще се раздели с клуба през лятото. Според него публикациите са неверни и са част от атака срещу \"любимия му отбор\". \"По повод внушенията за моето бъдеще в \"Лудогорец\", които периодично се тиражират в средствата за масова информация, бих искал да ви уверя, че те са плод на измислици и са част от обичайната пропаганда срещу любимия ни отбор\", заяви Димитров в обръщение към привържениците в сайта на шампионите. Той увери, че \"към настоящия момент\" има отлични отношения със собствениците, ръководството и футболистите. \"Както всяко начало, и за мен бе трудна адаптацията в клуба, но с течение на времето изградихме един страхотен колектив. Не само с колегите от спортно-техническата част и тези в детско-юношеската академия, но и с всички останали колеги, които движат процесите в \"Лудогорец\". Димитров е убеден, че отборът ще постигне поставените от собствениците цели.  В края на миналата година треньорът призна, че е  мислел за напускане на \"Лудогорец\" след класирането за 1/16-финалите в Лига Европа . Тогава обаче по думите му бил разубеден от ръководството. \"Твърденията, че напускам клуба през лятото, са спекулация, която цели да създаде напрежение в отбора в навечерието на плейофите, където ще се реши битката за титлата. Аз се чувствам добре в България и съм убеден, че с \"Лудогорец\" тепърва ще спечеля много отличия и ще радваме всички вас, привържениците на \"Лудогорец\", добавя Димитров пред запалянковците. Шампионите са начело в Първа лига, като имат преднина от три точки пред ЦСКА. До края на редовния сезон остава един кръг, а след това в шестицата ще има още десет. След  отпаданията от Лига Европа  и Купата на България пред \"Лудогорец\" остава една цел - спечелването на седма поредна титла.", "date": "2018.03.14", "title": "Димитър Димитров видя пропаганда в твърдения за раздялата му с \"Лудогорец\""}
{"url": "https://www.dnevnik.bg/evropa/2018/03/14/3146192_zashto_bulgarskoto_predsedatelstvo_ne_uchastva_v/", "text": "Късно в понеделник по време на пленарното заседание на Европейския парламент се проведе дискусия за Истанбулската конвенция и повечето евродепутати призоваха държавите, които все още не са я ратифицирали (сред тях е и България),  да го направят . След дебата се чуха критики, включително от председателя на Партията на европейските социалисти Сергей Станишев, че българското председателство на Съвета на ЕС е отсъствало от пленарната зала. Обяснението е просто. Говорителят на постоянното представителство на България към ЕС Геновева Червенакова каза пред \"Дневник\", че съгласно установената практика \"всяко ротационно председателство в началото на мандата си заявява по писмен път пред Европейския парламент готовността си да участва от името на съвета в пленарни сесии, като посочва дните, в които е на разположение\". Тя обяснява, че същото е направило и българското председателство. \"Посочените от нас дни са вторник и сряда. Конкретният дебат за Истанбулската конвенция бе планиран от Европейския парламент да се проведе в понеделник\", допълни Червенакова.  Тя отбеляза, че всяко председателство изразява  позицията на съвета  при участието си в пленарни заседания. Според тази позиция на 11 май 2017 г. Съветът е приел две решения относно подписването на Конвенцията на Съвета на Европа за превенция и борба с насилието над жените и домашното насилие. \"С решението да се присъедини към Конвенцията от Истанбул ЕС потвърждава ангажимента си за борба с насилието над жените както на своя територия, така и в световен мащаб, и укрепва съществуващата правна рамка и капацитета си за действие\", се казва още в позицията. Миналата седмица българското правителство  оттегли законопроекта  за ратификация на конвенцията. Министерският съвет мотивира отмяната на вече взетото си решение с факта, че депутати сезираха Конституционния съд и предстои той да се произнесе за съответствието на документа с конституцията на България. Истанбулската конвенция бе приета от правителството на 3 януари, но  още същия ден тя предизвика напрежение между партньорите в управляващата коалиция . Впоследствие БСП се обяви срещу ратификацията ѝ от Народното събрание. Социалистите искаха и да се проведе национален референдум за Истанбулската конвенция, но  предложението бе отхвърлено  от депутатите. По-късно на фона на протести и прокарване на несъществуващи в документа тези за въвеждане на гей бракове и заплаха от \"трети пол\" и управляващите дадоха заявка, че ще отложат разглеждането ѝ от парламента. След това премиерът Бойко Борисов даде заявка, че партия ГЕРБ ще оттегли решението си за конвенцията, защото  нямало да носят сами пасива . В момента само 17 държави членки са ратифицирали конвенцията. Това са Австрия, Белгия, Германия, Дания, Естония, Испания, Италия, Кипър, Малта, Холандия, Полша, Португалия, Румъния, Словения, Финландия, Франция и Швеция. Истанбулската конвенция съдържа серия мерки срещу домашното насилие и въвежда понятия, които целят да разчупят половите стереотипи заради схващането, че те често са в основата на случаи както на насилие, така и дискриминация. Документът указва, че държавите следва да предприемат законодателни и други мерки, за да \"предотвратят всякакви форми на насилие\" по полов признак, било то семейно, домашно, заради конфликти и т.н., както и насилие, способствано от социални и културни стереотипи.", "date": "2018.03.14", "title": "Защо българското председателство не участва в дебата за Истанбулската конвенция"}
{"url": "https://www.dnevnik.bg/photos/2018/03/13/3145552_fotogaleriia_nishto_novo_v_rusiia_sled_izborite_v/", "text": "Повечето руснаци, които възнамеряват да гласуват за Владимир Путин на изборите в неделя, твърдят, че стабилността е в основата на вярата им в кандидата, макар че много млади избиратели смятат, че е време за промяна на лидера. Владимир Путин е на 65 години и се очаква да спечели четвъртия мандат с 69% от гласовете според последното проучване. На снимката: Алексей Грук, механик от Санкт Петербург, който ще гласува за Комунистическата партия, казва, че нещата трябва да се променят у дома, но иска външната политика на Русия да остане същата.", "date": "2018.03.14", "title": "Фотогалерия: За изборите в Русия"}
{"url": "https://www.dnevnik.bg/bulgaria/2018/03/14/3146191_paelamentut_okonchatelno_prie_zakon_za_izpirane_na_pari/", "text": "Парламентът прие окончателно  нов закон за мерките срещу изпирането на пари , който беше изготвен от съвместна работна група на ДАНС и МВР. Със закона се забранява откриване или поддържане на анонимна сметка или сметка на фиктивно име, както и откриване или поддържане на анонимни депозитни сертификати или депозитни сертификати на фиктивно име. Според разпоредбите на новия закон изпирането на пари е преобразуване или прехвърляне на имущество, придобито от престъпна дейност или от акт на участие в такава дейност, за да бъде укрит или покрит незаконният му произход. Предвижда се и да бъде изготвена национална оценка на риска от изпирането на пари и финансирането на тероризма, която ще се актуализира на всеки 2 години. Застрахователи, презастрахователи, пощенски оператори, инвестиционни посредници, нотариуси, регистрирани одитори и други няма да имат право да установяват кореспондентски отношения с банки фантоми. Контролът по прилагането на закона ще се упражнява от председателя на Държавна агенция \"Национална сигурност\" (ДАНС). Той ще определи контролни органи, които ще са част от състава на дирекция \"Финансово разузнаване\" на агенцията.", "date": "2018.03.14", "title": "Парламентът окончателно прие закон за изпиране на пари"}
{"url": "https://www.dnevnik.bg/sviat/2018/03/14/3146220_afrin_moje_da_e_v_turski_ruce_oshte_tazi_vecher_obiavi/", "text": "Турските въоръжени сили и бунтовниците, подкрепяни от тях, се надяват, че контролираният от кюрдски сили град Африн ще е превзет още тази вечер, каза турският президент Реджеп Тайип Ердоган. Пред държавни служители в Анкара той каза, че се надява до края на днешния ден операцията в града на е приключила. По думите му, цитирани от \"Ройтерс\" и Анадолската агенция, цивилните в Африн в момента се евакуират през специален коридор. Кюрдските бойци, които контролират Африн, определиха идеята за победа до края на деня като нереалистична, а за \"Ройтерс\" източник от президентството каза, че всъщност се е имало предвид \"обграждането\" му, което Турция вече два пъти обяви, че се е случило - вчера и в петък. В хода на продължаващата почти два месеца операция \"Маслинова клонка\" турските сили са \"неутрализирали\" близо 3500 души и е \"прочистена\" площ от около 1300 кв. км. Турция използва думата за всички пленени или ликвидирани вражески сили.", "date": "2018.03.14", "title": "Африн може да е в турски ръце още тази вечер, обяви Ердоган"}
{"url": "https://www.dnevnik.bg/politika/2018/03/14/3146206_sudut_reshi_da_zakrie_fondaciia_finansirala_nezakonno/", "text": "Пловдивският окръжен съд уважи искането на главния прокурор Сотир Цацаров и прекрати сдружение с нестопанска цел \"Асоциация Бату платформ\", финансирало политическа партия ДОСТ с пари от Турция. За вчерашното решение на съда, което е окончателно, информира пресцентърът на държавното обвинение.  На 20 октомври 2017 г. главният прокурор  внесе в съда искова молба за прекратяване на организацията, чрез която незаконно е осигурено финансиране на предизборната кампания на партията на Лютви Местан. Искането на Цацаров бе аргументирано с това, че сдружението извършва дейност, която противоречи на конституцията, законите и добрите нрави. Тогава от  ДОСТ отрекоха връзки с фондацията. Според главния прокурор дейността на \"Асоциация Бату платформ\" - град Кърджали, е несъответна на изрича забрана в Изборния кодекс, тъй като чрез нея е осигурено финансиране на предизборната кампания на политическа партия ДОСТ с анонимно дарени средства в размер на 100 хил. евро. Те освен това са с неустановен произход. \"Получаването на парични средства от анонимен източник от чужда държава и разходването им с цел агитация и склоняване на български граждани да упражнят избирателното си право в полза на определена политическа партия е нарушение на конституцията\", се казва още в съобщението на прокуратурата. Повече за аргументите на държавното обвинение четете  тук .", "date": "2018.03.14", "title": "Съдът реши да закрие фондация, финансирала незаконно ДОСТ с пари от Турция"}
{"url": "https://www.dnevnik.bg/bulgaria/2018/03/14/3146253_kabinetut_otpusna_pari_za_remont_na_pametnik/", "text": "На днешното си редовно заседание Министерският съвет реши да отпусне допълнителни 36 хил. лв. по бюджета на Министерството на външните работи за промяна в дизайна и за отливка на паметник-символ за отбелязване на българския принос в спасяването на българските евреи от холокоста. Монументът е бил изработен по договор, сключен между Държавния културен институт и \"Арт студио – Момчил Цветков\", за което има и приемо-предавателен протокол от декември 2013 г. Оттогава паметникът така и не е бил транспортиран и монтиран в Израел, като през цялото време е престоявал без отговорно пазене в леярната, в която е бил изработен. За близо 5 години състоянието му се е влошило и вече се нуждае от ремонт. Комисията по паметниците на община Тел Авив пък е предложила да бъде направена известна промяна в дизайна на паметника, което налага повторното му изливане от метална сплав. По случая е изпратен сигнал до прокуратурата, като ще се търси наказателна и дисциплинарна отговорност от директора на Държавния културен институт. В момента на този пост е Людмила Димитрова.", "date": "2018.03.14", "title": "Кабинетът отпусна пари за ремонт на паметник, престояващ от 5 години в леярна"}
{"url": "https://www.dnevnik.bg/biznes/2018/03/14/3146264_za_koe_kolko_harchat_domakinstvata_grafika/", "text": "По повод международния ден на потребителите, който се отбелязва на 15 март, Националният статистически институт представи данни как се разпределят месечните разходи на домакинствата в България. Разпределението е според информацията на статистиката за 2016 г. Вероятно никого няма да учуди това, че на храната се падат около 40% от разходите на домакинствата. Данните назад в годините показват, че в абсолютна стойност тези разходи стават все по-големи, въпреки че няколко години наред се отчиташе дефлация. Така например, ако разходите на член на домакинство за хранителни продукти през 2010 г. са били 3016 лв., през 2016 г. те вече са 3432 лв. Но данните показват и че няма перо, по което абсолютната сума да не се е увеличила. В графиката долу е показано как процентно се разпределят разходите на домакинствата през 2016 г.", "date": "2018.03.14", "title": "За кое колко харчат домакинствата (графика)"}
{"url": "https://www.dnevnik.bg/politika/2018/03/14/3146261_propuskite_pri_chastnata_ohrana_v_selata_shte_budat/", "text": "Пропуските в Закона за частната охранителна дейност, който дава възможност урбанизирани територии да имат частна охрана, ще бъдат отстранени. Това се разбра от думите на вътрешния министър Валентин Радев в парламента днес, след като и  президентът  Румен Радев, и главният прокурор Сотир Цацаров пратиха тези текстове от закона в Конституционния съд. Той не каза какви пропуски могат да бъдат установени. По думите на министъра кметовете настояват за такава възможност за охрана на урбанизирани територии, а е важно гражданите да знаят, че това ще става по правила. По повод  инцидента  в завод \"Арсенал\" Валентин Радев каза, че причината е запалване на бъркалка, а той е станал в помещение, в което трябвало да се работи дистанционно. Предстои да се изяснява защо двамата работници са били вътре.", "date": "2018.03.14", "title": "Пропуските при частната охрана в селата ще бъдат отстранени, обяви вътрешният министър"}
{"url": "https://www.dnevnik.bg/bulgaria/2018/03/14/3146294_nadzorniiat_suvet_na_zdravnata_kasa_ochakva_prerazhod/", "text": "Заради прогнозираният преразход за лекарства, какъвто има всяка година, надзорният съвет на Националната здравноосигурителна каса обсъжда коренна промяна в плащането на медикаменти през 2019 г. За момента прогнозата е за преразход от около 5%, или поне 50 милиона лева, а идеята за промяна е да се въведат договори за резултатност от новите скъпи молекули. Това се разбира от стенограма от редовното заседание на надзорния съвет на НЗОК в края на февруари, цитирана от в. \"Сега\". \"Очаква се до 5% ръст в лекарствата, което означава 50 милиона на досегашния разход отгоре, които ги нямаме. И от новите молекули още 35 - 85 отидоха\", коментира по време на дискусиите за разходите за лекарства заместник-министърът на здравеопазването Бойко Пенков. Това значи, че очакваният дефицит в бюджета за лекарства е 85 млн. лв., въпреки че за целта касата разполага с точно 1 млрд. лв., пише вестникът. \"Аз, честно казано, за тази година съм най-притеснена в момента за лекарствата какво предстои да се случи, защото няма никаква тенденция на този етап да има по-ниски разходи или да се задържат разходите на ниво миналата година за лекарствата в болниците\", отговаря председателят на надзорния съвет и също зам.-министър на здравеопазването Жени Начева. Предложението на Бойко Пенков е \"да въведем въвеждащи договори и договори за резултат\". \"Това означава, че уважаемата компания, която предлага новата молекула, вътре пише какво иска да постигне. Ако не го постигне това, което е заложила, връща парите до ниво, до което се споразумеем - например до най-евтината конвенционална терапия в страната. И всичко това, което ти идва отгоре, екстрата, се връща обратно в касата, за да може да покрие други неща\", посочва той. Идеята е плащането за постигнат резултат да се въведе през 2019 г. Според зам.-министъра обаче трябва да се реши и как да се следи резултатът, т.е. касата да има обективни критерии, по които да преценява. \"Трябва да имаш определен тип система, която отчита определен тип показатели, и да сме съгласни с тях и индустрията, и ние. Признаваме ги и след това те връщат средствата\", казва той. Един от критериите може да е преживяемостта на пациентите - например показател от 3 или 5 години е нещо, при което \"няма и как да се надписва или лъже\". С такава мярка и лекарите ще се отучат да предписват скъпи лекарства, ако не са необходими, смята още Пенков. \"Ефектът е чисто психологически и е много възпиращ. Когато аз включа в дадена терапия неподходящ пациент и знам, че ще ощетя фирмата по този начин, аз няма да го включа този неподходящ пациент\", обяснява той. Жени Начева добавя, че и догодина се очаква касата да е задължена да плаща още много нови скъпи иновативни препарати. За да овладее разхода на новите 32 медикамента, които се плащат тази година, след като  мораториумът за тях беше отменен от парламента , надзорният съвет отлага сключването на договорите за новите молекули. \"Да не влязат още сега веднага, докато уточним правилата и процедурите, а поне от 1 април\", коментира Начева. Също така се очаква и ревизия на позитивния лекарствен списък, от която да се намалят допълнително цени на медикаменти, плащани от касата.", "date": "2018.03.14", "title": "Надзорният съвет на здравната каса очаква преразход за лекарства от 50 млн. лв"}
{"url": "https://www.dnevnik.bg/evropa/2018/03/14/3146297_kompanii_sa_gotovi_da_investirat_nad_1_mlrd_evro_za/", "text": "Канадски фармацевтични компании планират инвестиции в отглеждането и продажбата на канабис за медицински цели в Гърция, след като миналата седмица парламентът одобри закона за легализирането му, съобщи  \"Капитал\" , позовавайки се на \"Блумбърг\". Според \"Катимерини\" пет консорциума са готови да инвестират над 1 млрд. евро в отглеждането на медицинска марихуана в страната. Преди няколко дни парламентът одобри закона за отглеждане и продажбата на медицински продукти, съдържащи канабис, като проправи пътя за привличане на инвестиции в нов и до голяма степен неразработен сектор. Остава да се види дали първоначалният силен интерес ще се превърне в действителна инвестиция и намеренията на заинтересованите страни са дългосрочни.  Проектозаконът не беше подкрепен от водещата опозиционна партия \"Нова демокрация\" и от крайнодясната \"Златна зора\", докато Комунистическата партия на Гърция поиска той да бъде оттеглен, а Съюзът на центристите изрази резерви. Обяснявайки решението си да гласува против, \"Нова демокрация\" заяви, че не е против използването на канабис за медицински цели по принцип, а се противопоставя на проектозакона поради липсата на яснота и лоша подготовка. Инвеститорите Сред тези, които се интересуват от отглеждането на медицински канабис в Гърция, са две от най-големите компании в сектора - Aphria и Canopy Growth. Първата планира през следващите четири години да развие оранжерии с производствен капацитет над 100 тона, създавайки до 500 работни места до 2021 г. Canopy Growth иска да инвестира над 50 млн. евро, първоначално за създаването на 50 хил. дка за отглеждане, които постепенно ще бъдат разширени до 100 хил., което ще доведе до отварянето на 500 до 1000 работни места. Мащабни са намеренията на Golden Greece Cannabis – те планират създаването на плантация с канабис близо до Солун, както и строителството на завод за фармацевтични продукти. Първоначалните планове на компанията са да инвестира 400 млн. евро, а след две години сумата се очаква да нарасне до 1 млрд. евро. Интерес към инвестиции проявяват още и базираната в Шанхай Europacific Medical, както и холандската HAPA Medical Holding.", "date": "2018.03.14", "title": "Компании са готови да инвестират над 1 млрд. евро за отглеждане на медицински канабис в Гърция"}
{"url": "https://www.dnevnik.bg/biznes/turizam/2018/03/14/3146303_firmi_blizki_do_dogan_i_valentin_zlatev_vzeha_na/", "text": "Компанията,  която е инвеститор в т.нар \"летен сарай\"  на Ахмед Доган - \"Хермес солар\", и фирмата \"Тера тур сервиз\", свързана с управителя на \"Лукойл България\" Валентин Златев, взеха концесиите на два плажа на Южното Черноморие. Още две ивици пък ще се стопанисват от фирми, които са имали общ бизнес със знакови фигури от ВИС-2 и СИК. С решение на Министерския съвет от днес \"Хермес солар\" ще е концесионер за 15 години на пясъчната ивица \"Росенец-север\". Фирмата ще плаща такса от 12 092.40 лева с ДДС на година, като за целогодишното санитарно-хигиенно поддържане на плаж \"Росенец-север\" ще харчи поне 20 хиляди лева без ДДС. За плаж \"Росенец-север\" концесионерът се задължава да предлага в зоната за платени плажни принадлежности цена за един чадър от 10 лв. и за един шезлонг също от 10 лв. \"Тера тур сервиз\" ще стопанисва за 15 години плажа \"Св. Влас - болницата\" срещу 64 807.45 лв. с ДДС. За инвестиции в подобряване на пешеходния достъп до плажната ивица за целия срок на концесията, са планирани 272 хиляди лева без ДДС. Договорът предвижда шезлонг и чадър на плаж \"Св. Влас - болницата\" да могат да се наемат за по 7 лв. Концесии за хора, близки до СИК и ВИС-2 За концесионер на плаж ,Несебър-юг\" е избрана фирма \"Ауто фактор\" ЕООД. Тя е еднолична собственост на Кирил Спасов.  По данни на КапиталDaily  той е съдружник в дружеството \"Ирида-71\", което е концесионер на плажовете \"Слънчев бряг-юг\" (известен още като \"Какао бийч\"), \"Хармани\" в Созопол и \"Поморие-изток\". Дружеството е създадено още през 1997 г. от взривения през 2002 г. Димитър Димитров–Маймуняка, един от най-близките довереници на шефа на ВИС-2 Васил Илиев. След поредица от прехвърляне на дялове през годините в момента фирмата е собственост на Надя Иванова и Кирил Спасов. До лятото на 2012 г. мажоритарен собственик на \"Ирида-71\" е бил Радостин Бързанов-Радо Слънцето, бивш бодигард на Васил Илиев и след това на брат му Георги Илиев. Концесията на плаж \"Несебър-юг\" е за 15 години, срещу 320 756.11 лв. на година. Допълнително е поет ангажимент за инвестиране на над 4.89 млн. лева в мерки за опазване на околната среда и защитените зони на неговата територия. На ,,Несебър-юг\" шезлонгът и чадърът ще се наемат за по 8 лева. С решението на кабинета от днес концесионер и избран и за \"Слънчев бряг-север\", като това е компанията \"Голден сендс бийч\". Тя е собственост на Вйекослав Смрекар, който през годините е бил съдружник със знакови хора от СИК. Годишната концесионна такса за \"Слънчев бряг-север\" е 1 664 784.18 лв. с ДДС, като над 12.56 млн. лева ще бъдат дадени за подобряване на облика на плажа. Поетият ангажимент е цените на шезлонг и чадър да са по 9 лева. Кой държи плажовете През лятото  вицепремиерът Валери Симеонов обяви , че наематели и концесионери на плажове \"клатят държавата през туризма\". Той изброи и кой държи на печелившите плажове по морето: \"Слънчев бряг-север\" – Маджо; \"Слънчев бряг-централен\" – братя Маргини; \"Слънчев бряг-юг\" – Радо Слънцето; Обзор – плаж \"Север\" – братя Маргини; \"Поморие-изток\" – Радо Слънцето; \"Поморие-юг\" – братя Маргини, \"Поморие-централен\" – Маргините,  Бургас – Северен плаж – Маргините . С такова разпределение на наемателите на плажовете какъв туризъм можем да очакваме\", попита тогава Симеонов.", "date": "2018.03.14", "title": "Фирми, близки до Доган и Валентин Златев, взеха на концесии плажове по Южното Черноморие"}
{"url": "https://www.dnevnik.bg/sviat/2018/03/14/3146273_samo_rusiia_moje_da_otrovi_skripal_s_veshtestvo_ot/", "text": "Руското правителство е единственият възможен извършител на покушението срещу разузнавача Сергей Скрипал, отровен с нервнопаралитично вещество. Това каза за \"Ройтерс\" един от създателите на използваната субстанция от групата \"Новичок\", руският химик Вил Мирзаянов. Според него e извън всякакво съмнение, че руският президент Владимир Путин е отговорен за атаката с веществото, разработено по съветско време. По думите му Русия контролира запасите от \"Новичок\" (вещество от тази група е използвано според британските власти за отравянето на Скрипал и дъщеря му Юлия), и е изключително трудно за недържавна организация да го използва незабелязано. \"Отрицанието на Кремъл през цялото време като престъпници - това не означава нищо\", каза Мирзаянов в интервю от дома си в Принстън, където живее от над 20 г., предава агенцията. В интервю за в. \"Телеграф\" от началото на седмицата насам той вече каза, че 2 гр. от подобно вещество стигат, за да бъдат убити 500 души. \"Никой не знаеше\" Британският премиер Тереза Мей вече обяви, че  е \"много вероятно\" Москва  да стои зад атаката. Русия  отхвърля обвиненията , но се изправи пред ултиматум от 24 часа ( изтекъл тази нощ ), за да даде обяснение. За Кремъл твърденията на Лондон са \"цирк\" и липсват конкретни доказателства. Мирзаянов обаче, прекарал години в тестове и подобряване на \"Новичок\", потвърждава, че субстанциите от групата \"Новичок\" са над 10 пъти по-мощни от нервнопаралитичния VX. Според него по програмата, по която е работил, са произведени десетки тонове \"Новичок\", но Русия така и не е признала това. \"Новичок\" беше изобретен, изучаван и ползван в експерименти и много тнонове бяха произведени само в Русия. Никой не знаеше\", продължава Мирзаянов. По думите му Русия е скрила съществуването на тази субстанция във време, когато страните по света вече са започнали да подписват конвенцията за химическите оръжия. \"Терористично оръжие\" Уволнен и хвърлен в затвора, след като прави описание на ново поколение химически оръжия в журналистически материал, той в крайна сметка бива освободен под натиск от западни представители, пише \"Ройтерс\". По-късно той се мести в Съединените щати, където публикува книга за тайната руска програма за химически оръжия по време на студената война, в чиято разработка участват между 30 и 40 хил. души. От тях около 1000 работят само по \"Новичок\". Той \"може да бъде създаден, като се смесят иначе безвредни съставки, и това улеснява производството му под прикритие на селкостопански химикали, обяснява Мирзаянов. Резултатът от него обаче е, че за жертвите дишането става абсолютно невъзможно - \"мъчение\", при това \"абсолютно нелечимо\", както е могъл да наблюдава при експерименти с мишки, плъхове и кучета, върху които са правени изпитания. Путин вероятно е използвал химическо оръжие тъкмо от групата \"Новичок\", за да изплаши руските дисиденти, смята Мирзаянов. \"Бях шокиран. Не съм си представял и в най-големите си кошмари, че това химическо оръжие, разработено с мое участие, може да се използва като терористично оръжие.\"", "date": "2018.03.14", "title": "Само Русия може да отрови Скрипал с вещество от групата \"Новичок\", каза един от създателите ѝ"}
{"url": "https://www.dnevnik.bg/evropa/2018/03/14/3146307_evrokomisiiata_predlaga_da_se_otpusnat_oshte_3_mlrd/", "text": "Европейската комисия даде зелена светлина днес за втори финансов пакет от 3 милиарда евро за подпомагане на Турция при приема на сирийските бежанци на нейна територия. Това бе обещано преди две години в споразумението за мигрантите, сключено между Европейския съюз и Анкара, предаде \"Франс прес\". В съобщение от еврокомисията се посочва, че \"с днешното решение се установява правната рамка за втория транш в размер на 3 милиарда евро... като от бюджета на ЕС се мобилизира сума в размер на 1 милиард евро\". Първият транш от създадения през 2016 г. Механизъм за бежанците бе съставен от 1 милиард евро от бюджета на ЕС и 2 милиарда евро от вноски на държавите членки. Еврокомисията предлага тази схема да продължи да се прилага. Турция приютява около 3.5 милиона сирийски бежанци и комисията е решена да продължи да оказва подкрепа, тъй като необходимостта от помощ е все още значителна, се посочва още в съобщението. Средствата от механизма се използват за подпомагане на бежанците и приемните общности, като акцентът е върху хуманитарната помощ, образованието, здравеопазването, общинската инфраструктура и социално-икономическата подкрепа. Благодарение на механизма досега 500 000 деца са получили достъп до образование, а 1.2 милиона бежанци получават месечни парични преводи, се казва още в съобщението от Европейската комисия. Отношенията между ЕС и Ердоган през последните години са трудни, но блокът зависи от Турция за спирането на имиграцията от Близкия изток.  Очаква се  високопоставени служители на ЕС да се срещнат с турския президент Реджеп Тайип Ердоган  във Варна на 26 март .", "date": "2018.03.14", "title": "Еврокомисията предлага да се отпуснат още 3 млрд. евро за бежанците в Турция"}
{"url": "https://www.dnevnik.bg/bulgaria/2018/03/14/3145721_kabinetut_uvelichi_pravomoshtiiata_na_dans_da/", "text": "Правителството одобри промени в Закона за Държавна агенция \"Национална сигурност\" и предлага на Народното събрание да ги приеме, информира правителствената пресслужба. С тях се въвеждат изцяло изискванията на евродиректива за използването на резервационни данни на пътниците в самолетите с цел предотвратяване, разкриване, разследване и наказателно преследване на терористични и тежки престъпления. Според българските закони Националното звено  за получаване и обработване на резервационни данни на пътниците в страната, превозвани по въздух, е част от структурата на ДАНС. Съобразно директивата законопроектът предвижда , заради които ще се предоставят и обработват резервационни данни на пътниците. Уреждат се случаите на съвместно използване на кодовете на полети. Определят се срокове за предаване на данните от въздушните превозвачи или упълномощени доставчици на услуги на Националното звено. Урежда се редът за предоставяне или обмен на резервационни данни с националните звена или други компетентни органи на държави - членки на ЕС, с Европол или с трети страни, както и предоставянето на статистическа информация на Европейската комисия. Извън изискванията на директивата е предвидено задължение за предоставяне на Националното звено и на данни за екипажа. Целта е да се създадат по-големи гаранции за защита на националната сигурност. Още през 2016 г.  парламентът прие изменения  в Закона за ДАНС, които бяха в отговор на Директива за пътническите резервационни данни и Регламент на Европол,  одобрени от министрите на вътрешните работи през декември 2015 г.  Сегашните предложения за изменения се налагали, тъй като българският закон е изпреварил влизането в сила на директивата и в него не са въведени всички изисквания на европейския акт. Покрай измененията, за които България е задължена заради влязлата в сила директива, вносителите на проекта прокарват и други доста съществени промени - ДАНС да назначава чиновници без конкурс и да крие информация за агентите на прикритие. Измененията предвиждат изключване на конкурсното начало за постъпване на служба в ДАНС за държавни служители в МВР, Министерството на отбраната, в службите за сигурност и за обществен ред. Нужно е само да отговарят на изискванията и да има писмено съгласие на председателя на ДАНС и ръководителя на съответната служба. Подобно изключение се предвижда и за държавните служители в кое да е ведомство, назначени по реда на Закона за държавния служител.", "date": "2018.03.14", "title": "Кабинетът увеличи правомощията на ДАНС да проверява данните на пътниците в самолетите"}
{"url": "https://www.dnevnik.bg/sport/2018/03/14/3146324_kapitanut_na_levski_podpisa_nov_dogovor_s_kluba/", "text": "Капитанът на  \"Левски\"  Божидар Митрев поднови договора си с клуба за още два сезона, обявиха сините на официалния си сайт. Вратарят, който е юноша на тима и се завърна през миналата пролет на \"Герена\", ще остане в отбора до лятото на 2020 г. Настоящият договор на Митрев изтичаше в края на сезона. От \"Левски\" съобщиха, че Митрев е подписал ново споразумение след сутрешната тренировка заедно с един от младите играчи в отбора - Ивайло Найденов. Вратарят на сините има 82 мача във всички турнири с екипа на \"Левски\". През настоящия сезон той се представя силно и има 17 сухи мрежи в Първа лига от 22 мача. Митрев лекуваше лека контузия, но от отбора са убедени, че той ще се възстанови навреме за  неделното дерби с ЦСКА . Откакто се завърна при сините, Божидар Митрев беше избран и за най-добър вратар на България в годишните награди \"Футболист на годината\".", "date": "2018.03.14", "title": "Капитанът на \"Левски\" подписа нов договор с клуба"}
{"url": "https://www.dnevnik.bg/sport/2018/03/14/3146312_von_specheli_poslednoto_spuskane_no_ostana_na_tri/", "text": "Линдзи Вон спечели последното спускане в Световната купа по ски алпийски дисциплини. 33-годишната американка записа пета победа за сезона, но се размина само с три точки с малкия кристален глобус в най-скоростната дисциплина. Вон преодоля скъсеното заради мъглата трасе в Оре за 55.65 секунди. Четирикратната носителка на големия кристален глобус изпревари само с шест стотни от секундата олимпийската шампионка в спускането София Годжа. Второто място обаче беше достатъчно на италианката да спечели първия си трофей в Световната купа. Годжа, която през миналия сезон завърши втора в крайното класиране в дисциплината, събра 509 точки. Тя записа три победи и две втори места в осемте си спускания през сезона. Вон завърши с 506 точки, а Тина Вайратер остана трета с 394 точки. \"През целия си живот съм мечтала за този момент. Вложих цялата енергия, която имам, за да се представя добре в това състезание. За мен е истинска чест да се състезавам с Линдзи\", каза Годжа след петата победа в Световната купа в кариерата си. Годжа е първата италианка, която печели малкия кристален глобус в спускането, oт Изолде Костнер през 2002 г. Това е общо пети трофей за \"скуадра адзура\" при жените. Костнер има още едно отличие в спускането - през 2001 г., а Денис Карбон и Дебора Компаньони спечелиха купите в гигантския слалом съответно през 2008 и 1997 г. Вон спечели четвърто поредно спускане и вече има 82 победи в Световната купа, 43 oт които в коронната й дисциплина. Тя се доближи само на четири първи места от рекорда на Ингемар Стенмарк. Американката не успя да грабне деветия си кристален глобус. Тя има общо 20 трофея в Световната купа, което е рекорд, но остана без отличие във втори пореден сезон, което й се случва за пръв път от 2004 г. Състезанието в Оре беше белязано от неочаквано качване на подиума. Американката Алис Макензи, която се спуска с 23-и стартов номер, завърши трета с време 55.93 секунди. Макензи изпревари само с пет стотни Виктория Ребенсбург и записа едва втория си подиум в Световната купа. Единственото й класиране в топ 3 досега беше победа в спускането в Санкт Антон през 2013 г. До края на сезона остава да се разпредели само още един трофей при жените - в гигантския и супергигантския слалом. Преди последния старт в супер-Г, който е в четвъртък, Вайратер води с 421 точки и аванс от 46 точки пред Лара Гут. Последният гигантски слалом е в събота, като Ребенсбург се нуждае само от осем точки, за да грабне третата си световна купа в дисциплината. Микаела Шифрин си осигури предсрочно големия кристален глобус за втора поредна година, както и пета световна купа в спускането. Трофеят в алпийската комбинация отиде при швейцарката Уенди Холденер.", "date": "2018.03.14", "title": "Вон спечели последното спускане, но остана на три точки от кристалния глобус"}
{"url": "https://www.dnevnik.bg/kultura/2018/03/14/3146308_kogato_kamerata_tancuva_vim_venders_razkazva_v_sofiia/", "text": "Това е случаят с танцовия театър на Пина Бауш. Този филм направихме  заедно с танцьорите. Защото Пина почина преди началото на снимките.  Всъщност планирахме съвсем различен филм – с нейното участие. И ето, на следващия ден вече я нямаше! Никой не го подозираше – никой от танцьорите, от семейството й, нито пък аз. И първата ми реакция беше да спра продукцията. Смятах, че няма никакъв смисъл, след като искахме да правим филма заедно. Бяхме направили и възстановки на 4 от нейните спектакли на сцената на танцовия театър във Вупертал (Tanztheater Wuppertal; Pina BauschWuppertal).  Един ден танцьорите дойдоха при мене и ми казаха: Вим, в момента репетираме всички спектакли, които ти искаше да заснемеш. Казах си: Да, по-добре е да ги снимам, макар и без нея, отколкото да не ги снимам. Освен това осъзнавах, че танцьорите имаха нужда да направят нещо, за да преодолеят нейната загуба. Започна много странна работа - тъгата беше в нас, но вложихме цялото си сърце, защото по този начин се сбогувахме.  Обаче четири спектакъла не е филм, трябваше да направим още нещо. И тогава си спомних метода на работа на Пина – искаше танцьорите да й покажат нещо в определен контекст. Думите им бяха забранени, можеха да отговарят само с телата си. Затова ги попитах дали може всеки от тях да ми покаже какво чувства за Пина. Беше изключително емоционален процес, вложиха цялото си сърце и го превърнаха не в нещо, което се прави за филма или за мене, а което всички заедно искахме да направим за Пина.  Не използвахме много архивни кадри, не се вписваха, а и не исках да правя от онези филми, които се занимават с историята на театъра или на един човек. Имах нужда от архивните кадри, особено от \" , защото тя дълго време е играела тази роля. Така че намерихме много малък отрязък от запис, в който я танцуваше и нямаше никакво значение, че кадърът е двуизмерен. Също така открихме и самия финал на филма, така че в крайна сметка Пина присъства, но тя беше там, така или иначе.  Веднъж един от актьорите ми каза: \"Знаеш ли, когато и да сме имали представление, никога не сме играли, без тя да е там, без тя да ни гледа. А на следващия ден ще ни събере в залата, за да отбележи всичко, което сме направили или не сме могли да докажем с присъствието си. През цялото време се надявахме, че няма да забележи нашите грешки, но сега, когато не е вече между живите, вижда всички наши грешки. С танцьорите подготвихме сцени в репетиционната. Познавах всяко от тези изпълнения изключително добре – говорим за 34 изпълнения. Започнах да се разхождам из града, из квартала, тъй като Пина живя цели 30 години в този малък Вупертал и, обикаляйки с колелото или пеша, започнах да се чудя къде ще могат да бъдат разположени, защото това беше нейният град. А и познавах нуждите за всяко от изпълненията на танцьорите, знаех дали могат да го изиграят на равно място, да танцуват по чакъл, по нагорнище. След като излязохме навън и започнахме да снимаме, танцьорите никога не знаеха къде ще отидем след това. Смятам, че беше важно да има елемент на изненада, за да могат да играят така, сякаш им е за първи път. Идеята се оказа добра, защото освен освобождаващо за тях се получи същото и за моята камера. За пръв път тя можеше да танцува заедно с тях и около тях.  Нямах нищо общо с балета. Като цяло го ненавиждах. Бях във Венеция с моето гадже и навсякъде имаше плакати за спектакъла на Пина Бауш. Тя току-що беше поставила три малки спектакъла в Teatro La Fenice... Нямах никакви очаквания. Първото представление беше \" \". След 5 минути бях на ръба на седалката си и плачех като бебе. Нямах представа какво се случва с мене? Следващото представление беше \" \" и си помислих, че ще умра. Никога не бях виждал нещо толкова свободно, красиво, могъщо и вълнуващо. И на следващата сутрин се срещнах с Пина. Исках да се запозная с жената, която е способна да създаде нещо така красиво и единствено по рода си. Сприятелихме се и започнах да ходя на всяка нейна нова премиера във Вупертал.  По едно време каза: Вим, на тебе май ти харесва? Защо не направиш филм? А аз: О даа, страхотно! Прибрах се вкъщи и започнах да мисля как да стане. И си дадох сметка, че нямам представа.. Всяка следваща година, като отида, тя ме пита: Е, готов ли си? И аз й казвам: Не, не, дай ми още една годинка. Докато в един момент вече не ме питаше, а като повдигнеше вежди – поклащах глава. Колкото повече исках да направя този филм, толкова си давах сметка че с камерите, с технологията която разполагах, не можех да отдам справедлива почит. Докато много години по-късно – през 2007-а, гледах първия цифров 3D филм на фестивала в Кан. Беше доста тъп, но с креативна техника, и си дадох сметка, че може би има нещо, което би ми свършило работа. След прожекцията още от киното се обадих на Пина: Вече знам! Беше малко наивно, защото не разполагахме с такава техника. Тогава се срещнах с един доста възрастен страхотен оператор, беше и изобретател, казах му какво искам, а той: Ами върни се след година-две и ще имам каквото ти трябва. И наистина, в продължение на две години правихме всякакви тестови изпитания на всякаква техника, това беше доста преди \"Аватар\", дори нямаше кина, в които може да се прожектира такъв филм. Така че ме смятаха за някакъв пълен откачалник. И ето че вече монтирахме филма, когато се появи \"Аватар\", всички знаете за неговия успех, появиха се и стотици кинотеатри, в които може да се прожектира на 3D. И аз винаги ще бъда благодарен на Джеймс Камерън. Само 6 месеца по-късно вече имахме възможност да снимаме в 3D, преди това даже не можехме да си представим как да вкараме в театъра тази толкова тежка техника. ", "date": "2018.03.14", "title": "Когато камерата танцува (Вим Вендерс разказва в София за филма си за Пина Бауш)"}
{"url": "https://www.dnevnik.bg/zdrave/2018/03/14/3146328_bulgariia_produljava_da_durji_purvoto_miasto_po/", "text": "За поредна година България е начело на статистиката на Европейския съюз по смъртност на населението. При средно около 1000 починали на 100 хил. население в ЕС смъртта в България е 1600/100 хил., а например във Франция, която е на другия край на класацията, е 859/100 хил. души. Това показва новият годишен доклад на Евростат за смъртността в ЕС, обобщаващ данните за 2015 г. Страната ни е водеща в класацията в последните години ( 2012 г. ,  2013 г. ) и е отчетливо над общото ниво. Румъния, Унгария, Литва и Латвия са най-близо до България с между 1400 и 1500 смъртни случая на 100 хил. души население за годината. Най-далече освен Франция са Испания (873/100 хил.), Италия (901), Швеция (927) и Люксембург (930). От какво умират европейците  През 2015 г. общия брой на смъртните случаи в ЕС е   - с около 272 хиляди повече, отколкото през предходната година. Около 2 милиона от всички смъртни случаи (38%) са във възрастта на средната продължителност на живота за Европа - между 75 и 80 години, а около една пета (24%) са починалите преди 70.  са все така най-честите причини за преждевременна смърт в ЕС. Болестите на кръвоносната система са предизвикали смъртта на близо 1.9 млн., а различните видове рак - на още 1.3 млн. европейци, или съответно заемайки дял от 37% и 26% от смъртността в ЕС. Единствено в Дания, Франция, Холандия и Великобритания не болестите на сърдечно-съдовата система, а онкологичните са на челното място. Третата най-честа причина са заболяванията на дихателната система с над 442 хил. жертви през 2015 г. (8% от всички смъртни случаи). Значителен дял са все още и инцидентите (230 хил. души за годината), както и болестите на храносмилателната система (219 хил.), психическите заболявания и деменцията (214 хил.) и невродегенеративните, включително болест на Алцхаймер (213 хил.).", "date": "2018.03.14", "title": "България продължава да държи първото място по смъртност в Европейския съюз"}
{"url": "https://www.dnevnik.bg/bulgaria/2018/03/14/3146292_parij_v_obratnata_harmoniia_na_ljuben_zidarov/", "text": "Обратна хармония\" - така е нарекъл художникът Любен Зидаров своята нова изложба, която се открива тази вечер в столичната галерия \"Нюанс\" и ще продължи до 4 април. От автопортрета на фона на парижки пейзаж до малките улички на Монмартр в новите картини на Зидаров струи емоционалната енергия на усещането за Париж някога и Париж сега. Той е посетил Париж преди 40 години и дотогава е познат само като талантлив илюстратор, там \"става\" живописец. Сега 93-годишният класик отново посещава Париж, но го рисува наглед различно и в това е закачката на \"обратната хармония\": някога младият художник възприема Париж като сив, мрачен, неизменен. Сега старият художник рисува Париж многоцветен, ярък, весел, пълен с музиканти и туристи. Но все така магнетично притегателен за творците и в това е неговата неизменност. Любопитен детайл е, че картините са създадени в ателието на Cite des arts в Париж, предоставяно периодично за български творци, което гледа към Сена и катедралата Notre Dame. Новата изложба на Любен Зидаров е като пътуване в паметта и е реверанс не само към вечния град на изкуството. А и към всички, за които то все още има значение.", "date": "2018.03.14", "title": "Париж в \"обратната хармония\" на Любен Зидаров"}
{"url": "https://www.dnevnik.bg/bulgaria/2018/03/14/3146352_nachalnik_na_otdel_v_dans_beshe_osuden_za/", "text": "Софийският градски съд (СГС) призна за виновен началника на отдел в Специализирана дирекция \"Финансова сигурност\" на Държавната агенция \"Национална сигурност\" (ДАНС) Мирослав Маринов. Той е осъден за разгласяване на държавна тайна, като присъдата му е лишаване от свобода за срок от 3 години, изпълнението на което е отложено с изпитателен срок от 5 години. Антикорупционното звено към прокуратурата внесе обвинителния акт срещу Маринов в края на април 2016 г. Той беше обвинен, че в периода от 27 септември 2013 г. до 1 октомври 2015 г. е разгласил информация от 11 класифицирани документа, представляваща държавна тайна, като предоставил копия от тях на лице, което няма разрешение за достъп до класифицирана информация. Той ги използвал, за да си набави допълнителни парични средства. Разследващите го обвиниха още, че заради престъплението са настъпили особено тежки последици за сигурността на държавата. Не на такова мнение обаче е СГС, който оправда Мирослав Маринов по това обвинение. Прокуратурата ще обжалва това решение на съда. Според разследващите документите разкриват данни за събития и действия против икономическата и финансовата сигурност на държавата, както и за оперативния интерес на службата към лицата, събраната вече информация за тях и други лица, извършили или подготвящи се да извършат престъпления, застрашаващи националната сигурност. Освен това в 11-те документа има сведения и за доброволните сътрудници, подпомагащи службите, което е могло да доведе до застрашаване на живота им.", "date": "2018.03.14", "title": "Началник на отдел в ДАНС беше осъден за разгласяване на държавна тайна"}
{"url": "https://www.dnevnik.bg/sviat/2018/03/14/3146360_finlandiia_izmesti_norvegiia_kato_nai-shtastlivata/", "text": "Финландия оглави тази година класация на ООН на държавите, където хората са най-щастливи, предаде \"Асошиейтед прес\". Норвегия и Дания са на второ и на трето място в петия годишен Доклад на ООН за щастието по света. Скандинавските страни традиционно окупират челните позиции в класацията, изготвяна по случай Международния ден на щастието, 20 март. Миналата година първа бе Норвегия, а по-миналата - Дания. Челната десетка за 2018 г. допълват Исландия, Швейцария, Холандия, Канада, Нова Зеландия, Швеция и Австралия. Класацията е основана на фактори като средната продължителност на живота, социалната подкрепа и корупцията. Тази година за първи път в уравнението са включени и мигрантите. Един от авторите на доклада, почетният професор по икономика в Университета на Британска Колумбия Джон Хелиуел, определи като най-поразителната констатация тази година \"забележителната съгласуваност между щастието на имигрантите и местните\" хора. \"Тези, които се преместват в по-щастливи страни, печелят, а онези, които отиват в по-малко щастливи страни - губят\", обобщи той. Мейк Викинг, главен изпълнителен директор на копенхагенския Институт за изследване на щастието, коментира, че разликите в щастието на мигрантите \"показват, че условията, в които живеем, са от важно значение за нашето качество на живот, че щастието не е само въпрос на избор\". Щастието в обществото изглежда е \"заразно\", отбеляза Хелиуел. Викинг обясни челните позиции на скандинавските страни с това, че те създават подходящи условия за добър живот. Техните жители се радват на достатъчно лична свобода и социална сигурност, които надделяват над факта, че те плащат едни от най-високите данъци в света, отбеляза той. Викинг обобщи, че скандинавските страни \"са добри в това да превръщат богатството в благосъстояние\". Съединените щати са отстъпили от 14-о на 18-о място. Авторите на доклада обясняват това с няколко фактора - влошаването на кризата в здравеопазването, епидемията от затлъстяване, големия брой наркозависими и страдащи от психически разстройства. Те отчитат и по-голямото неравенство в доходите в сравнение с други богати страни./БТА", "date": "2018.03.14", "title": "Финландия измести Норвегия като най-щастливата страна в света"}
{"url": "https://www.dnevnik.bg/bulgaria/2018/03/14/3146347_prezidentut_prati_v_konstitucionniia_sud_tekst_ot/", "text": "Πpeзидeнтът Pyмeн Paдeв ceзиpa Koнcтитyциoнния cъд c иcĸaнe зa ycтaнoвявaнe нa пpoтивoĸoнcтитyциoннocт нa текст от Закона за радиото и телевизията. Оспореният текст е чл. 24, aл. 2, който предвижда, че peшeниeтo нa Hapoднoтo cъбpaниe и yĸaзът нa пpeзидeнтa зa oпpeдeлянe нa члeнoвe нa Cъвeтa зa eлeĸтpoнни мeдии влизaт в cилa eднoвpeмeннo, въпpeĸи чe пepиoдът, пpeз ĸoйтo Hapoднoтo cъбpaниe и пpeзидeнтът ca длъжни дa oбнoвявaт cвoятa ĸвoтa, e paзличeн. Според държавния глава това нe cъoтвeтcтвa нa oбщaтa идeя, влoжeнa в пpaвилaтa зa cъcтaвa нa Cъвeтa зa eлeĸтpoнни мeдии, и вoди дo нeaдeĸвaтнo peгyлиpaнe нa oбщecтвeнитe oтнoшeния, уточняват от президентството. Сред мотивите на Радев са, че подобна разпоредба нapyшaвa пpинципa зa paздeлeниe нa влacтитe и мaндaтнocттa ĸaтo ocнoвнo нaчaлo пpи ĸoнcтитyиpaнeтo и фyнĸциoниpaнeтo нa opгaни нa пyбличнaтa влacт. В СЕМ влизат петима членове - трима се избират от Народното събрание, двама се назначават от президента. През юли изтича мандатът на Мария Стоянова, която е от квотата на държавния глава. За да бъде избран човек на нейно място, президентът ще трябва да изчака близо година, докато и парламентът излъчи представител за регулаторния орган.", "date": "2018.03.14", "title": "Президентът прати в Конституционния съд текст от закона за радиото и телевизията"}
{"url": "https://www.dnevnik.bg/sviat/2018/03/14/3146364_suveta_za_sigurnost_na_oon_shte_se_subere_izvunredno/", "text": "Лондон поиска извънредна среща на Съвета за сигурност на ООН заради опита за убийство на разузнавача Сергей Скрипал в Солсбъри, съобщи Би Би Си. Съветът  ще проведе заседанието си по-късно  днес според дипломати от организацията и от британското външно министерство, цитирани от \"Ройтерс\". Целта ще е премиерът Тереза Мей да обясни на страните от съвета (сред които и Русия) досегашните резултати от разследването на случая, при който според британските власти Скрипал е бил в контакт с нервнопаралитично вещество от групата \"Новичок\". Срещата следва изтеклия ултиматум, отправен от Великобритания към Русия, за да обясни случилото се, след като Мей каза, че е много вероятно Русия да е зад атаката. Според външното министерство инцидентът със Скрипал и дъщеря му Юлия следва \"добре установен модел на руска държавна агресия\". Очаква се тази вечер Мей  да обяви серия мерки срещу Русия , още преди заседанието на ООН. Според Кремъл всяка подобна стъпка от Лондон би била последвана от \"ответна реакция\".", "date": "2018.03.14", "title": "Съветът за сигурност на ООН ще се събере извънредно заради отравянето на Скрипал"}
{"url": "https://www.dnevnik.bg/evropa/2018/03/14/3146327_brjuksel_iska_vizovi_ogranicheniia_za_stranite_koito/", "text": "Европейската комисия предложи днес промени в общата визова политика на ЕС, предаде пресслужбата на институцията. По този начин законно пътуващите хора ще могат по-лесно да получават визи за пътуване до Европа. Освен това Еврокомисията предложи редовно да следи как трети страни оказват сътрудничество при връщането на мигранти и да може да предлага ограничения за визите за държавите, които не сътрудничат. Какво се предлага Срокът за вземане на решение по заявление за издаване на виза ще бъде намален от 15 на 10 дни. Ще бъде възможно пътниците да подават заявленията си до шест месеца вместо сегашните три преди планираното пътуване и да попълват и подписват заявленията си по електронен път. : За визите за многократно влизане ще се прилагат хармонизирани правила. Такива визи ще се издават на надеждни редовни пътници с чисто визово досие, като срокът за валидност ще се увеличава постепенно от една до пет години. Покриването на условията за влизане ще бъде проверявано цялостно и неколкократно.  Държавите членки ще могат да издават визи за еднократно влизане направо на външните сухопътни и морски граници според временни, сезонни схеми при спазване на стриктни условия. Тези визи ще бъдат валидни за престой от максимум седем дни само в издаващата държава членка. Ще се въведе увеличение на визовата такса (от 60 EUR на 80 евро). Таксата не e била увеличавана от 2006 г.Целта е държавите членки да могат да поддържат адекватен брой консулски служители по света и да модернизират ИТ оборудването и софтуера си. Обратно приемане Еврокомисията предлага да се въведе нов механизъм за обработването на заявления за визи, когато дадена страна партньор не сътрудничи достатъчно за обратното приемане на незаконни мигранти. Тук са включени и случаите с пътуващи, които са влезли редовно в ЕС с получена виза и след това са превишили посочения в нея срок на престой. В новите правила се предвижда Еврокомисията да прави редовна оценка на сътрудничество на трети държави в областта на връщането. Ако е необходимо, комисията и държавите членки може да вземат решение за по-рестриктивно прилагане на някои разпоредби на Визовия кодекс, включително тези за максималното време за обработка на заявленията, срока на валидност на издадените визи, размера на визовите такси и освобождаването на определени пътници, например дипломатите, от тези такси. Предложените днес промени на Визовия кодекс са част реформата на общата визова политика на ЕС. През пролетта ще бъде направено и предложение за актуализиране на Визовата информационна система, в която се регистрират заявленията и биографичните данни на кандидатите за виза.", "date": "2018.03.14", "title": "Брюксел иска визови ограничения за страните, които не приемат обратно нелегални мигранти"}
{"url": "https://www.dnevnik.bg/sport/2018/03/14/3146370_skai_svali_djeimi_karagur_ot_efir_do_kraia_na_sezona/", "text": "Джейми Карагър няма да бъде телевизионен анализатор на \"Скай\" до края на сезона. Легендарният защитник на \"Ливърпул\" е свален от ефир заради видеото, в което  плюе по движеща се до него кола с 14-годишно момиче  на близката предна седалка. Инцидентът се е случил в неделя, а Карагър е бил провокиран от закачки за  загубата на \"Ливърпул\" с 1:2 в дербито с \"Манчестър юнайтед\"  в събота. Бившият национал се извини за действията си и заяви, че не е видял момичето, което е наплюл. \"След вътрешно разглеждане на случая \"Скай\" реши да отстрани Джейми Карагър до края на футболния сезон. Джейми пое пълна отговорност за случилото се и ни увери, че ще прибегне до необходимата помощ, за да гарантира, че подобно нещо няма да се случи отново\", се казва в изявлението на \"Скай\". От телевизията обявиха, че бъдещето на Карагър като анализатор на \"Скай\" ще се реши през лятото. \"Преди началото на следващия сезон ще седнем с Джейми и ще обсъдим дали е готов да се върне към ролята си\", допълниха от \"Скай\".  Карагър е един от най-титулуваните играчи на \"Ливърпул\". Той е втори по брой изиграни мачове в цялата история на клуба - 737, 508 от които във Висшата лига, както и рекордьор по най-много двубои с червената фланелка в евротурнирите - 150. Централният защитникът е юноша на \"мърсисайдци\", като изкара цялата си кариерата на \"Анфийлд\". Карагър пристига в клуба на десет години. Няколко дни преди да навърши 19 години, дебютира за първия отбор, с който спечели 11 трофея, включително Шампионската лига (2005 г.) и Купата на УЕФА (2001 г.). След края на състезателната си кариера през 2013 г. Карагър се насочи към телевизията и се утвърди като един от най-добрите анализатори на Острова. Освен за \"Скай\" той често коментира от място и за чуждестранни телевизии. \"Ще бъда очернен за случилото се и с основание. Но се надявам да не бъда определян като човек от тези четири-пет секунди на лудост. Надявам се широката общественост да види това, което съм направил в 20-годишната си кариера като футболист, и да оцени случилото се като грешка. Моите собствени деца са разочаровани и малко разстроени от случилото се. Това е лошо послание не само за хората във футбола, но и за всички останали\", заяви Карагър.", "date": "2018.03.14", "title": "\"Скай\" свали Джейми Карагър от ефир до края на сезона"}
{"url": "https://www.dnevnik.bg/photos/2018/03/14/3146244_fotogaleriia_largoto_-_kudeto_e_teklo_pak_teche/", "text": "Днес по стъкления купол на античния комплекс \"Антична Сердика\" в София има пункатини, плочките по площада, известен като Ларгото, са отлепени или счупени, паветата са разместени. Има течове и паднала облицовка.", "date": "2018.03.14", "title": "Фотогалерия: Ларгото - където е текло, пак тече"}
{"url": "https://www.dnevnik.bg/sviat/2018/03/14/3146379_velikobritaniia_izgoni_23-ma_ruski_diplomati_zaradi/", "text": "Великобритания ще изгони 23-ма руски дипломати, за които знае, че са офицери на руското разузнаване. Това обяви премиерът Тереза Мей и нарече мярката най-мащабната експулсия на дипломати от 30 години. Дипломатите имат седмица да напуснат Обединеното кралство. В отговор руски депутат каза за РИА \"Новости\", че не изключва Москва да приеме същата мярка за повече от 23-ма британски представители. Руското посолство в Лондон нарече действията на британските власти \"неприемливи, неоправдани и проява на късогледство.\" \"Цялата отговорност за влошаването на отношенията мешду Русия и Обединеното кралство ще се носи от сегашното политическо ръководство на Великобритания.\" Мей също така оттегли поканата за руския външен министър Сергей Лавров за реципрочна визита във Великобритания и потвърди, че няма да има официална британска делегация на световното първенство по футбол в Русия догодина. Ще се отменят всички контакти на високо ниво с Русия. Другите мерки Решението е  отговор на отравянето  на рарузнавача   в Солсбъри в началото на март. Пред парламента Мей каза, че сегашният инцидент има \"само две приемливи обяснения\" - акт на държавна агресия или загуба на контрол върху веществото, с което е извършена атаката. Според Мей Москва не е предоставила никакво обяснение за случилото се - \"никакво обяснение защо Русия има необявена програма за химически оръжия в разрез с международното право\". \"Няма алтернативно заключение освен това, че   срещу г-н Скрипал и дъщеря му.\" Това е \"незаконна употреба на сила\" от страна на Русия срещу Обединеното кралство и трябва да бъде посрещната с \"решителен отговор\" отвъд действията, предприети след случая с двойния агент Александър Литвиненко. Британският премиер обяви още, че страната ѝ: - ще въдеде  , които влизат в страната - ще въведе законодателство, което   от враждебна държавна дейност - ще помисли за   закони - ще се погрижи да се въведат   в закона за санкциите срещу Русия (ще търси начини за въвеждане на ограничителни мерки при нарушаване на човешки права) и   в случаи на заплаха; - ще вземе други мерки,   публично. \"Трагичните\" действия на Путин Мей увери, че случилото се няма да прикъсне напълно контактите с Москва и няма да има опити да се \"предотвратят контактите между населенията\" на двете страни. \"Трагично е обаче, че президентът Путин избра да действа по този начин... Няма да толерираме заплахи за сигурността на британските граждани, нито такива крещящи нарушения на международните задължения на Русия\", продължи Мей. По-рано тя изтъкна като улика срещу Москва и опита на Русия в \"извършването на държавни убийства\". Мей увери, че Великобритания не е сама в осъждането на атаката и ще задвижи дебат по въпроса в ООН. Лондон вече поиска извънредно  заседание в Съвета за сигурност  на организацията. По думите ѝ правителството ще се погрижи организацията за забрана на химически оръжия (която не е подмандатна на ООН) да потвърди заключенията на Обединеното кралство.", "date": "2018.03.14", "title": "Великобритания изгони 23-ма руски дипломати и спря контактите с Москва на високо ниво"}
{"url": "https://www.dnevnik.bg/bulgaria/2018/03/14/3146388_rukovoditeliat_na_specializiranata_apelativna/", "text": "Ръководителят на Апелативната специализирана прокуратура Даниела Попова е подала оставка. На днешното заседание прокурорската колегия единодушно гласува молбата й да бъде освободена от административната длъжност, като едновременно с това я назначи като редови обвинител, съобщава  news.lex.bg . За изпълняващ функциите шеф на апелативната спецпрокуратура бе избран заместникът на Попова – Николай Найденов. В молбата й не са посочени мотиви, пред колегите си тя е изтъкнала лични такива. За работещите в обвинението действията на Попова били изненада. Тя е ръководител на специализираната апелативна прокуратура от  октомври 2013 година , като до края на мандата й оставаха по-малко от седем месеца.", "date": "2018.03.14", "title": "Ръководителят на специализираната апелативна прокуратура подаде оставка"}
{"url": "https://www.dnevnik.bg/sport/2018/03/14/3146359_mejdunarodniiat_paraolimpiiski_komitet_blagodari_na/", "text": "Международният параолимпийски комитет (IPC) отдаде почит към  починалия учен Стивън Хокинг . Президентът на организацията Андрю Парсънс благодари на влиятелния и определян от някои като най-ярка звезда в съвременната астрофизика британски учен за вдъхновението и примера, който е дал на всички хора с увреждания. В разгара на параолимпийските игри в Пьонгчанг Парсънс определи Хокинг за изключителен човек. \"В параолимпийското движение винаги казваме, че параспортистите виждат предизвикателствата като възможност да правят нещата по различен начин. Макар да не беше параспортист, Хокинг направи точно това, намирайки иновативни решения за преодоляване на уврежданията си, и продължи основополагащата си работа като водещ физик\", заяви Парсънс. Президентът на IPC изрази \"вечна признателност\" за участието на големия учен в церемонията по откриването на параолимпийските игри в Лондон през 2012 г. \"Той каза, че параолимпийските променят възприятията на хората по света и благодарение на вдъхновяващата му работа ние знаем много повече за света, в който живеем днес.\" Организационният комитет на параолимпийските игри в Пьонгчанг също отдаде почит към британския учен. \"Той беше голям приятел на параолимпийските игри и показа, че дори с физически увреждания твоите възможности остават безгранични\", написаха организаторите в \"Туитър\". Хокинг се включи в откриването на летните параолимпийски игри в Лондон 2012, като имаше роля в няколко части от сценария. Тогава той се обърна към Миранда - героинята в сценария, с думите  : \"Живеем във Вселена, управлявана от рационални закони, които можем да открием и разберем. Гледай нагоре към звездите, а не надолу в краката си. Опитай да видиш смисъл в това, което виждаш, и се запитай какво кара Вселената да съществува. Бъди любопитна\". Призивът хората да гледат към звездите е  един от най-известните цитати на Хокинг .", "date": "2018.03.14", "title": "Международният параолимпийски комитет благодари на Стивън Хокинг за вдъхновението"}
{"url": "https://www.dnevnik.bg/evropa/2018/03/14/3146397_evroparlamentut_predlaga_sporazumenie_za_asociirane/", "text": "Европейският парламент прие резолюция, която разглежда рамката на бъдещите отношения между ЕС и Великобритания, съобщи пресслужбата на институцията. Предвид \"червените линии\", очертани от британското правителство, евентуално споразумение за асоцииране може да предостави подходяща рамка за бъдещите отношения, се посочва в документа. Европарламентът предлага бъдещите отношения да се основават на четири основни стълба: търговия и икономически отношения; вътрешна сигурност; сътрудничество във външната политика и отбраната; тематично сътрудничество, например в областта на научните изследвания. Евродепутатите настояват, че е необходим механизъм за разрешаване на спорове. Отбелязва се, че дори асоциирани с ЕС държави със сходно законодателство не могат да се възползват от права, облаги и достъп до пазара в същата степен, както държавите в Общността. Всяка рамка за бъдещите отношения трябва да включва и зачитането на целостта на единния пазар, митническия съюз и четирите свободи, без да позволява различен подход за отделните области. Тя трябва да отчита ролята на Съда на Европейския съюз, отбелязва европарламентът. В резолюцията се отбелязва, че е важно да се осигури еднакво и справедливо отношение към гражданите на ЕС, живеещи във Великобритания, и британските граждани, живеещи в ЕС. В нея се приветства проектът на протокол за Ирландия и Северна Ирландия, включително и възможността за конкретни предпазни мерки срещу засилване на граничния контрол. Евродепутатите подчертават важността на запазването правата на гражданите, залегнали в Белфасткото споразумение.", "date": "2018.03.14", "title": "Европарламентът предлага споразумение за асоцииране между ЕС и Великобритания"}
{"url": "https://www.dnevnik.bg/bulgaria/2018/03/14/3146403_sledovateliat_govoril_za_shpickomanda_v_prokuraturata/", "text": "Следователят Бойко Атанасов, който преди време твърдеше, че в прокуратурата съществува шпицкоманда, получи дисциплинарно производство. Днес прокурорската колегия образува проверка по искане на ръководителя на Софийската градска прокуратура. В дисциплинарния състав за Атанасов влязоха Огнян Дамянов, Георги Кузманов и Калина Чапкънова като докладчик. През февруари 2016 г. Атанасов разказа в серия интервюта, че в столичното следствие има шпицкоманда от магистрати под контрола на главния прокурор Сотир Цацаров. Те решавали делата, както поиска Цацаров. Според него там има три \"незаконни\" сектора, което позволява заобикалянето на случайния принцип за разпределение на делата.  Най-проблемният сектор е първи \"Специализиран\" . Бойко Атанасов обясни, че там са съсредоточени най-верните на шефовете на прокуратурата следователи, които решават най-важните дела. Тези дела били държани \"на трупчета\", за да се активират в момента, в който това е нужно, казва магистратът. Етичната комисия на съдебния съвет се сезира, за да провери случая, но стигна до извода, че проблеми няма.", "date": "2018.03.14", "title": "Следователят, говорил за шпицкоманда в прокуратурата, получи дисциплинарно производство"}
{"url": "https://www.dnevnik.bg/biznes/companii/2018/03/14/3146409_incidentut_v_zavod_arsenal-kazanluk_e_stanal_v_nov_ceh/", "text": "Инцидентът в завод 3 на \"Арсенал\" в Казанлък, при който един работник загина, а друг е в тежко състояние, е станал в нов цех, обезпечен с ново оборудване, съобщиха от Главна дирекция \"Инспектиране на труда\". Инцидентът е възникнал в обект, в който са се произвеждали димни и термобаритни смеси за снаредяване на боеприпаси. Пострадалите работници са работили на машина за смесване на състави за стартови заряди за боеприпаси. Сместа, с която са работили, не е взривоопасна, но е силно пожароопасна и по все още неизяснени причини се е запалила. В резултат на пожара единият работник умира на място, а другият е откаран в болница с 80% изгаряния. Предстои да бъдат разгледани документи, свързани с технологичните изисквания за изделието, изискванията за безопасност при работа с машината, както и други документи, свързани с цялостната организация на безопасността на труда на работните места на пострадалите. Ще бъдат разгледани и предоставени резултати от разследванията на други контролни и разследващи органи, имащи отношение към причините за злополуката, като \"Пожарна безопасност и защита на населението\", следствени органи и т.н, се казва още в съобщението. Инспекцията по труда е установила 460 нарушения в \"Арсенал\" за година От инспекцията по труда уточняват, че производствата на \"Арсенал\" са с висок риск и са включени в списъка за периодичен контрол на рискови производства и дейности. Планирани проверки в тях се извършват на три месеца, в които участват и експерти от Централната администрация на ИА ГИТ. Извършват се и последващи проверки за изпълнението на дадените предписания. От 2016 г., когато са последните злополуки с фатален изход в предприятието, досега инспекторите по труда са извършили 100 планирани и последващи проверки в различните производства на дружеството, включени в списъка. Установени са 460 нарушения, от които 395 свързани с осигуряване на здравословни и безопасни условия на труд. Издадени са 11 акта за спиране на машини, работни места, обекти и др., пряко застрашаващи живота и здравето на хората, и 4 предписания за въвеждане на специален режим, когато не може да бъде приложена мярка \"спиране\". В 22 случая на работодателя е потърсена административнонаказателна отговорност. В сила са влезли 20 акта. Като цяло издадените предписания се изпълняват.", "date": "2018.03.14", "title": "Инцидентът в завод \"Арсенал\" - Казанлък, е станал в нов цех с модерно оборудване"}
{"url": "https://www.dnevnik.bg/evropa/2018/03/14/3146400_bulgariia_e_priela_dosega_60_migranti_ot_kvotite_na_es/", "text": "България е приела досега 10 мигранти от Италия и 50 от Гърция по квотите на Европейския съюз, показват последни данни на Европейската комисия, цитирани от БТА. От Турция досега в страната не са били приети бежанци от Сирия, като България е поела ангажимент да подслони 160 души. В останалите държави от ЕС общо досега са били разселени 33 846 мигранти, пристигнали от Италия и Гърция. Единствено Полша и Унгария не са подслонили нито един мигрант по тези квоти. От сирийските бежанци в Турция досега в ЕС са били приети 29 314 души. Уточнява се, че европейските държави са обещали да приемат общо над 60 хиляди сирийци, пристигнали в Турция. Освен България от Турция сирийци не са приели също Кипър, Гърция, Унгария, Полша, Словения и Словакия. Еврокомисията отбеляза, че спадът в броя на незаконно пристигащите мигранти се е запазил през цялата 2017 г. Въпреки това ситуацията остава нестабилна и ще бъдат необходими допълнителни усилия и най-вече по-значителни финансови ресурси от страна на ЕС и държавите членки, за да се гарантира справянето с предизвикателствата, свързани с миграцията. Спасяване  През 2017 г. са били регистрирани 205 000 незаконни преминавания на границите на ЕС, което е с 28% по-малко от 2014 г. - годината преди кризата. Натискът върху националните системи за управление на миграцията, макар и отслабващ, остава значителен с 685 000 заявления за убежище, подадени през 2017 г. Над 285 000 мигранти са спасени при операции на ЕС в Средиземно море от февруари 2016 г. насам, а през 2017 г. над 2000 мигранти са спасени в пустинята, след като са били изоставени от трафиканти. Съвместната работна група на Африканския съюз, ЕС и ООН, създадена през ноември 2017 г., е помогнала на над 15 000 мигранти да се върнат от Либия в своите страни. Освен това над 1300 бежанци са евакуирани от Либия по новия, финансиран от ЕС механизъм за транзитно преминаване при кризисни ситуации на Върховния комисариат на ООН за бежанците. Сега те трябва бързо да бъдат презаселени в Европа. Еврокомисията отбелязва, че споразумението между ЕС и Турция дава резултати, като незаконните и опасните пристигания са с 97% по-малко в сравнение с периода преди приемането му. Днес комисията  започна мобилизирането на средства за втория транш в размер на 3 милиарда евро  от Механизма за бежанците в Турция след като за всички средства по първата част на механизма бяха сключени договори до края на 2017 г. В момента Европейската агенция за гранична и брегова охрана е разположила 1350 експерти по всички миграционни маршрути в помощ на националните гранични служители, но са необходими още служители и оборудване за текущите операции. В момента се разработва европейска стратегия за интегрирано управление на границите. От миналото лято насам са постигнати практически споразумения за връщането на мигранти с три нови държави на произход и текат преговори с още няколко страни. Комисията днес предложи да се въведе  нов механизъм за по-строги условия  за обработването на заявления за визи, когато страната партньор не оказва достатъчно съдействие при процедурите за обратно приемане. Нова програма за презаселване Повече от две години след началото й схемата на ЕС за преместване върви към своя успешен край, отбелязва еврокомисията. Близо 34 000 души — повече от 96% от всички регистрирани допустими кандидати, са преместени, като почти всички държави членки са дали своя принос. Подготвят се трансфери за останалата част от заявителите (149 в Гърция, 933 в Италия). Схемата на ЕС за презаселване, приета през юли 2015 г., също приключи успешно през 2017 г., като общо 19 432 уязвими лица са стигнали невредими до Европа, а презаселването по линия на споразумението между ЕС и Турция продължава. Новата схема за презаселване на комисията е предназначена за поне 50 000 бежанци, като досега 19 държави от ЕС са поели ангажимент да осигурят близо 40 000 места.", "date": "2018.03.14", "title": "България е приела досега 60 мигранти от квотите на ЕС"}
{"url": "https://www.dnevnik.bg/sport/2018/03/14/3146401_beat_foic_specheli_malkata_svetovna_kupa_v_spuskaneto/", "text": "Швейцарецът Беат Фойц спечели малкия кристален глобус в спускането. Той завърши трети в последния старт в дисциплината за този сезон, който се проведе в шведския зимен център Оре. Това беше достатъчно на 31-годишния скиор да задържи големия си аванс пред  действащия олимпийски шампион в спускането Аксел Лунд Свиндал  и да спечели първия си трофей в Световната купа. Австрийците Матиас Майер и Винсент Крайхмайер разделиха първото място в състезанието. Двамата преодоляха трасето в Оре за 1:20.21 мин. Фойц даде само с четири стотни по-слабо време, а Свиндал финишира четвърти с пасив от 12 стотни. Фойц събра 682 точки след деветте спускания за сезона. В тях той записа три победи, три втори места и едно трето. Свиндал, който спечели малкия глобус в спускането през 2013 и 2014 г., завърши с 612 точки. Германецът Томас Дресен допълни челната тройка с 446 точки. Крайхмайер спечели втората си победа в Световната купа и първа в спускането. Единственият му успех до момента беше в супергигантския слалом в Бийвър Крийк през декември. През този сезон той има три подиума, като записа едно второ място в спускането в Гармиш през януари. За Майер победата е първа от началото на сезона, пета в кариерата му и трета в тази дисциплина. Олимпийският шампион в супергигантския слалом от Пьонгчанг 2018 и златен медалист в спускането от Сочи 2014 записа пети подиум през сезона и общо 18-и в Световната купа. След триумфа на Фойц вече са ясни всички носители на трофеи тази година.  Марсел Хиршер спечели големия кристален глобус  за седми пореден сезон. Австриецът добави още две малки купи - в слалома и гигантския слалом. Норвежецът Шетил Янсруд грабна трофея в супер-Г, а италианецът Петер Фил - в комбинацията. В петък е последният супергигантски слалом, а сезонът при мъжете ще приключи с гигантския слалом в събота и със слалома в неделя.", "date": "2018.03.14", "title": "Беат Фойц спечели малката световна купа в спускането"}
{"url": "https://www.dnevnik.bg/sport/2018/03/14/3146444_pirin_osudi_lipsata_na_nakazanie_za_karanga/", "text": "Пирин\" остана разочарован от липсата на наказание за голмайстора на ЦСКА Фернандо Каранга. От клуба от Благоевград изразиха и недоволство към съдийството в мача с червените, като са забелязали \"десетки брутални грешки\" в ущърб на отбора им. \"ОФК Пирин ЕООД Благоевград\" категорично осъжда и възразява срещу липсата на наказание за състезателя на ПФК \"ЦСКА-София\" – Луиш Да Силва Фернандо, за действията, провокациите и цялостно поведение по време на срещата от 25-ия кръг на Първа лига\", се казва в обръщение на сайта на клуба. От \"Пирин\" прилагат и видео с подбрани моменти от действията на Каранга, \"Въпреки изобилието от видео- и снимков материал състезателят от отбора гост първо бе оставен на терена във всички 94 минути, а впоследствие не бе дори порицан и наказан за поведението си спрямо съперникови състезатели и публика\", допълват от клуба. От дисциплинарната комисия обявиха пред БНТ преди ден, че няма как да накажат нападателя, защото в докладите на съдията и делегата не са описани никакви провинения. \"Цялостното мълчание около действията на състезателя на \"ЦСКА-София\" са изключително обидни за нашия клуб и привърженици. Нееднократно комисии към БФС са се самосезирали в подобни случаи. Настояваме това да бъде така и в посочения от нас конкретен момент\", казват от \"Пирин\". ЦСКА  спечели с 2:1 след късен обрат . Александър Георгиев изравни в 88-ата минута, а в последните секунди на добавеното време Каранга донесе победата. В радостта си бразилският нападател направи жест с ръка, символизиращ прерязване на гърло. В неделя ЦСКА приема \"Левски\" на националния стадион.", "date": "2018.03.14", "title": "\"Пирин\" осъди липсата на наказание за Каранга"}
{"url": "https://www.dnevnik.bg/detski_dnevnik/2018/03/14/3146449_stipendiiata_za_bulgarsko_dete_v_kosmicheski_centur/", "text": "В края на януари тази година международната фондация Elevate обяви, че ще осигури  пълна стипендия на едно българско дете за обучение в космическия център Space Camp в турския град Измир.  Обещаната награда трябваше да бъде дадена по време на публичната лекция на основателя на програмата Mars One Бас Лансдорп, която ще се проведе в София на 23 март. Организатор на събитието е именно фондацията Elevate. Оказа се обаче, че подобна стипендия не е осигурена. Причината е, че не са постигнати договорни отношения между организаторите на лекцията и представителите на Space Camp Turkey за България - Център за творческо обучение, които се свързаха с редакцията на \"Дневник\", за да изяснят казуса. Центърът за творческо обучение е бил потърсен за партньорство от представител на фондация Elevate преди няколко месеца. Двете страни обаче не са постигнали съгласие за договорни отношения, след което от центъра се оттеглили от разговорите. \"За наше огромно съжаление въпреки усилията ни да създадем добро партньорство целите на двете организации не съвпадат и съвместната ни работа ни би могла да доведе до желания резултат\", се казва в официалната позиция на Центъра за творческо обучение. Въпреки това от фондация Elevate обявиха вчера, че осигуряват  две стипендии за Space Academy в София . Те ще бъдат дадени по време на публичната лекция на 23 март. От Центъра за творческо обучение обясниха пред \"Дневник\", че имат предоставена квота за български деца и младежи, за които всяка година се разпределят стипендии. Това се случва на база конкурс за есе и видеоесе на космически теми, като повече информация за кампанията тази година може да се открие  тук .", "date": "2018.03.14", "title": "Обещаната стипендия за българско дете в космически център няма да бъде дадена"}
{"url": "https://www.dnevnik.bg/biznes/2018/03/14/3146396_karlsberg_otchita_316_dial_ot_pazara_na_bira_v/", "text": "За 2017 г. \"Карслберг\" отчита 31.6% дял от пазара на бира в България като се позовава на данните на агенция \"Нилсен\". За година продажбите на компанията отбелязват 4.7% ръст по обем. Ръководството обяснява постиженията най-вече с доброто представяне на \"Пиринско\", което отново по данни на \"Нилсен\" за втора поредна година е най-продаваната бира в България, като пазарният му дял за 2017 г. се изчислява на 19.8% в обем. Успехът на марката е подкрепен и от по-новия продукт \"Пиринско младо пиво\". \"Шуменско\" отбеляза ръст от 15% в обем през изминалата година спрямо предходната 2016 г. и това му отрежда 10% дял от общия пазар на бира в страната, съобщават от компанията.  За първите два месеца на 2018 г. \"Карлсберг България\" постигна 33.1% дял в обем и 32.6% дял в стойност от бирения пазар. \"Пиринско\" отчете 20.7% дял, а \"Шуменско\" – 10.1% дял за същия период, по последни данни на \"Нилсен\". И при двата бранда това е близо 35% ръст в обемите спрямо същия период на миналата година. Биреният производител отчита двуцифрен ръст на продажбите на бира през така наречената модерна търговия - хипермаркетите. За 2017 г. той е 16%. Маркетинг директорът Бранимир Братанов обясни, че и други по-развити пазари са минали по този път - пазарува се повече на седмична база.  През тази година компанията ще предложи на българския пазар и нови продукти. Вече може да се опита Kronenbourg Blanc 1664, като засега бирата е налична в заведенията. Предстои потребителите да опитат и вкуса сайдер с вкус на диня. Компанията през изтеклата година е вложила 11.2 млн. лв. капиталови инвестиции. Предстои съюзът на пивоварите да обяви общото количество бира, продадено в България през изтеклата година. По оценки на \"Карлсберг\" то е 5.1 млн. хектолитра. Такива са данните и за 2016 г., когато бе отчетен годишен ръст в продадените обеми от 2.5%.", "date": "2018.03.14", "title": "\"Карлсберг\" отчита 31.6% дял от пазара на бира в България за 2017 г."}
{"url": "https://www.dnevnik.bg/bulgaria/2018/03/14/3146452_chast_ot_durjavnite_zdravni_slujiteli_poluavat/", "text": "Всички служители в 28-те структури на регионалните здравни инспекции ще получат увеличение на работните заплати със средно 18%, считано от 1 януари тази година, съобщи Министерството на здравеопазването. Това е предвидено в държавния бюджет за 2018 г. и е в съответствие с Наредбата за заплатите на служителите в държавната администрация. За структурите на РЗИ средното увеличение на разходите за възнаграждения е 18%, като на някои места повишението ще надхвърли предвиденото в зависимост от числеността на персонала. Повишението ще бъде изплатено на служителите заедно с възнагражденията за март. В момента средно за страната служителите на Регионалните здравни инспекции получават около 640 лв. на месец, а с увеличението се очаква средната заплата да достигне 754 лв./мес. В бюджета на Министерството на здравеопазването за 2018 г. са заложени също и средства за увеличение на работните заплати на служителите в държавните психиатрични болници, в домовете за медико-социални грижи за деца, в Националния център по трансфузионна хематология и в регионалните центрове по трансфузионна хематология, но увеличенията са по-малки. В центровете по трансфузионна хематология увеличението на разходите за персонал е в размер на 730.9 хил. лв., или увеличение от 11.5%. За държавните психиатрични болници са предвидени допълнително 2.4 млн. лв. и увеличение от 13% на заплатите. За служителите на домовете за медико-социални грижи за деца са отделени допълнително 1 млн. лв. за увеличение на заплатите с около 7%.", "date": "2018.03.14", "title": "Част от държавните здравни служители получават увеличение на заплатите с между 7 и 18%"}
{"url": "https://www.dnevnik.bg/photos/2018/03/14/3146164_snimka_na_denia_7_hil_chifta_obuvki_sreshtu_orujieto/", "text": "Във Вашингтон, САЩ, активисти поставиха 7 хил. чифта обувки на моравата пред Капитолия в знак на протест срещу използването на оръжие в страната. Асоциацията на педиатрите в САЩ посочва, че средно по 1300 деца годишно загиват в страната от рани от огнестрелно оръжие.", "date": "2018.03.14", "title": "Снимка на деня: 7 хил. чифта обувки срещу оръжието"}
{"url": "https://www.dnevnik.bg/sport/2018/03/14/3146455_britanskoto_pravitelstvo_i_kralskoto_semeistvo_shte/", "text": "Министрите от британското правителство и членовете на кралското семейство няма да присъстват на световното първенство по футбол в Русия, обяви премиерът Тереза Мей. Те ще бойкотират мондиала заради опита за убийство на бившия двоен агент Сергей Скрипал и дъщеря му Юлия. В понеделник Мей обвини Русия , че стои зад покушението с нервнопаралитично вещество. Британският премиер заяви, че според лабораторния анализ използваното вещество е разработено в Русия за военни цели и е \"много вероятно\" руската държава да е отговорна за случая.  Междувременно редица високопоставени политици на Острова призоваха за бойкот на световното. Сред тях бяха министърът на външните работи Борис Джонсън и председателят на парламентарната комисия по външната политика Том Тюджендхат. През уикенда част от британските таблоиди, сред които в. \"Сън\", обявиха, че Австралия, Полша и Япония са готови да бойкотират световното първенство заедно с Англия. В понеделник руска държавна телевизия  обвини Великобритания, че отровила Скрипал  като част от специална операция, целяща да провали домакинството на световното първенство. На следващия ден руското външно министерство  публикува официално изявление , в което заяви, че западните медии са вкарали в действие \"мащабна медийна кампания с цел да дискредитират Русия и да подронят доверието в нея като домакин\". Министерството обвини Великобритания, че опитва да провали световното, защото още не може да преживее, че е загубила битката за домакинство. \"Искаме да подчертаем още веднъж, че подобни провокации, насаждащи антируска истерия, само усложняват отношенията между нашите страни и нанасят удар по световния спорт\", заявиха още от ведомството на Алексей Лавров. На този етап няма изгледи английският отбор, който е единственият британски участник на световното, да се оттегли от турнира. Подобен ход може да доведе до  изключване на страната от следващото световно първенство  - в Катар през 2022 г., както и глоба от минимум 500 хиляди швейцарски франка. Миналата седмица медиите на Острова обявиха, че принц Уилям няма да посети световното, въпреки че заема поста президент на Английската футболна асоциация (ФА). Принц Хари също ще пропусне мачовете в Русия през лятото. Поне един от двамата присъстваше на предишните три мондиала - в Германия през 2006 г., в Южна Африка през 2010 г. и в Бразилия през 2014 г. \"Няма друго заключение, освен че руската държава е виновна за опита за убийство на г-н Скрипал и дъщеря му и за застрашаването на живота на други британски граждани в Салисбъри. Това представлява незаконно използване на сила от страна на руската държава срещу Великобритания\", каза Тереза Мей. Днес британският премиер обяви мерките, които страната предприема в отговор на покушението срещу Скрипал. Сред тях са  изгонването на 23-ма руски дипломати  и спирането на контактите с Москва на високо ниво.", "date": "2018.03.14", "title": "Британското правителство и кралското семейство ще бойкотират световното в Русия"}
{"url": "https://www.dnevnik.bg/sport/2018/03/14/3146580_futbolniiat_sujuz_se_zakani_da_e_bezkompromisen/", "text": "Президентът на Българският футболен съюз (БФС) Борислав Михайлов заяви, че водената от него организация ще действа безкомпромисно срещу съдийските грешки. В същото време той обеща да предприеме мерки за намаляване на натиска върху реферите. Повод за изказването му бяха последните скандали в българското съдийство. След поредица груби грешки в мачовете от Първа лига и под сериозен натиск от клубовете председателят на съдийската комисия Петър Петров подаде оставка. Тя беше приета от Михайлов, който отложи избора на нов шеф на съдиите за края на месеца. \"Ще бъдем безкомпромисни срещу всички груби грешки, дори без да можем да докажем, че те са нарочни. Защото шефът на съдиите прави нарядите. Той не е терена, така че основната вина си остава в съдиите. Но така или иначе те имат моята подкрепа и подкрепата на изпълкома\", каза Михайлов след днешното заседание на изпълнителния комитет на БФС. Михайлов призова да има по-малко коментари за съдийството, за да не бъдат подлагани реферите под толкова голям натиск. \"Съдията е човек и винаги може да сбърка, може да сбърка и няколко пъти. В България се насажда, че винаги грешката е нарочна, а това не е така\", каза той. По време на заседанието на изпълкома е предложено за обсъждане увеличението на глобите за коментари по адрес на съдийството от длъжностни лица. В момента глобата за подобно провинение е 5000 лева, а при повторно нарушение - 10 000 лева. Съществува и глоба от 3000 лева за служебни лица - президенти, изпълнителните директори, финансови директори, спортни директори и мениджъри на отбори, когато си позволят обидни квалификации по адрес на съдиите. \"Така че това го има, но ще трябва да стане още по-рестриктивно и да вдигнем още глобите, за да се знае\", каза Михайлов. По думите му причината да не се налагат подобни глоби е, че в много от случаите тези неща не са описани в докладите. С тази цел изпълкомът реши да предприеме промяна, като комисията по етика и феърлей вече ще има възможност да сезира дисциплинарната комисия за \"инциденти, случили се преди, по време и след мачовете, които не са отразени в докладите на длъжностните лица\". В същото време беше решено да се инициира среща с представители на клубовете и представителите на държавата, за да се обсъди как да се осигури повече спокойствие на реферите и как да бъде запазен техният авторитет. \"В България натискът срещу съдиите е голям. Те са хора със семейства, приятели и това трябва веднъж завинаги да престане. Имам надежда, че това ще се случи. Иначе нямаше да инициирам тези срещи\", каза Михайлов. Той очаква и съдействие от премиера Бойко Борисов. \"Той е запознат, но както виждате той също си има държавни дела. Неслучайно ще инициирам тази среща с президентите на клубовете и държавата. Ще търся подкрепа от държавата и ще държа на нея, защото сами не можем да се справим сами\", завърши президентът на БФС.", "date": "2018.03.14", "title": "Футболният съюз се закани да е \"безкомпромисен срещу съдийските грешки\""}
{"url": "https://www.dnevnik.bg/bulgaria/2018/03/14/3146624_starite_iztrebiteli_mig_shte_se_remontirat_v_rusiia/", "text": "Българското правителство реши да сключи с Руската самолетостроителна корпорация (РСК) \"МиГ\" договор за ремонт на изтребителите МиГ 29, съобщи агенция \"Ройтерс\" като се позова на българското министерство на отбраната. В сайта на министерството няма такова съобщение, но според \"Клуб Z\" става дума за публикуван протокол за финализиране на обществената поръчка, която беше временно спряна през декември заради жалба на украинската \"Укроборонопром\" в Комисията за защита на конкуренцията. Договорът на стойност 81.3 млн. лв. (около 40.5 млн. евро). ", "date": "2018.03.14", "title": "Старите изтребители МиГ ще се ремонтират в Русия"}
{"url": "https://www.dnevnik.bg/sviat/2018/03/14/3146617_rusiia_nareche_deistviiata_na_london_bezprecedentno/", "text": "Безпрецедентно груба провокация\" - така руското външно министерство определи решението на британското правителство да изгони в рамките на една седмица 23 руски дипломати и да наложи поредица ограничения за Русия и нейни граждани заради покушението в Солсбъри с бойно отровно вещество срещу бившия двоен агент Сергей Скрипал от 4 март. Изострянето на отношенията между двете страни е \"неприемливо и недостойно\", допълни министертвото и обеща скорошни ответни мерки. Експулсирането на две дузини руски дипломати е определено още като \"подкопаващо основите на нормалния междудържавен диалог\". Руски сенатори обещават пред местни медии, че реакцията на Москва ще бъде такава, \"че Великобритания ще почувства колко безотговорно е постъпила\" и че \"отговорът ще е огледален\". В сряда за пореден път външните министерства в Лондон и Москва извикаха посланиците на двете страни Александър Яковенко и Лори Бристоу. Кризата се разрасна много бързо тази седмица, след като в понеделник премиерът Тереза Мей заяви в парламента в Лондон, че \"най-вероятно\" Русия стои зад покушението в Солсбъри и даде 24 часа на Москва да обясни дали това е така или е изгубила контрол над част от арсенала си. Говорителят на руското външно министерство отвърна, че е недопустимо да се дават ултиматуми на страната, а президентът Владимир Путин коментира, че преди изобщо да се обсъжда въпроса е нужно британските власти да проведат подробно разследване. В сряда в  позицията на Москва  се казва: \"Вместо да завърши собственото си разследване и да задейства установените международни формати и инструменти, включително в рамките на Организацията за забрана на химическите оръжия - на което ние бяхме готови - британското правителство предпочете конфронтацията\". Вечерта пред телевизия \"Россия 1\" говорителката Мария Захарова припомни, че страната ѝ очаква Обединеното кралство да ѝ предаде над 40 души, заподозрени в извършване на престъпления в Русия. \"Сред тях има и серийни убийци, но тези хора не само не ни ги предават години наред, но и отдавна получиха статут на бежанци, убежище и пълно покровителство и социални помощи от Лондон.\"", "date": "2018.03.14", "title": "Русия нарече действията на Лондон \"безпрецедентно груба провокация\""}
{"url": "https://www.dnevnik.bg/sviat/2018/03/14/3146631_kak_sankciite_sreshtu_rusiia_shte_se_otraziat_na/", "text": "Великобритания предприе безпрецедентни мерки срещу Русия заради нападението на бившия двоен агент Сергей Скрипал. Лондон ще изгони 23 дипломати, премиерът Тереза Мей също така оттегли поканата за руския външен министър Сергей Лавров за реципрочна визита във Великобритания и потвърди, че няма да има официална британска делегация на световното първенство по футбол в Русия догодина. Ще се отменят всички контакти на високо ниво с Русия. Скандалът няма как да не засегне и бизнес интереси на британци в Русия и на руснаци във Великобритания, включително на футболни отбори (Роман Абрамович в \"Челси\" и Алишер Усманов в \"Арсенал\"), членове на Камарата на лордовете и големи компании. ВР, например, контролира 20% от \"Роснефт\" - най-мощната енергийна руска компания и през нея има канал към Путин. На лондонската борса са листвани няколко известни руски компании, към които неотдавна се присъедини ЕN+ на Олег Дерипаска, в борда на която е Грег (лорд) Баркър, енергиен министър в кабинета на Дейвид Камерън. И след санкциите на ЕС много британци продължават бизнеса си с Русия, а богатите руснаци отдавна са се превърнали във фактор на британския пазар за имоти и лукс. Но Тереза Мей обещава действия, които да превърнат олигарсите и семействата им в нежелани на британска територия, включително в образователната система. Кремъл няма да остави това без отговор за британците в Русия, но интересно е как ще постъпи с нежеланите от Лондон руснаци. От една страна е добре за властта както те, така и парите им, да са ѝ под надзор в Русия. От друга, тези експати няма да бъде посрещнати топло у дома и непрекъснато ще им се напомня, че са изнесли милиардите си и живота си извън Родината в омразния Запад. Ето част от мерките на Тереза Мей, засягащи бизнеса: - целият капацитет на британските органи на реда ще бъде насочен срещу \"сериозни престъпници и корумпирани елити\", защото в страната \"няма място\" за тях и парите им - замразяване на руски държавни активи, ако се докаже, че се използват срещу живота и имуществото на британци или чужденци, живеещи в страната - проследяване на движението и проверка на намеренията на пристигащите във Великобритания, които биха могли да застрашат страната и съюзниците ѝ; става дума за частни полети, митнически проверки, инспектиране на товари - засилване на властта Лондон да налага санкции в отговор нарушаването на човешки права по модела на Закона \"Магнитски\".", "date": "2018.03.14", "title": "Как санкциите срещу Русия ще се отразят на британския бизнес"}
{"url": "https://www.dnevnik.bg/sviat/2018/03/14/3146619_kremul_prosto_se_podigrava_s_britancite/", "text": ". Бившият полковник от Главното разузнавателно управление на Русия, двойният агент Сергей Скрипал е бил отровен с вещество, произведено в Русия. До този извод стигнаха британските следователи. Министър-председателят Тереза Мей настоя Русия да обясни как се е стигнало дотам и заплаши, че в противен случай ще предприеме ответни мерки. Мерките междувременно бяха обявени: замразяват се отношенията с Москва и се експулсират руски дипломати от Великобритания. Москва обаче още отначало реагира високомерно, което породи впечатлението, че може би нарочно иска да провокира максимално твърда реакция. Според британската версия, Скрипал, неговата дъщеря, а също и полицаи, лекари и случайни минувачи са станали жертва на произвеждания още по съветско време нервнопаралитичен газ \"Новичок\" (в превод: \"новак\"). Като се има предвид броя на пострадалите и потенциалните външнополитически последствия, думата \"новичок\" навярно ще навлезе в днешния английски език, също както някои други съвременни русизми. Това обаче е единственият забавен факт в тази история. Прекалено много странни съвпадения Пострадаха десетки хора и Великобритания спокойно може да нарече станалото терористичен акт или чужда държавна агресия, ако Русия бъде окончателно призната за виновна. А вероятността британците да стигнат именно до този извод е изключително голяма. В сегашния случай има твърде странни съвпадения. В деня, в който Лондон очакваше от Москва отговор на своя ултиматум, във Великобритания беше открит мъртъв още един руснак - Николай Глушков, бивш мениджър в \"Аерофлот\" и близък приятел на покойния олигарх Борис Березовски. Ако се докаже, че не става дума за самоубийство, Лондон спокойно може да сметне, че именно това е руският отговор на ултиматума. Още повече, че британците явно така и няма да дочакат официален отговор от Кремъл. Сравнително конструктивно изказване от руска страна направи единствено външният министър Сергей Лавров. Той призова британците да спазват международните си задължения, имайки предвид това, че според Конвенцията за забрана на химическите оръжия, Лондон трябваше да изпрати до Москва официално запитване и да предостави на руснаците проба от откритото нервнопаралитично вещество. Но щом няма запитване – няма и отговор, независимо от всички ултиматуми, които поставя Тереза Мей! Останалите представители на руските власти почти откровено се гавреха с англичаните. Председателят на Съвета на федерацията (Горната камара на парламента) Валентина Матвиенко нарече разследването на покушението срещу Скрипал \"русофобска фалшификация\". А колегата ѝ депутат от Държавната дума Вячеслав Володин съобщи, че \"Русия просто няма как да е имала интерес да убива Скрипал\", поради което било ясно, че в убийството \"са замесени органите на властта и тайните служби на Великобритания\". С други думи: англичаните сами са си го отровили. В същия контекст може да се тълкува и коментарът на президента Путин: \"Вие първо се разберете помежду си, пък после...\". Средства срещу Русия? Появата на тези откровено саркастични коментари от руска страна вероятно може да се обясни по следния начин: в Москва явно смятат, че Великобритания практически няма лостове за оказване на натиск, без значение дали Русия е виновна или не. Пък и какво биха могли да направят англичаните? Да забранят излъчването на телевизионните предавания на \"Russia Today\"? В отговор на подобно действие Русия просто ще забрани дейността на всички британски медии, вече заплаши представителката на Външното министерство Мария Захарова. Или да предположим, че Лондон реши да прекъсне дипломатическите отношения и да конфискува имуществото на онези руски граждани, живеещи във Великобритания, които не могат да докажат произхода на доходите си. Но кой би пострадал в крайна сметка от това? Нито руската държава, нито тайните служби, нито армията и флотът, а предприемачите или олигарсите, част от които са емигранти \"бегълци\" като покойния вече Николай Глушков. А на своите \"кремълски\" бизнесмени Кремъл винаги може да помогне да компенсират загубите си на руска територия - за сметка на населението. За всякакви други санкции, включително и обявяването на война, британците трябва да получат съгласието на съюзниците си в НАТО, или в ЕС, от който още на се излезли. Крепост под вражеска обсада Незнайно защо се промъква усещането, че всяко британско решение устройва Москва. \"Колкото по-зле, толкова по-добре\" – гласи един от принципите на руската власт. Те сякаш се радват на засилващата се изолация на Русия и превръщането ѝ в \"обсадена крепост\" – не само на думи, а и на дело. В такива условия е много по-лесно да удържиш властта в ръце, а и няма нужда да спазваш принципите на цивилизованата външна политика и дипломация.", "date": "2018.03.14", "title": "Кремъл просто се подиграва с британците"}
{"url": "https://www.dnevnik.bg/sport/2018/03/14/3146628_juventus_specheli_otlojeniia_mach_s_atalanta_i_se/", "text": "С 12-ата си поредна победа в Серия А \"Ювентус\" направи решителна крачка към спечелването на титлата за седма година поред. \"Бианконерите\" надиграха \"Аталанта\" с 2:0 в  отложена среща от 26-ия кръг на шампионата  с голове на Гонсало Игуаин и Блез Матюиди. Мачът трябваше да се изиграе на 25 февруари, но беше отложен тогава заради обилен снеговалеж в Торино. С успеха си съставът на Масимилиано Алегри поведе с четири точки пред  \"Наполи\"  само 10 кръга преди края на първенството. \"Ювентус\" вече е без загуба в 15 поредни двубоя. Още по-впечатляващо е, че \"бианконерите\" не са допускали гол в мрежата си в 841 минути, за последно това се случи в срещата с \"Верона\" на 30 декември. Първата част не предложи много интрига на \"Алианц стейдиъм\", като типично по шампионски \"Ювентус\" игра пестеливо и с минимум усилия си взе своето. \"Бианконерите\" стигнаха до гол в 29-ата минута, когато се разписа Гонсало Игуаин. Аржентинецът отбеляза 15-ото си попадение от началото на сезона в Серия А след пас на Дъглас Коста. Нападателят нахлу в наказателното поле и с удар по диагонала не остави шансове на Етрит Бериша. Голът на Игуаин беше и единственият точен удар, който \"Ювентус\" успя да отправи през първата част. Домакините имаха още няколко добри шанса, но не ги използваха. Второто полувреме започна с натиск на гостите от Бергамо, които показаха, че няма да се примирят с негативния резултат. В основата на всичко по-интересно беше Йосип Иличич, който се стремеше едновременно да организира играта и да тормози защитата на \"Ювентус\". \"Бианконерите\" отговориха с няколко опасни контраатаки, използвайки празните пространства в защитата на гостите. При тях обаче Коста и Пауло Дибала пропуснаха изгони положения. В последните 20 минути \"Аталанта\" заигра с трима в атака, търсейки всячески поне изравняването. Треньорът Джанпиеро Вентура пусна на терена Спинацола, Петаня и Андреас Корнелиус, но бергамаските така и не успяха да застрашат сериозно Джанлуиджи Буфон. В 79-ата минута в рамките на няколко секунди Джанлука Манчини си изкара два жълти картона и беше изгонен. Младият защитник направи две нарушения срещу Игуаин и Джорджо Киелини, и остави тима си с човек по-малко. Две минути по-късно шампионите вкараха още веднъж, с което убиха интригата. Матюиди реализира с прекрасен изстрел с левия крак след подаване на Игуаин. При попадението пък Де Роон и Меди Бенатия се дърпаха и размениха няколко удара, дори без да играят с топката, което доведе до жълти картони и за двамата.", "date": "2018.03.14", "title": "\"Ювентус\" спечели отложения мач с \"Аталанта\" и се откъсна с четири точки на върха"}
{"url": "https://www.dnevnik.bg/sport/2018/03/14/3146626_baiern_e_na_chetvurtfinal_v_shampionskata_liga_za/", "text": "Байерн\" (Мюнхен) спечели и втория мач с \"Бешикташ\" от осминафиналите в Шампионската лига, за да се класира сред осемте най-добри в турнира. Гостуването на баварците в Истанбул мина безпроблемно и завърши 3:1 за състава на Юп Хайнкес. След като  спечелиха с 5:0 в Мюнхен , играчите на \"Байерн\" действаха без напрежение и с много настроение. Тиаго Алкантара реализира преди почивката, а след паузата Гьокхан Гьонул си вкара автогол. Вагнер Лав върна надеждите на \"черните орли\" за нещо повече от почетна загуба, но Сандро Вагнер подпечата успеха на баварците. За седма поредна година \"Байерн\" е на четвъртфинал в Шампионската лига и ще чака съперника си на жребия в петък. Въпреки комфортния аванс от първата среща Юп Хайнкес пусна всички основни играчи на терена. Съставът, който победи \"Хамбургер\" през уикенда в Бундеслигата започна с две изключения – Йошуа Кимих беше заменен от Рафиня, а Ариен Робен въобще не беше в групата, като вместо него игра Алкантара. Именно испанският национал изведе \"Байерн\" напред с попадение в 18-ата минута. Тиаго засече центриране на Томас Мюлер и беше изпуснат от защитата на \"Бешикташ\". Лошата новина за \"Байерн\" дойде в края на първата част, когато плеймейкърът напусна заради травма. Хамес Родригес се появи на мястото на Тиаго. Халфът пострада отново, след като се върна на терена през февруари, след тримесечно лечение на друга контузия. Второто полувреме започна ударно за баварците, които вкараха след само 28 секунди игра. Защитата на \"Бешикташ\" отново не се ориентира добре при центриране, показвайки лоша комуникация и Гьонул вкара топката в собствената си мрежа. Двата гола аванс доведоха до отпускане в редиците на германския шампион и той също загуби концентрация. Точно час след началото на мача Гьонул изкупи частично вината си, той открадна топката, докато \"Байерн\" опитваше да я изнесе, подаде на Вагнер Лав, а бразилецът я прокара покрай плонжа на Свен Улрайх – 1:2. След попадението \"Бешикташ\" опита щурм, подкрепян от феновете си на \"Водафон парк\", но не се стигна до нищо по-интересно. Вместо това в 84-ата минута Сандро Вагнер вкара трети гол и подпечата успеха на баварците. Германският национал се разписа с глава след центриране на Давид Алаба.", "date": "2018.03.14", "title": "\"Байерн\" е на четвъртфинал в Шампионската лига за седма поредна година"}
{"url": "https://www.dnevnik.bg/gradska_sreda/2018/03/14/3146641_tunelut_na_3-ta_liniia_na_metroto_stigna/", "text": "Изградени са около 3 км подземен тунел от третия лъч на метрото. Тунелопробивната машина, която към момента е достигнала до Александровска болница, ще продължи пътя си към следващата метростанция. Това отчете кметът на София Йорданка Фандъкова при проверка на строителните работи на третия лъч на метрото при ул. \"Георги Софийски\" заедно с министрите на транспорта Ивайло Московски и на околната среда Нено Димов. Тунелопробивната машина е проектирана специално за столичното метро и е достигнала до ул. \"Георги Софийски\". Към момента физическото изпълнение на първия участък е 56%, каза Фандъкова. Произведен е и първия нов метровлак, за който се провеждат изпитания за сертифициране на полигон в Германия. В процес на производство са още 8 метровлака. Първи участък е с дължина 8 км и 8 метростанции от \"Красно село\" до бул. \"Владимир Вазов\" и втори участък – \"Ул. Житница – Овча купел – Околовръстен път\" с дължина 4 км и 4 метростанции. Първият участък от Линия 3 започна да се строи от януари 2016 г., а втория от юни 2017 г. От първия участък с тунелопробивната машина се изгражда двупътен метротунел, монтирани са конструкции, произведено и доставено е част от оборудването на системите за управление и функциониране. Поетапно ще бъдат възстановени улиците и булеварди. С изграждането на третия лъч ще спестяваме 90 хил. т на година вредни емисии, отбеляза кметъта. Близо половин милион души ще използват метрото със завършване на Линия 3. Към момента метрото на София е над 40 км и 35 метростанции, с 34% дял в системата на градския транспорт. Третият лъч осигурява връзка на големите жилищни квартали ж.к. \"Овча купел\", кв. \"Красно село\", ж.к. \"Хаджи Димитър\" с центъра. С завършването на още 12 км метро от третия лъч общият брой станции ще да бъде 47, а дължината на подземната железница ще достигне 52 км.", "date": "2018.03.14", "title": "Тунелът на 3-та линия на метрото стигна Александровска болница"}
{"url": "https://www.dnevnik.bg/photos/snimka_na_denia/2018/03/14/3146651_snimka_na_denia_novite_kameri_na_putnata_policiia/", "text": "                        28 нови системи за контрол на скоростта работят от вчера по пътищата, напомни МВР, което разпространи снимки на устройствата. Те разполагат със собствени батерии, които издържат по минимум 5 часа в режим на запис и работят самостоятелно.", "date": "2018.03.14", "title": "Снимка на деня: Новите камери на пътната полиция"}
{"url": "https://www.dnevnik.bg/bulgaria/2018/03/14/3146657_bivsh_predstavliavasht_sudebniia_suvet_doide_da/", "text": "Бившият член на Висшия съдебен съвет (ВСС) и доскоро негов представляващ Димитър Узунов се яви днес като свидетел в процес срещу съдия като в това си качество опита да предаде на съдебния състав флашка със запис от разговори между обвиняемия и свидетелка по друго дело. Узунов беше призован, за да поясни дали е принуждавал да лъжесвидетелства друга съдийка като й е обещавал дела срещу нея да бъдат прекратени, каквито са показанията й. Сложната система от отношения пролича в процеса срещу бившия председател на съда в Раднево Евелин Драганов. Делото е за закана за убийство срещу деловодителка, която Драганов заплашвал с изрази като \"ще отрежа главата ти\" и \"ще напълня устата ти с червеи\". По-долната инстанция определи поведението на подсъдимия като \"стил на управление\", който, макар и обиден, не е представлявал заплаха за подчинените му. Прокуратурата протестира. Разпитът на Узунов е свързан с показанията на една от основните свидетелки в процеса – съдия Люба Петрова от Раднево, която е и подсъдима по две други дела. Първоначално тя даде показания срещу Драганов, но след това се отрече от тях и каза, че е била принудена именно от Узунов да лъжесвидетелства, като в замяна образуваните срещу нея дела щели да приключат благополучно, информира  news.lex.bg . Пред Софийския апелативен съд (САС) днес Узунов отрече да е обещавал помощ на Петрова, но разказа, че тя многократно е искала такава и винаги демонстрирала готовност да разказва подробности за действията на Евелин Драганов. Той предложи да даде на съда флашка със записан разговор на подсъдимия със свидетелка по дело срещу Петрова на име Евгения Христова. Тя била извикана на разговор с Драганов в автомобил, в който бившият съдия ѝ казал, че трябва да промени показанията си срещу Петрова, след което тя щяла да оттегли своите показания срещу него. Думите на Драганов били, че трябва да си помагат взаимно, а услугата за Христова щяла да се изрази в помощ синът ѝ да не влезе в затвора. \"Той действа по този начин господин Драганов\", каза днес Узунов и предаде флашката на съдебния състав. Тя обаче не беше приета като доказателство и съдът му я върна като не се изясни защо той притежава записа. Пред съда Узунов каза, че никой не е обещавал помощ на свидетелката за водените срещу нея наказателни дела и тя не е получила такава.", "date": "2018.03.14", "title": "Бивш представляващ съдебния съвет дойде да свидетелства пред съд с флашка от чужди разговори"}
{"url": "https://www.dnevnik.bg/sviat/2018/03/14/3146660_i_sasht_obviniha_rusiia_za_pokushenieto_v_solsburi/", "text": "Постоянният представител на САЩ в ООН обвини Русия, че е виновна за нападението във Великобритания срещу бивш двоен агент и дъщеря му на 4 март. Това стана малко след като по същата причина Лондон обяви поредица от драстични мерки срещу Москва, включително изтонване на 23-ма дипломати и замразяване на всички контакти на високо ниво. \"САЩ вярва, че Русия е отговорна за атаката срещу двама души в Обединеното кралство с употребата на военно нервно-параличино вещество\", заяви Ники Хейли. Според нея Съветът за сигурност на ООН трябва да предприеме действия. И премиерът Тереза Мей, и Ники Хейли засега не дават никакви подробности защо страните им са стигнали до извода, че властите в Москва са виновни за тежкото престъпление в град Солсбъри. В сряда руското посолство в САЩ разпространи в профила си в \"Туитър\" снимки на държавния секретар Колин Пауъл докато демонстрира пред Съвета за сигурност \"свидетелства\" за наличието на оръжия за масово унищожение на Саддам Хюсеин. Такива така и не бяха намерени в големи количества след американската инвазия от 2003 г. \"Забравено ли е това вече? Кога достойнството ще се завърне в политическия живот на Вашингтон?\", се казва още в съобщението.", "date": "2018.03.14", "title": "И САЩ обвиниха Русия за покушението в Солсбъри"}
{"url": "https://www.dnevnik.bg/photos/2018/03/14/3146121_fotogaleriia_svetovnite_snimki_na_denia_-_14_mart/", "text": "В Япония започна цъфтенето на вишните сакура. Всяка година още през януари Японската метеорологична служба обявява прогнозата си за периода на цъфтежа, така че туристите да могат да съобразят времето за пътуването си с него. Цъфтенето на сакурата е знак за началото на пролетта, което се отбелязва с тържества в цялата страна. Цъфнало вишнево дърво в градина в Токио, Япония.", "date": "2018.03.14", "title": "Фотогалерия: Световните снимки на деня - 14 март"}
