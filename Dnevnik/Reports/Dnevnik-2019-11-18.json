{"url": "https://www.dnevnik.bg/sviat/2019/11/18/3994000_sasht_prieha_che_izrael_moje_da_stroi_selishta_na/", "text": "САЩ промениха позицията си за т.нар. еврейски селища в територии, оспорвани с палестинците, и на практика приеха, че тази политика на Израел може да продължи. Новината за завоя на 180 градуса спрямо позицията, поддържана четири десетилетия до президента Барак Обама бе обявена от държавния секретар Майк Помпео. Израелският премиер Бенямин Нетаняху веднага я приветства като \"поправяне на една историческа грешка\" и призова и други държави да постъпят така, а говорител на палестинския лидер Махмуд Абас каза, че решението на Вашинтнон \"напълно противоречи на международното право\". Според Помпео САЩ са се консултирали със специалисти по международно право и са стигнали до заключение, че селищата не му противоречат. Става дума за земи, които израелската армия завзема по време на войната от 1967 г. И до днес статутът им не е уреден заради продължаващи спорове с палестинците. През това време издигането на селища създава нова демографска и инфраструктурна ситуация на терен. Най-новата резолюция на Съвета за сигурност на ООН по този въпрос - 2334 от декември 2016 г., ги обявява за \"грубо нарушение\" на международното право и издигането им \"няма правна валидност\". Според \"Джерузалем пост\" ревизията на позицията от правния отдел на Държавния департамент е продължила близо една година и са били изслушани и мненията на други правителства. Помпео посочи, че американската позиция е била непостоянна - през 1978 г. президентът Джими Картър обявява, че селищата не съответстват на международното право, а президентът Лоналд Рейгън през 1981 г. - че те не са по принцип незаконни. Днес Помпео обяви, че САЩ заемат позицията на Рейгън. Засега не е ясно как това ще се отрази на външната политика на Вашингтон. Това е третата изключително голяма подкрепа, която администрацията на президента Доналд Тръмп дава на Израел в ущърб на отношенията с палестинците и арабските държави. При това Вашингтон я прави преди да представи втората фаза от дългоочаквания мирен план за Близкия изток, изработван под ръководството на Джаред Къштър, зет на Тръмп. Предишните две важни стъпки са признаването на Западен Ерусалим за столица на Израел (2017 г.) и откриването на американско посолство там (2018 г.), както и признаването на анексирането през 1981 г. от Израел на Голанските възвишения, които са част от Сирия. \"Ройтерс\" коментира, че не изключено Тръмп да се опитва да помогне на Нетаняху да се задържи на власт. След два пъти гласуване на предсрочни парламентарни избори тази година страната е блокирана от резултатите без категоричен победител. След вота през септември Нетаняху отново не успя да състави правителство и в момента това се опитва да направи опонентът му Бени Ганц, бивш началник на Генщаба на армията. Дейвид Фридман, американският посланик в Ерусалим, коментира, че днешната промяна всъщност можела да ускори преговорите между Израел и палестинците. Помпео заяви, че САЩ не са се произнесли по статута на оспорваните земи на Западния бряг - той ще трябва да бъде договорен между израелци и палестинци.", "date": "2019.11.18", "title": "САЩ приеха, че Израел може да строи селища на Западния бряг"}
{"url": "https://www.dnevnik.bg/bulgaria/2019/11/18/3993655_edinstvoto_na_evropa_i_severna_amerika_e_po-vajno_ot/", "text": "Отчитайки днешните рискове и предизвикателства пред международната среда за сигурност, страната ни разглежда единството на Европа и Северна Америка като по-важно от всякога\", това е казал министър-председателят Бойко Борисов на генералния секретар на НАТО Йенс Столтенберг в телефонен разговор, съобщи правителствената информационна служба. Двамата разговаряха в навечерието на Срещата на върха между държавните и правителствени ръководители на страните - членки в НАТО, която ще се проведе на 3 и 4 декември 2019 г. в Лондон. Борисов е изтъкнал, че националната сигурност и отбрана на България са гарантирани само в рамките на колективната отбрана на НАТО. \"Вярвам, че решенията на висшия форум ще доведат до по-нататъшно укрепване както на възможностите за възпиране и отбрана, така и на трансатлантическата връзка между Европа и Северна Америка\", заявил премиерът Борисов пред генералния секретар на НАТО. В хода на разговора си със Столтенберг министър-председателят отбелязал, че от началото на 2018 г. България успешно прилага националния План за нарастване на отбранителните разходи до 2024 г. \"С авансовото плащане на 8 броя самолети F-16V Block 70 тази цел вече е постигната и в края на настоящата 2019-а година разходите се очаква да достигнат 3.1% от БВП\", казал още Борисов. Той посочил пред Столтенберг, че България има три основни фокуса в своята отбранителна политика - повишаване на разходите за отбрана, модернизация и превъоръжаване, и преодоляване на дефицита на личен състав във Въоръжените сили. \"Разглеждаме участието си в мисии и операции на НАТО като основен приоритет и възнамеряваме да запазим ангажимента и приноса си към тях\", казал още Борисов. Йенс Столтенберг е начело на НАТО от 2014 г. През 2017 година мандатът му бе удължен до 2020 година,  а през тази с още две години  до 2022 година.", "date": "2019.11.18", "title": "Единството на Европа и Северна Америка е по-важно от всякога, каза Борисов на шефа на НАТО"}
{"url": "https://www.dnevnik.bg/sport/2019/11/18/3993667_izpulnitelniiat_komitet_na_bfs_shte_zasedava_v_kraia/", "text": "Изпълнителният комитет на Българския футболен съюз (БФС) ще се събере в края на месеца. Заседанието ще се проведе от 15.00 часа на 28 ноември, обяви организацията. За последно изпълнителният комитет на БФС заседава на 18 октомври, като тогава  Борислав Михайлов представи оставката си като президент . На пресконференцията след събитието беше съобщено, че след отвод на първия вицепрезидент Йордан Лечков до свикването на извънреден конгрес на мястото на Михайлов застава Михаил Касабов. Преди седмица обаче  Лечков заяви, че не е подавал оставка и иска да е начело на футболния съюз . Министърът на спорта  Красен Кралев даде да се разбере, че трябва да има извънреден конгрес и клубовете да определят ново ръководство . Надеждите на министъра са да има смислен дебат за бъдещето на българския футбол, след който клубовете да изберат подходящото ново ръководство. \"За да се надяваме на по-добри дни, трябва да се направи много сериозна реформа в детско-юношеския футбол\", каза Кралев.", "date": "2019.11.18", "title": "Изпълнителният комитет на БФС ще заседава в края на месеца"}
{"url": "https://www.dnevnik.bg/bulgaria/2019/11/18/3993652_ruskite_turisti_sa_12_po-malko_tazi_godina_i/", "text": "Туристическият поток от Русия към България намалява трета поредна година и причините за това не са само в процеси извън страната, съобщават порталите TravelRussianNews и votpusk.ru. По официални данни на руската гранична служба за деветте месеца на 2019 г. броят на пътувалите до България с цел туризъм е бил малко над 309 хиляди души, което е намаляване с 12% спрямо същия период на 2018 г. Ако през 2016 г. страната е била пета по популярност сред почиващите руснаци, то сега е слязла на 12-о място. Туроператори в Русия казват, че отминалият летен сезон е бил слаб, но не катастрофален, и е дал доста поводи за размисъл на бизнеса. Димитър Цонев, генерален директор на туристическата агенция Solvex, посочва няколко негативни фактора. Първият е по-лошите резервации през зимата и пролетта, което той отдава на поскъпналото евро и поевтиняващата турска лира. Юни беше дъждовен и хладен, поради което България се е продавала слабо и операторите са започнали да съкращават чартърните полети. Когато са видели, че и европейските туристи намаляват, българските хотелиери са започнали да правят отстъпки. \"Дори петзвездни хотели предлагаха 30 - 40 процента по-ниски цени - не си спомням някога да се е случвало нещо подобно. Руснаците се оживиха, а и рублата се стабилизира и поскъпна, но пазарът се оказа неподготвен за резервации last minute\", описва Цонев. Според него в този момент се е оказало, че просто е нямало свободни самолети за чартърни полети. Ако това се беше случило, намаляването на броя руски туристи щеше да е по-малко. \"С участие в едно изложение не става\" \"Българският сезон приключи без загуби, но и без растеж. Запазихме миналогодишните обеми и в средата на лятото разбрахме, че сме постъпили правилно\", коментира Ирина Костенко, генерален директор на \"Библио-Глобус\". Тя посочва друга причина - зачестили оплаквания на клиенти за несъответствие между цени и качество на туристическия продукт в България. По думите ѝ най-близък конкурент в момента на страната се оказват черноморските курорти на Русия. \"Известна част от хората безусловно беше изтеглена от нашите курорти, които вече предлагат широк избор от хотели от всякакви категории, и то без да са необходими визи.\" Сергей Толчин от \"Интурист\" през тази година всички руски туроператори са подходили много предпазливо към обемите туристи, които могат да осигурят за българския пазар. Някои са съкратили полетите си само до едно летище, за да ограничат евентуални загуби. \"Мисля, че в крайна сметка не спечели никой. Търсенето на България намалява не само на руския пазар, но и на европейския - това се видя добре от отминалия сезон. Според мен проблемът е в цените за настаняване\", казва още генералният директор на компанията. Димитър Цонев препоръчва операторите на хотели в България да променят не само цените. \"Пазарът се нуждае от преосмисляне на цялостната хотелиерска политика и към руския, и към европейския пазар. Трябва да са по-активни в рекламирането на своите възможности и да са на място в регионите за набиране на гости, както правят колегите им в много други държави. С едно участие на изложение не става.\" Какво казват данните Статистиката потвърждава загрижеността на руските туроператори за българския пазар. Ако през 2016 г. по официални данни страната е била посетена от почти 482 хиляди души с цел туризъм, то през миналата те вече са били 360 хиляди, или с над 130 000 по-малко, и няма видими причини 2019 г. са промени тази тенденция. Показателно е, че България не е включена дори сред водещите 10 дестинации на индекса \"Магазин за най-търсените пътувания\", отразяващ популярността сред туристите. Данните от българското министерство на туризма и от властите в Бургас потвърждават това намаляване - ранните записвания са били 25% по-малко тази година, а през юли Русия е оглавила с 16% списъка на страните с най-голям спад на туристите по Южното Черноморие. Като цяло има по-малко пътници за периода януари - октомври, казват и от \"Фрапорт\", оператори на летищата във Варна и Бургас. Дори през август, в пика на сезона, намаляването е било с 10%, а за деветте месеца - 11.5%. Причината са по-малкото туристи от Русия, Полша и Германия, както и засилената конкуренция от Турция, Тунис и Египет. Цонев казва, че за следващата година е оптимист - ранното записване е тръгнало още през октомври, планира се голям фестивал през юли и чартърна програма с 6 полета седмично само за неговата агенция.", "date": "2019.11.18", "title": "Руските туристи са 12% по-малко тази година и причините не са само извън България"}
{"url": "https://www.dnevnik.bg/ot_vas/novini_ot_vas/2019/11/18/3992880_retro_-_avtoparkut_na_malchuganite/", "text": "Детски колички (зимни и летни), триколки, автомобилчета с педали,", "date": "2019.11.18", "title": "Ретро - автопаркът на малчуганите"}
{"url": "https://www.dnevnik.bg/biznes/2019/11/18/3993677_gazovata_borsa_veche_si_izbra_platformata_prez_koiato/", "text": "Газовата борса в България, която предстои да започне да функционира през януари, ще ползва системата за борсова търговия на компанията Trayport Limited. Това обяви днес компанията й \"Газов хъб Балкан\" ЕАД, след като споразумението е било сключено. Системата за борсова търговия на Trayport е механизъм за оферти в реално време и търговска система, която е създадена специално да подпомогне стоковите борси да предоставят електронна среда за търговия, уточняват от българското дружеството. Системата се използва широко за организиране на физически и финансови пазари. Чрез тази система борсите могат да предложат на своите търговци клиенти директен достъп до ликвидност на пазара чрез търговския екран на Trayport Joule - водещото в Европа решение за електронна търговия на енергийните пазари, обявяват от българската компания. Първоначално \"Газов хъб Балкан\" ЕАД ще въведе двустранни и борсови договори, които най-добре отговарят на нуждите на българските участници на пазара, посочва дружеството. Това включва краткосрочни стандартизирани продукти съгласно Мрежовия кодекс за балансиране и стандартизирани двустранни дългосрочни договори (месечни, тримесечни, сезонни, годишни и продукти за няколко години напред), се посочва в съобщението. През миналата седмица започна регистрацията на търговците на газовата борса. Първият търг за освободени от \"Булгаргаз\" количества природен газ, които ще се доставят през 2020 г., е планиран да се проведе на 9 декември. Създаването на газова борса бе обявено от управляващите като либерализация на този пазар, но това само формално ще разруши държавния монопол в сектора, защото през следващите години основен играч ще си остане държавната \"Булгаргаз\", а предлаганите от него количества ще са приоритетно за вътрешния пазар и ще могат да се изнасят в чужбина само в краен случай.", "date": "2019.11.18", "title": "Газовата борса вече си избра платформата, през която ще работи"}
{"url": "https://www.dnevnik.bg/bulgaria/2019/11/18/3993709_i_v_lovech_ot_dnes_se_vuvejda_voden_rejim/", "text": "От днес в град Ловеч се въвежда воден режим, съобщи местното ВиК дружество. Водоподаването ще бъде спирано от 23 часа до 6 часа. \"ВиК АД, гр. Ловеч, поднася своите извинения на засегнатите потребители и се надява на Вашето разбиране\", се казва в съобщение на дружеството. Изпълнителният му директор Данаил Събевски съобщи пред БНР, че причината за режима е в намаления обем на Черни Осъм. \"Дебитът на водоснабдителна група \"Черни Осъм\" отново е паднал до 300 литра в секунда, което не е достатъчно да задоволи нуждите за питейно-битово водоснабдяване\", каза Събевски и уточни, че необходимият за нормално водоподаване дебит в общините Ловеч и Плевен е 400 – 450 л/сек. Той добави, че засега няма опасност от по-сериозен режим в региона. От днес  и в Перник е в сила воден режим  заради драстично намалелия обем на язовир \"Студена\". В града вода има от 5 до 10 ч. и от 17 до 22 часа.", "date": "2019.11.18", "title": "И в Ловеч от днес се въвежда воден режим"}
{"url": "https://www.dnevnik.bg/sviat/2019/11/18/3993682_ojestocheni_sblusuci_v_universitet_v_honkong_kitai/", "text": "Протестиращи бяха арестувани и ранени, докато продължава с часове полицейската обсада на Политехническия университет в Хонконг. Кампусът му стана арена на сблъсъци между силите на реда и демонстранти, заклеймени от Пекин и китайски медии като \"радикали\". Случващото се изостри и дипломатическото напрежение между Китай и Великобритания, чиято бивша колония е Хонконг. На пресконференция посланикът на Пекин в Лондон Лю Сяомин обвини правителството в Обединеното кралство, че взима страна, като критикува полицията и властите в Хонконг за реакцията им. Междувременно и Европейският съюз предупреди, че агресивният отговор на протестите е \"неприемлив\". Над 4000 са арестуваните, откакто започнаха протестите през юни. Миналата седмица  университетите в Хонконг се превърнаха в основно поле на сблъсъци , а в края на миналата седмица насилието между полицията и демонстранти ескалира. В района на Политехническия университет, окупиран няколко дни, се чуваха експлозии и изстрели, а днес около стотина опитаха да напуснат кампуса, но бяха арестувани, пише \"Гардиън\".      Дълбока загриженост В последните часове, откакто започна обсадата, полицията изстрелваше гумени куршуми и сълзотворен газ в опит да притисне въоръжените с коктейли \"Молотов\" и други оръжия протестиращи, предава \"Ройтерс\". По-рано част от протестиращите, изтласкани от кампуса, опитаха да влязат отново. Според външнополитическия говорител на Еврокомисията Мая Коциянчич обаче до Брюксел са стигнали данни, че \"медицински персонал е бил задържан от силите на реда, докато опитвал да окаже помощ на пострадалите, а това е причина да сме дълбоко загрижени\". По-късно световни агенции показаха кадри с извеждане на ранени от университета.      Пекин изтъква, че полицията още снощи е предупредила студентите да побързат с напускането, а в противен случай на полицията може да се наложи да стреля между тях. Китайски медии пишат, че не става дума за студенти, а за екстремисти, които се борят срещу реда в провинцията. Би Би Си отбелязва, че е трудно да се каже колко от останалите действително следват в университета.      Маските падат След почти шест месеца протести, започнали като съпротива срещу планиран закон за екстрадиция в Китай и прераснали в движение за свободи, протестиращите все пак извоюваха една победа. По-рано днес Върховният съд в Хонконг обяви за противоконституционен закона, с който смятаната за пропекинска администрация на специалния автономен регион забрани маските, с които проДтестиращи скриваха самоличността си. Указът за забраната противоречи на основния закон на Хонконг, давайки на администратора на региона правомощия да въвежда със заобикаляне на парламента регулации при всеки повод, свързан с обществена опасност, пише \"Саут Чайна морнинг пост\". Той същевременно дава изключително широка власт на полицейските служители да свалят маски или да карат жители да ги махат от лицата си, смятат съдиите. Към 7 ноември са арестувани 247 мъже и 120 жени по подозрение, че са нарушили регулациите, пише хонконгското издание. Демонстрациите междувременно продължават и извън университетите. Дори по стандартите на продължаващите месеци наред протести хаосът по улиците на града от последните часове е без аналог, отбелязва \"Гардиън\".", "date": "2019.11.18", "title": "Ожесточени сблъсъци в университет в Хонконг, Китай обвини Великобритания в намеса"}
{"url": "https://www.dnevnik.bg/bulgaria/2019/11/18/3993701_upravliavashtite_obmisliat_i_drugi_merki_za/", "text": "Предложението първият ден от болничните да не се плаща все още подлежи на обсъждане, обяви през уикенда министърът на труда и социалната политика Бисер Петков, цитиран от БНР. По думите му целта е да се прецени дали това е единствената адекватна мярка срещу злоупотреби. Социалното министерство подкрепя предложението първият ден от болничните да не се плаща, но трябва да се търсят и други варианти чрез засилване на контрола и други мерки, които не биха засегнали правата на осигурените, обяви Петков. Има възможности да се търси решение и с намаляване на срока на броя дни, които личните лекари могат да издават на болните. Сега той е 14 дни, може да се ограничи до седем, обясни Петков. Заявката на управляващите да спре плащането на първия ден болничен, което в момента е разход за работодателите, предизвика остра обществена реакция. Това накара ГЕРБ и \"Патриотите\" да си прехвърлят отговорността за идеята. Синдикатите настояха управляващите да се откажат от идеята, която накърнява правата на работещите. Българската стопанска камара също се обяви против идеята като несправедлива спрямо коректните служители.", "date": "2019.11.18", "title": "Управляващите обмислят и други мерки за намаляване на болничните"}
{"url": "https://www.dnevnik.bg/sviat/2019/11/18/3993739_za_pruv_put_nauchno_izsledvane_svurza_mrusniia_vuzduh/", "text": "За пръв път научно изследване свърза замърсяването на въздуха с рака на мозъка. Става въпрос за ултрафините частици, които са резултат от изгарянето на гориво. Увеличаването на замърсяването с тях води до 1 случай повече на 100 хил. души. Сметките излизат, в случай че увеличението е еквивалентно на това човек да се премести от тиха градска улица на такава, по която има много трафик. Предишни изследвания вече са доказали, че  ултрафините частици  могат да стигнат до човешкия мозък и че пренасят  канцерогенни вещества. \"Опасностите в околната среда не са от голям мащаб, но са важни, защото влияят на цялото население\", коментира пред в. \"Гардиън\" Скот Уайхънтал от канадския университет \"Макгил\". \"Когато умножиш малкия риск по броя на хората, изведнъж случаите се оказват много. В един голям град числото може да е сериозно, особено като се има предвид, че тези  тумори често са смъртоносни .\" Учените са изследвали медицинските досиета и излагането на замърсяване на 1.9 млн. канадци от 1991 г. до 2016 г. Такива мащабни изследвания не доказват причинно-следствена връзка, но доказателствата от тях са значими. Според Уайхънтал корелацията между рака на мозъка и  наночастиците  е била \"изненадващо постоянна\", но е важно и други учени да потвърдят откритието. Проучването, публикувано в журнала Epidemiology, открива, че увеличаването на замърсяването с 10 хил. наночастици на кубичен сантиметър повишава риска от разболяване с над 10%. Замърсяването в изследваните Торонто и Монреал варира от 6 хил. до 97 хил. наночастици на кубичен сантиметър. Хората, живеещи в околна среда с над 50 хил. наночастици на куб. см, са с 50% по-застрашени от рак на мозъка в сравнение с тези, живеещи в среда с около 15 хил. наночастици на куб. см.", "date": "2019.11.18", "title": "За пръв път научно изследване свърза мръсния въздух с рака на мозъка"}
{"url": "https://www.dnevnik.bg/bulgaria/2019/11/18/3993728_geshev_60_dushi_protestirat_sreshtu_men_az_moga_da/", "text": "60-80 души протестират срещу мен, аз мога да изкарам на улицата 120 роднини и приятели, ако поискам! Всеки защитава нещо, което прецени. Нека хората преценят кое е добро и кое е лошо! Няма начин и не е нормално всички да харесват главния прокурор, това ще значи, че той не си върши работата!\" Така  избраният повторно  миналата седмица Иван Гешев коментира в Русе продължаващите протести срещу неговата номинация и избора на Висшия съдебен съвет. И днес от Инициатива \"Правосъдие за всеки\" и гражданско сдружение БОЕЦ организират поредния протест пред Съдебната палата в София от 18 ч., а след това организаторите предвиждат шествие до сградата на президентството с призив към държавния глава  да не подписва указ за назначаване  на Гешев, а да поиска тълкуване от Конституционния съд. По думите му някой не иска прокуратурата да си върши нормално работата и затова инспирира протести. Въпреки това Гешев каза, че всеки има право да изразява гражданската си позиция. \"Някои от тези, които протестират, искрено вярват по някакви причини, че са прави – добре. Не мога да им забраня това нещо, имат право да протестират. Други просто защитават определени засегнати от работата на прокуратурата по прилагане на закона интереси! Това е цялата работа!\", добави Гешев. Той няма намерения да се извини на Атанаска Дишева от съдийската колегия, която  каза, че е била заплашена  в една от почивките по време на обсъждането и  гласуването на 14 ноември  във ВСС. Съдии от цялата страна  призоваха Гешев да се извини  и поискаха срещу него да започне дисциплинарно производство. \"Прочетох, че някой иска да се извиня на госпожа Дишева. Не смятам да се извинявам на някой заради това, че този някой няма чувство за хумор! Иначе, дай Боже, и мен така да ме заплашват, че имам блестяща политическа кариера, вие някакъв проблем в това виждате ли\", коментира Гешев. Той заяви, че не е чувал за идеята Сотир Цацаров да оглави антикорупционната комисия КПКОНПИ, но каза, че би работил с всеки, на каквато и да е позиция в държавните институции, защото уважава българските институции. Според него сегашната ситуация само с един кандидат за важен пост не е прецедент. \"Аз съм юрист - което е законно, е правилно! Ще ви дам три примера. Аз бях сам, когато кандидатствах за Специализираната прокуратура. Някой повдигна ли въпроса тогава? Сещате ли се какво е правила Специализираната прокуратура преди 2016 година и че съществува въобще, а каква е сега? Това не е самохвалство, това е констатация\", посочи Гешев. \"Сещате ли се за Международния валутен фонд, че бяха променени правилата, защото не отговаряше на статута на конкретния кандидат? Сещате ли се, че господин Борис Велчев беше сам кандидат – имаше ли проблем, че още двама председатели на Върховния административен съд също бяха сами? Казвам ви, че в случая става въпрос за двойни стандарти, просто един кръг хора, вие ги наричате олигарси и съответния медиен кръг около тях, са против избора ми, против цялата процедура и против прокуратурата!\", смята избраният повторно за главен прокурор. По думите му през последните три години прокуратурата работи особено активно, по начин, по който не е работила след 1989 година.", "date": "2019.11.18", "title": "Гешев: 60 души протестират срещу мен, аз мога да изкарам 120 роднини и приятели"}
{"url": "https://www.dnevnik.bg/evropa/2019/11/18/3993734_ochakva_se_tusk_da_nasledi_jozef_dol_nachelo_na/", "text": "Полякът Доналд Туск, председател на Европейския съвет, е единственият кандидат за лидер на Европейската народна партия (ЕНП), съобщи днес дясната паневропейска формация, цитирана от \"Франс прес\" и БТА. За пръв път източноевропеец  ще ръководи голямото семейство  на десницата в ЕС, в която членуват партии като Християндемократическия съюз от Германия и \"Републиканците\" от Франция. Част от нея е и ГЕРБ. Очаква се Туск да бъде официално номиниран в сряда на конгреса на ЕНП в Загреб. Около 700 делегати ще гласуват тайно и резултатът ще бъде обявен същата вечер, каза пред АФП говорител на ЕНП.  Шейсет и две годишният Туск заемаше през последните пет години един от ключовите постове в европейските институции - председател на Европейския съвет. Той ще отстъпи на 1 декември мястото си на бившия белгийски премиер  Шарл Мишел . Преди това Туск бе министър-председател на Полша от 2007 до 2014 г. Мандатът на председателя на ЕНП е тригодишен и може да бъде подновяван неограничен брой пъти. Белгиецът Вилфрид Мартенс ръководи партията 23 години (1990-2013 г.). От създаването си през 1976 г. ЕНП е имала петима председатели: двама белгийци, един холандец, един французин и един от Люксембург. Досега начело на формацията бе Жозеф Дол от Франция.", "date": "2019.11.18", "title": "Очаква се Туск да наследи Жозеф Дол начело на Европейската народна партия"}
{"url": "https://www.dnevnik.bg/skorost/2019/11/18/3993762_putnata_agenciia_ne_bila_vuzlagala_nikakvi_deinosti/", "text": "Агенция \"Пътна инфраструктура\" не е възлагала изпълнението на никакви дейности край река Вит, свързани с изграждането на участък от автомагистрала \"Хемус\", съобщиха от пресцентъра на организацията. Повод за пускането му  е сигнал от риболовен клуб \"Балканка\" . Според него от няколко дни багери и самосвали работят в коритото на реката, като изгребват речна баластра, а камионите поемат в посока новоизграждащия се участък на магистралата над село Торос. \"В момента дружеството \"Автомагистрали\" извършва изкопи, насипи, водостоци и селскостопански подлези в участък 1 - между 94-и и 96-и км. Изгражданите насипи със скален материал са от кариери за инертен материал, с които дружеството има договор за доставка\", се казва в съобщението. В него се уточнява, че опитите за внушение, че в изграждането на трасето се влага баластра от р. Вит, са неверни. От \"Автомагистрали\" ЕАД не били искали разрешение за добиване на баластра от река Вит. Държавното дружество \"Автомагистрали\" беше избрано от правителството без конкурс да изгради участъка от автомагистрала \"Хемус\" от Боаза до Велико Търново, или общо 134 км, включително и тази част, за която е сигналът. По повод сигнала от \"Балканка\" Агенция \"Пътна инфраструктура\" ще изиска допълнителна информация от компетентните институции РИОСВ и Басейнова дирекция \"Дунавски район\", завършва съобщението. По-рано днес становище по темата дадоха и от Министерството на околната среда и водите. В нето се казва, че на 14 ноември в Басейнова дирекция \"Дунавски район\" по телефона е получен сигнал от Димитър Куманов за изземане на баластра от река Вит. Екип с представители на Басейнова дирекция и РИОСВ е извършил проверка, която е констатирала, че в реката няма техника и не се извършват дейности с изземане на баластра от водния обект. \"Не са констатирани нарушения, изискващи действия от компетентността на Басейновата дирекция. Предвид твърденията за добив на баластра Басейнова дирекция ще информира кмета на съответната община, допълнително ще информира и прокуратурата за случая с оглед предприемане на действия по преценка\", се казва в официалната позиция на МОСВ. \"Дневник\" изпрати уточняващи въпроси до министерството, но на тях все още няма отговор. По-късно обаче екоминистерството обяви, че има дейности по почистване на наносни отложения в река Вит в района на пътен възел \"Боаза\" и пътен възел \"Дерманци\", община Луковит. Дадени са указания на областния управител на област Ловеч да бъдат спрени всякакви дейности по реката до приключването на изискуемите процедури за подобни дейности по реда на Закона за водите. ", "date": "2019.11.18", "title": "Пътната агенция не била възлагала никакви дейности край река Вит (допълнена)"}
{"url": "https://www.dnevnik.bg/sviat/2019/11/18/3993758_avstriia_i_italiia_oshte_se_boriat_s_loshoto_vreme_ima/", "text": "Австрия все още се бори с последиците от обилния паднал сняг, заплахата от лавини и наводнения от преливащи реки и езера, предаде агенция \"Асошиейтед прес\", като се позова на австрийски медии. Кално свлачище в Бад Гащайн, южно от Залцбург, разруши две къщи през нощта и затрупа две жени. Аварийните служби реагираха и бързо извадиха едната жена, а другата - след неколкочасови усилия. По-късно през деня друго  кално свлачище  е засипало жилищна сграда в Бад Клайнкирххайм. Спасители с помощта на обучени кучета издирваха един изчезнал 80-годишен мъж. Впоследствие той бе открит мъртъв, предадоха \"Франс прес\" и ДПА, като се позоваха на властите. В някои части от Австрия от петък са паднали до 300 милиметра валежи на квадратен метър. В Гурктал, провинция Каринтия, са евакуирани обитателите на 15 сгради заради преливане на река Гурк, съобщи още АП. Около 1700 домакинства са без електричество от часове, а няколко села в Южна Австрия са отрязани от света заради падналия сняг. Около 250 скиори и служители на персонала са блокирани в курорта Щубайтал в Тирол, предаде ДПА. Училищата в засегнатите от стихиите райони са затворени. Хеликоптери оглеждат планинските хребети за евентуални лавини, съобщи АП. Властите в италианската област Тоскана обявиха извънредно положение заради лошото време, предаде ТАСС, като се позова на \"Скай Ти Джи 24\". Според италианската телевизия така регионалните власти ще може да поискат от правителството в Рим финансиране от специалните му фондове. Днес в Тоскана и Емилия-Романя бе обявен най-високият, червен код за заплаха от наводнение. Причината са очакваните там силни дъждове и бури, които могат да предизвикат разливи на реки. След няколко дни на \"висока вода\" днес  Венеция леко си отдъхва , защото прогнозите са, че през следващите дни нивата на реките ще спаднат, отбелязва ДПА. По данни на кмета на града вчера 70 процента от града са били под вода, а нивото е било със 150 см над морското.", "date": "2019.11.18", "title": "Австрия и Италия още се борят с лошото време, има един загинал"}
{"url": "https://www.dnevnik.bg/razvlechenie/2019/11/18/3993706_jokera_e_purviiat_film_s_ogranichenie_za_gledaemostta/", "text": "След изминалия уикенд филмът \"Жокера\" с участието на Хоакин Финикс в главната роля достигна приходи от над 1 млрд. долара в глобалния бокософис и се превърна в първия филм в историята с толкова високо възрастово ограничение за аудиторията си, достигнал подобно постижение, и то без дори да е издаван в един от най-големите филмови пазари в света - китайския, съобщава Би Би Си. Според изискванията, приети в САЩ, филмът има категория R, което означава, че в него има съдържание, заради което не се препоръчва на лица под 17-годишна възраст, и желаещите да го гледат на кино трябва да бъдат придружавани от възрастен. В България филмът бе в кината под категория D, което означава, че е забранен за лица под 16-годишна възраст. В момента в класацията на най-доходоносните филми в категорията \"Жокера\" е следван от двете части на \"Дедпул\" от 2018 и 2016, \"Матрицата: Презареждане\" от 2013 г. на четвърто място и адаптацията на Анди Мушети по \"То\" от Стивън Кинг през 2017 г. В момента \"Жокера\" е на седмо място в щатския боксофис след изминалия уикенд. Първата позиция с 31 млн. долара след изминалите почивни дни е заета от новия \"Пълно ускорение\" с Крисчън Бейл и Мат Деймън, които пресъздават историята на \"Льо Ман\" и част от съревнованието между марките \"Ферари\" и \"Форд\". На второ място се нарежда военната драма за Втората световна война \"Битката за Мидуей\" с участието на Уди Харелсън. Третото място е за най-новата версия на историята от \"Ангелите на Чарли\" с Наоми Скот и Ела Балинска в главните роли. По-рано този месец \"Жокера\" разби още един рекорд, превръщайки се в най-доходоносния филм за комикс герой. Той не бе допуснат на китайския пазар, където обикновено заглавията с прекомерно съдържание на секс или насилие биват спирани.", "date": "2019.11.18", "title": "\"Жокера\" е първият филм с ограничение за гледаемостта и приходи над 1 млрд. долара"}
{"url": "https://www.dnevnik.bg/sviat/2019/11/18/3993760_gvardeici_i_bivshi_agenti_na_cru_-_kak_iran_vliiae_na/", "text": "Американският в. \"Ню Йорк таймс\" и разследващият сайт \"Интерсепт\" проучват секретни документи, за които се предполага, че са на иранското разузнаване, и които описват в детайли огромното влияние на Иран над съседен Ирак, предаде \"Асошиейтед прес\". Става дума за 700 страници поверителни документи, получени от разследващия сайт от неизвестен източник, разказва Ванеса Гезари от \"Интерсепт\". Сайтът ги споделил с \"Ню Йорк таймс\" и двете издания днес публикуват пространни статии за тях. Това става в момент, в който в Иран има антиправителствени протести срещу решението на иранското правителство да увеличи цената на бензина. Документите показват усилията на Техеран да засили влиянието си в съседен Ирак, включително като плаща на агенти, работещи за САЩ, да минат на \"противниковата страна\". Материалите разкриват как Иран побързал да проникне в Ирак много бързо след изтеглянето на американските военни оттам през 2011 г. Иран бързо започнал да привлича на своя страна бивши информатори на ЦРУ в Ирак. В един от документите дори се казва, че Иран започнал процес по привличане на шпионин дори в Държавния департамент, но не става ясно докъде са стигнали усилията в тази насока,  пише в. \"Ню Йорк таймс\" . Засега Държавният департамент не е коментирал разкритията. Тези усилия произтичат от иранското становище, че наблюдаването на дейностите на САЩ в Ирак е от съществено значение за оцеляването и за националната сигурност на Иран. Архивът от секретни документи включвал стотици доклади и грами, написани основно през 2014 г. и 2015 г. от служители на иранското министерство на разузнаването и сигурността, които са били на мисии в Ирак. Това иранско ведомство се възприема като иранската версия на ЦРУ. То често обаче е от Разузнавателната организация на Корпуса на гвардейците на Ислямската революция, създадена официално като независим орган през 2009 г. по заповед на иранския аятолах Али Хаменей, се припомня в публикацията. В един от документите се представя в детайли \"специалната връзка\" на настоящия премиер на Ирак Адел Абдел Махди с Иран по времето, когато той е бил иракски министър на петрола. Според документите в действителност в Ирак повечето от важните фигури в политиката, армията или сигурността имали тайни връзки с Иран. Документите показват още как и САЩ, и Иран са използвали Ирак като стратегически район за шпионски операции един срещу друг. В. \"Ню Йорк таймс\" коментира, че от документите става също така ясно, че иранските Революционни гвардейци и по-специално техните елитни сили \"Кудс\", оглавявани от иранския генерал Касем Солеймани, определят политиката на Иран спрямо Ирак, Ливан и Сирия - три страни, на които Иран гледа като на критично важни за своята национална сигурност. В Ирак по-специално служители на министерството на разузнаването и агенти на разузнаването на Революционните гвардейци работели паралелно и съобщавали разкритията си на централите си в Техеран, които ги обобщавали в доклади до Върховния съвет за национална сигурност. В статията на \"Ню Йорк таймс\" като пример за иранската намеса във вътрешните дела на Ирак се посочва това, че по-рано този месец Иран се е намесил, за да попречи да се стигне до оставката на премиера на Ирак. Популисткият шиитски духовник Муктада Садр е поискал през октомври от премиера да свика предсрочни избори в Ирак, за да се успокоят протестиращите. Садр е призовал основния си политически съперник Хади ал Амири да помогне за отстраняване от власт на Мехди. Но на тайна среща в Багдад миналата сряда генерал Солеймани се е намесил. Той поискал от Амири и командирите на неговата милиция да продължат да подкрепят Мехди и той да се задържи на власт, става ясно от документите.", "date": "2019.11.18", "title": "Гвардейци и бивши агенти на ЦРУ - как Иран влияе на Ирак, Ливан и Сирия"}
{"url": "https://www.dnevnik.bg/analizi/2019/11/18/3993357_desnite_cennosti_na_boiko_borisov_sa_kato_novite_drehi/", "text": "                         Сравнително убедителната изборна победа на ГЕРБ явно не е достатъчна, за да предизвика задоволство у премиера и партиен лидер Бойко Борисов. Причината е, че за пръв път по-голямата част от избирателите на \"Демократична България\" в София и в няколко други града показаха, че са готови дори да подкрепят свързан с БСП кандидат, за да накажат управлението на ГЕРБ. Нетърпимостта към него е станала толкова силна, че е достатъчна да преодолее стигмата да не се докосват до бившите комунисти. Ако този процес се задълбочи до парламентарните избори, политическите последствия могат да доведат до Досега премиерът Борисов грижливо избягваше да изтъква идеологическа принадлежност. Играеше според случая – на левите говореше за дядо си, убит от фашистите, на десните – за другия, убит от комунистите. За да не заема позиция между Запада и Русия, се провъзгласи за мост между тях. И докато БСП и т.нар. традиционна десница взаимно се обезсилваха с идеологически стигми, ГЕРБ стои на власт с помощта на всякакви образувания – от политическата корпорация ДПС, през националистите патриоти, до танцувалите по един мандат \"Воля\" на Марешки и ЛИДЕР на Ковачки. На тези избори обаче и особено в критичната битка за София Борисов и активът на ГЕРБ внезапно се вживяха в ролята на десни. \"Десните хора по принцип са демократи, мислещи хора. Аз съм демократ\", обяви премиерът. \"Винаги съм била дясна за разлика от г-жа Манолова\", уверяваше и заместничката му в партията Йорданка Фандъкова. Любезната поза беше рязко изоставена, когато на балотажа солидната й преднина се стопи до 20 хиляди гласа, една трета от които – от \"десните\" ромски квартали. Това, че част от гласувалите на първия тур за \"Демократична България\" на втория са подкрепили Манолова, докара управляващите до истерия. че там били децата на бившата номенклатура, които предават дясното, а ГЕРБ била истинската дясна партия, защото е \"синя\" и \"антикомунистическа\". Десните ценности на Бойко Борисов са като новите дрехи на царя – всички виждат, че ги няма. Идеологията на ГЕРБ и ДПС е властта, използването на ресурсите на властта за придобиване на повече власт, повече ресурси и така – до пълната власт. Пълната власт е тоталитарна държава, в която какво мислят гражданите няма значение. В тоталитарната държава всички десни ценности - като лична свобода, свободна инициатива, ред, правила, справедливост, сигурност, законност и свобода на изразяването, са потъпкани. Съвременните неототалитарни държави се изграждат във фасадата на институциите на демократичната държава. Част от проблема с \"демократичните диктатури\" не е български, а произлиза от начина на функциониране на ЕС. Борисов осигурява на лидерите на ЕС безусловна подкрепа, срещу което получава правото да разпределя значителни финансови ресурси (субсидии) и правото да не му задават въпроси какво прави вътре в страната си. С милиардите от ЕС държавата на Борисов става все по-важна, а частната инициатива и конкуренцията – все по-второстепенни. От влизането си в съюза България провежда по-скоро етатистка, а не дясна политика. Икономическите елити се формират не от естествения подбор на конкуренцията, а от близостта до властта. В ролята на преследвач на инакомислещи и дисиденти вместо Държавна сигурност е прокуратурата. Чл. 1 в \"демократично\"-тоталитарната конституция, чрез купените гласове на всички избори, утвърждава водещата роля в обществото на ГЕРБ - ДПС. В цялата тази необмислена и дори истерична реакция след изборите премиерът Бойко Първо, той допълтително заби клин в и без това голямата пукнатина между ГЕРБ и свободомислещите избиратели. Второ, ненужно изгори и президента Росен Превнелиев. Погледнато в ретроспектива, Плевнелиев е единственият висш представител на ГЕРБ, който и като министър, и като президент е заставал на страната на гражданите срещу модела на Пеевски, схемите на ДПС и завладяната държава. Участието му в атаката съвместно с Борисов също толкова необмислено изгори може би най-здравия персонален мост за бъдещо взаимодействие с \"Демократична България\".", "date": "2019.11.18", "title": "Десните ценности на Бойко Борисов са като новите дрехи на царя"}
{"url": "https://www.dnevnik.bg/sviat/2019/11/18/3993339_bulgariia_zaprilicha_na_latinoamerikanska_strana_po/", "text": "Една страна, която добре задоволява основни нужди на населението си, но има спорни основи за благосъстоянието му и не я очакват много оптимистични перспективи за бъдещето. Тя е европейска държава, но слиза тази година в група, доминирана от латиноамерикански страни. Така изглежда България в годишния  Индекс за обществен напредък , изработен от базираната във Вашингтон неправителствена организация Social Progress Imperative. Тя събира данни от 51 показателя за състоянието на едно общество - от достъпа до тоалетни в жилищата до медийна свобода и качествени университети - за да покаже в какво състояние са и какви са перспективите за близо 150 държави по света. Индексът е изработен съвместно с \"Делойт\", които са стратегически партньор на организацията. Предоставяме на хората, взимащи решенията в едно общество, както и на обикновените граждани възможно най-добрите данни за състоянието на обществата им и околната среда, в която живеят, за да им помогнем да подредят приоритетите си и да ускорят прогреса на страните си, казват от организацията. За 2019 г. авторите  поставят България  на 43-о място от 149 страни в индекса и на 51-о по БВП, измерено през покупателна способност на населението.      Страната е член на най-богатия клуб от държави в света, какъвто представлява Европейският съюз с 28 членки. Но в случая акцентът не е върху това какво могат да си купят българите и какво биха могли да постигнат с такива доходи, а как усещат всекидневието си, свободни ли са, зависили нещо от избора им, могат ли да постигнат мечтите си. При това икономическата част е взета на средна основа, без да се отчита социално разделение между много богато малцинство и изпитващо всекидневни затруднения мнозинство. Поради това профилът на България е изработен в сравнение не със скандинавските страни или с Германия, най-голямата икономика в Европа, а с 15 такива държави, които имат сходен на българския БВП на глава от населението, измерен през покупателната способност. В групата за сравнение европейски са само Сърбия и Черна гора, а останалите са Иран, Мексико, Аржентина, Беларус, Барбадос, остров Мавриций, Ботсвана, Туркменистан, Тайланд, Уругвай, Коста Рика, Китай и Доминиканска република. Норвегия например, която е под №1, е сравнявана със САЩ, Холандия, Дания, Швеция, Австрия, Германия, Белгия, Швейцария, Обединените арабски емирства, Канада, Исландия, Ирландия и Сингапур. Близо до нас е Румъния - тази година на място 45, което е слизане надолу в индекса и най-ниската позиция за страна от ЕС (и заедно с България попада в трета група държави, предимно от Латинска Америка). Доходите и покупателната способност на румънците растат, но страната има проблем със здравеопазване, достъп до основно образование, питейна вода и санитарни условия. Унгария (39) и Хърватия (38) са страните от ЕС пред България.      Оценката в първата категория - за задоволяване на основни нужди на населението - отрежда на страната съвсем приличното 42-о място в света и индекс от 89.59 (при максимален 100 единици), като средният световен показател е 67.50 единици. Най-добрият показател тук е личната сигурност (34 място в света), измерена през дял на предумишлените убийства, оценката на хората за нивото на престъпност, политически убийства и изтезания и смъртни случаи в транспортни злополуки. Българите вероятно ще се изненадат, че са поставени на 45-о място в света по поне елементарен достъп до питейна вода и на 82-о по достъп до елементарни санитарни обекти. На 67-о място е оценено качеството на жилищата и макар всички да имат достъп до електричество, качеството на мрежата и услугата е като за страна на 71-о място в света. Мръсният въздух - проблем, за който продължават споровете в България, тук получава незавидната 70-а позиция по брой смъртни случаи, причинени от това явление. Също 70-о място е дадено и за достъп до чисти горива и технологии за готвене.      Във втората група критерии, оценяващи основите за благосъстояние на обществото, България е на място 52 в света. По нито един показател тя не се представя по-добре от латиноамериканските страни, по 14 показателя тя е в рамките на очакваното, а по 6 дори се представя по-зле. Тук има показатели като грамотност на възрастното население (50) и посещаемост на основно образование (90), както и достъп до качествено образование - 64-о място в света. Оценката за достъп до информация и комуникации е като за страна на 50-о място. Но България е 63-а по потребители на интернет и чак 90-а по цензуриране на медиите. Доста назад в класацията е мястото по здраве - перспективата на 60-годишните българи да живеят продължително е като за страна на 81-о място в света, предотвратимите смъртни случаи от незаразни заболявания са толкова много, че България е на 122-о място и дори по достъп до качествено здравеопазване тя е на 48-а позиция. Последната група критерии засягат перспективите за българското общество и тук България се представя по-добре от сходните 15 страни само по два - защита на работната ръка със закони и регулации и равенство на политическата власт между двата пола. Но ако си беден или принадлежиш към определена обществена група в България, шансовете за достъп до власт намаляват (55 и 51 място съответно). Тук, изглежда, не е и най-перспективното място за образование (61-о място по достъп до модерни форми), включително защото по дял на гимназистите, продължаващи в световноизвестни университети (т.е. имащи достъп до най-доброто академично образование в света), страната е на място 65, а по оценката в глобални класации на български университети - на 72-о място в света. Ниско като за европейска страна е оценката и за шансовете за развитие, които дават личните права (53), а направо стряскащо изглежда 82-о място по свобода да кажеш какво мислиш.", "date": "2019.11.18", "title": "България заприлича на латиноамериканска страна по качество на живот"}
{"url": "https://www.dnevnik.bg/analizi/2019/11/18/3993361_kakuv_e_problemut_s_vtorite_chastnite_pensii/", "text": "                         Тази седмица се развилня огромна истерия в общественото пространство във връзка с изплащането на \"вторите\" пенсии от задължителните частни пенсионни фондове. Стана ясно, че сумата на комбинацията от държавна и частна пенсия може да се окаже по-малка, отколкото ако взимаш само държавна. И понеже никой не обясни на какво всъщност се дължи това, из медиите веднага се появиха истерични материали, в които частните фондове бяха нарочени за финансова пирамида и измама. Някои даже започнаха да твърдят, че надежда за достойна пенсия има само единствено в НОИ, а от втория стълб няма никакъв смисъл. Това са пълни глупости. Сега ще обясня защо. Това, което трябва да се знае е, че комбинацията от държавна и частна пенсия излиза по-малка от само държавна пенсия не защото частните фондове не работят, а защото политиците така решават да структурират системата. В момента всеки, който се осигурява в задължителен частен фонд, ще взима по-ниска пенсия от НОИ, отколкото би взимал иначе. По закон, ако се осигуряваш и в задължителен частен фонд, пенсията ти от НОИ се намалява с 20%. Това на практика означава, че пропускаш последните няколко увеличения в държавните пенсии. Тази специфика на пенсионното законодателство целенасочено ощетява всички, които се осигуряват и в първи, и във втори стълб на пенсионната система. С подобно правило всъщност е нереалистично да очакваме, че комбинацията от държавна и частна пенсия може да е по-голяма от само държавната. Това е така поради няколко причини. Първо, вноската към държавното осигуряване е много по-голяма. Конкретно, тя е 3 пъти по-голяма от вноската към частните фондове за най-ниската (трета) категория труд. Напълно естествено е тогава, че държавната пенсия формира по-голям дял от цялата пенсия, в сравнение с частната. Сметката не е толкова праволинейна, но нека кажем, че говорим за около 3 пъти по-голям дял. Иначе казано, ако 75% от общия размер на осигуровките ни отиват в НОИ, логично е и при пенсиониране 75% от пенсията да идва от НОИ. Поради този факт, всякакво съкращаване в размера на пенсията от НОИ би имало много по-голямо влияние върху цялостната пенсия, отколкото вариациите в сумата, която получаваме от частните фондове. Очевидно е, че 20% от 75% е повече от 20% от 25%. Като прибавим и това, че, особено през последните няколко години, ръстът на държавните пенсии далеч изпреварва доходността на частните пенсионни фондове, няма нищо изненадващо, че при съкращаването на тези 20% от държавната пенсия цялата пенсия излиза по-ниска. Но дори това не разкрива цялата картина. Както знаем от изчисленията, които бяха оповестени по-рано тази година, очаква се минималната пенсия от частните фондове за хората, които са се осигурявали в тях за последните около 20 години, да е между 35 и 40 лв. Много хора бяха скандализирани от това число, защото то е с пъти по-малко дори от минималната пенсия. Но всъщност то въобще не е толкова скандално. Минималната пенсия в момента е 220 лв. Грубо казано 5-6 пъти по-високо от въпросните 35-40 лв. Но не забравяйте каква е разликата във вноските към държавния и към частните фондове. Номиналната разлика е 3 пъти, в държавния фонд повечето от нас внасят 15% от брутния доход, а в частен фонд едва 5%, след последните покачвания на вноската към НОИ. Но разликата е още по-голяма, ако отчетем, че в държавния фонд има 50% дефицит, който се дофинансира от други данъци и такси чрез държавния бюджет. Това означава, че грубо казано, средностатистическият данъкоплатец внася около 30% от дохода си към държавния пенсионен фонд. Пропорционално това е 6 пъти повече от вноската към частен фонд. Все още ли ви изненадва, че държавният фонд е способен да отпуска 5-6 пъти по-високи минимални пенсии от частните? Особено като се има предвид, че в държавния фонд пенсионерите са се осигурявали около 40 години, а в частните едва 20? Разбира се, самите частни фондове също имат сериозни трески за дялане. Но инсинуациите през последните дни, че те са едва ли не финансова пирамида и е по-сигурно да внасяш всичките си вноски в НОИ, не само са напълно необосновани, но са и пълна лъжа. Истинската пирамида е именно в държавния пенсионен фонд, защото там пари не се спестяват и натрупват. Държавните пенсии на сегашните пенсионери се изплащат чрез вноските, които постъпват от работещите. За да има финансово устойчив ръст на пенсиите, държавният фонд разчита на все повече и повече нови участници в схемата да внасят пари. Това е типичната структура на финансова пирамида. Да се твърди, че не това било пирамида, а частните фондове, където парите на всеки работник се натрупват индивидуално и са само негови (и на наследниците му), са е долна лъжа. Направете си един много прост експеримент. Свържете се с частния си пенсионен фонд, в който се осигурявате задължително, и помолете за информация относно това какво се случва с вашата индивидуална партида. Ще ви се даде точна информация колко пари са спестени там, до последната стотинка. А след това пробвайте да зададете същия въпрос на НОИ. Какво мислите ще се случи? От НОИ дори няма да ви върнат отговор. Най-много да ви се изсмеят за въпроса. Всичко това, разбира се, не означава, че всичко при частните фондове е цветя и рози. От ЕКИП всъщност често сме коментирали, че и там има сериозни проблеми, които имат нужда от спешно решение. Но на първо място всички трябва да проумеем, че това каква пенсия ще получиш от втория стълб зависи само и единствено от това колко си внесъл. Частните пенсионни фондове оперират на принципа \"колкото повече, толкова повече\". И в математически смисъл той е напълно буквален, с оглед на това, че в дългосрочен план те успяват единствено да запазят покупателната стойност на спестяванията внесени в тях, но не и да я увеличат. Ще запитате – това не е ли проблем? Да, донякъде е проблем. Със сигурност е желателно доходността на тези фондове да е по-висока. Но това, че данните сочат, че засега те успешно предпазват стойността на нашите спестявания само по себе си е успех, и то голям. Успех, с който държавния фонд въобще не може да се похвали. Там разчитате единствено на политическо обещание. Което засега може да се изпълнява, но дефицитът в НОИ вече е 50%. С течение на времето ситуацията няма да се подобри, просто защото демографията е такава, че старите ще стават все повече, а младите все по-малко. Проблемите с доходността във втория стълб са свързани с неадекватната регулаторна рамка. Тя е прекалено рестриктивна и неефективна. Не позволява необходимата гъвкавост на частните фондове да предлагат пенсионни продукти с по-висока доходност. Да не говорим, че лицензионният режим в момента сериозно ограничава конкуренцията в сектора. Накратко, държавната регулация ограничава потребителския избор на всички нива. Това убива конкуренцията, което убива и доходността на тези фондове. Елементарно е. От тази статия искам да проумеете три неща. Първо, комбинацията от частна плюс държавна пенсия е по-ниска от само държавната пенсия, защото самата система така е структурирана. Да се твърди, че е по-ниска, защото частните фондове са \"пирамида\", а НОИ не, е пълна лъжа. Второ, ако ще се сърдите на някого, че втората ви пенсия (от задължителен частен фонд) е ниска, на първо място трябва да се сърдите на себе си. Защото в сегашния модел, колкото пари внесете там, толкова ще изкарате. Ако се осигурявате на минимална заплата, ще имате нищожна пенсия. И трето, системата има нужда от реформа. Първият (държавен) стълб не издържа под демографския натиск и е на практика фалирал, а вторият страда от сериозни проблеми в регулаторната рамка.", "date": "2019.11.18", "title": "Какъв е проблемът с вторите (частните) пенсии?"}
{"url": "https://www.dnevnik.bg/sport/2019/11/18/3993421_futbolnite_nacionali_prez_2019_tursene_na_pobeda_v/", "text": "\"Важно е какво ще покаже отборът в баражите за Евро 2020\", \"Ще използваме квалификациите за обиграване\" - това бяха най-често чуваните реплики, когато стане въпрос за националния отбор по футбол и представянето му през 2019 г. Една от най-бурните години в българския футбол за последното десетилетие се отрази и на националния отбор, който беше заплашен да завърши без победа. През 2019 г. националният отбор по футбол беше воден от трима селекционери - Петър Хубчев, Красимир Балъков и Георги Дерменджиев, като това е едва третият подобен случай за последните 30 години. Тимът завърши годината с победа, но го направи по-възможно най-минорния начин. В София пред празни трибуни беше  победена Чехия  в протоколен двубой, който на всичкото отгоре беше последен за капитана на отбора Ивелин Попов. Срещата сложи край и на серия от 12 мача без победа - втората най-дълга в 95-годишната история на националния отбор.", "date": "2019.11.18", "title": "Футболните национали през 2019: търсене на победа в чакане на спасителния бараж"}
{"url": "https://www.dnevnik.bg/evropa/regioni/2019/11/18/3991299_bjudjetnite_pregovori_zadulbochiha_razdelenieto_mejdu/", "text": "Преговорите за дългосрочния бюджет на Европейския съюз едва започват по същество, а страните вече са се хванали за гушите, опитвайки да приспособят плановете за разходи на блока към политическите му приоритети, се разказва в материал на Балканската мрежа за разследваща журналистика, цитиран от  Balkan Insight . Ако има нещо, което да обединява източните държави членки – от вишеградските страни (Чехия, Унгария, Полша и Словакия) до България, Хърватия и Румъния на Балканите – то това е недоволството от хода на разговорите до момента. \"Не приемаме  предложенията на финландското председателство  за бюджета на ЕС\", заяви полският премиер Матеуш Моравецки в Брюксел в средата на октомври, имайки предвид документ на Финландия – ротационен председател на Съвета на ЕС до края на годината – надграждащ предложението на Европейската комисия от май 2018 г. Три основни въпроса тревожат източните държави що се отнася до многогодишната финансова рамка, която ще определи разходите за периода 2021 - 2027 г. Първият е перспективата за голямо орязване на средствата за много от по-новите държави членки, изключвайки Румъния и България. Причината е по-малкият размер на бюджета като цяло и наред с друго предложенията за намаляване на кохезионните фондове, целящи да се премахнат икономическите различия в ЕС и да се насърчи устойчивото развитие. Следва планът отпускането на средствата да се обвърже със  спазването на върховенството на закона . Източните страни се оплакват и от това, което приемат за опит на Брюксел да поеме по-голям контрол върху начина на изразходване на еврофондовете в държавите членки. Заедно тези въпроси задълбочиха разделението между Изтока и Запада в европейското семейство, коментират анализатори. Източните държави членки, всички нетни получатели на еврофондове, се обединяват, докато подготвят позициите си за предстоящите преговори. На Европейския съвет през октомври лидерите на ЕС обсъдиха стратегията за многогодишната финансова рамка и поискаха Финландия да представи ново предложение преди срещата им на върха през декември. Никой не очаква бърз пробив, а прогнозите са преговорите да се проточат след хърватското европредседателство, започващо през януари, и да навлязат в германското през втората половина на 2020 г. Разделение Миналия месец Европейският парламент прие резолюция с предупреждение, че забавянето на дългосрочния инвестиционен план на ЕС ще навреди на гражданите и на бизнеса. В документа от октомври Финландия предлага бюджет за 2021 - 2027 г. 1.055% от брутния национален доход на ЕС-27, или приблизително 1.14 трилиона евро. Според експерти това значи намаление с 60 - 65 милиарда евро от вече намаления бюджет, предложен от Европейската комисия през май 2018 г. Хелзинки освен това предлага бюджетът да бъде разделен на три почти равни части, включващи кохезионните фондове, общата селскостопанска политика и останалите политики. В сравнение с първоначалния план на комисията това ще значи допълнително намаляване на кохезионните фондове, от които полза имат най-вече източните държави членки. Брекзит още повече усложнява нещата, защото загубата на вноските от Великобритания, втората по големина икономика в Европа, ще значи дупка в хазната на ЕС. Унгария и Чехия ще са най-големите губещи. И двете се очаква да загубят 24% от средствата в сравнение с бюджета за 2014 - 2020 г. Следващият губещ ще е Полша с намаление 23%. Словакия ще загуби 22%, а Хърватия – 6%. Средствата за България и Румъния се очаква да се увеличат с 8% спрямо предходния бюджет. Въпреки това те стоят редом до Вишеградската четворка и Хърватия. Полша се готви за трудности Полша е най-големият бенефициент на еврофондове. В последния дългосрочен бюджет евросредствата представляваха 2.4% от полския брутен вътрешен продукт и бяха сочени като основен фактор страната да устои на икономическата криза, ударила други. Дори и с намалението от 23% Полша ще продължи да бъде най-големият бенефициент с определени за нея 64.4 милиарда евро. Намалението ще засегне основно парите за земеделие и кохезионните фондове, както и средствата за инфраструктурни проекти. В същото време промените в кохезионните фондове за най-бедните региони в блока значат изместване на парите от Централна и Източна Европа към южните държави. Според експерти измененията се дължат отчасти на Брекзит, но отразяват също така увеличаването на благосъстоянието в Централна Европа и необходимостта от повече фондове за научни изследвания, отбрана и управление на мигрантската криза в средиземноморските страни. По думите им Полша също носи част от отговорността предвид влошаването на отношенията с Брюксел след идването на власт на националистката партия \"Право и справедливост\" през 2015 г. През май лидери на 13-те най-нови държави членки подписаха Декларацията от Варшава с искания за реформи в ЕС и за бъдещия бюджет. Премиерът Моравецки изтъкна, че бивши комунистически държави имат по-висок икономически растеж от някои в Западна Европа: \"Ние представляваме почти половината от страните в ЕС и сме локомотивът на икономическия растеж в Европа\", добави той.      Полша твърди, че източните страни трябва да получават същото ниво на финансиране в следващия бюджет дори и само защото от икономическото развитие имат полза и страните - нетни вносителки. Следващият бюджет на ЕС трябва да бъде приет с единодушие, което значи, че ще е необходимо Брюксел все пак да намери консенсус. Според Януш Левандовски, бивш еврокомисар по бюджета и сегашен зам.-председател на Комисията по бюджети в Европейския парламент, решението е да се предложат на Полша допълнителни пари от фонд за подпомагане на страните да се откажат от използването на въглища. Левандовски обясни, че преговорите по въпроса са почти завършили, но все още не е ясно дали ще има нови пари, или средствата ще дойдат от намаляването на кохезионните фондове. Пред Балканската мрежа за разследваща журналистика (BIRN) той коментира, че предложените промени в методологията на бюджета не са случайни, а имат за цел да убедят данъкоплатците в Германия и скандинавските страни да финансират държавите, обвинени в подкопаване на ценностите на ЕС. \"В законодателното предложение, обвързващо бюджета с върховенството на закона, я има тоягата – условието за върховенство на закона, но го има и моркова – предложихме специален инструмент, който ще ни позволи да финансираме чрез грантове неправителствени организации, които насърчават европейските ценности, и това ще може да става, без да се иска разрешението на съответните правителства. Има го и ясното изявление, че  крайните бенефициенти не трябва да страдат , ако бъдат спрени фондове заради нарушения на върховенството на закона. Ако това се случи, правителствата са отговорни да изплатят парите не бенефициентите\", обясни Левандовски. Жертва на успеха си Унгария е един от най-големите бенефициенти на структурните и кохезионните фондове и през изминалите седем години е получила 39 милиарда евро. Те може да намалеят до 31 милиарда, а унгарската вноска в хазната на ЕС да се увеличи до 10 милиарда евро от 7.6 милиарда. \"Предложената от комисията версия е неприемлива. Трябва да бъде променена\", каза шефът на кабинета на премиера Виктор Орбан Гергей Гуяш миналия месец. \"Ако Великобритания напуска ЕС, бюджетът на ЕС ще се свие с 12-13% и това е максималното намаление, което ние можем да приемем. Всъщност ние бихме искали да увеличим финансовата си вноска, но изглежда, че няма консенсус за това. Новият бюджет не може да бъде неблагоприятен за Централна Европа\", добави той. \"Въпреки че разликите в стандарта на живот намаляват през последните седем години, те далеч не са изчезнали. Ние използвахме нашите европейски фондове по много ефективен начин и спазвахме стриктна бюджетна политика. Защо трябва да бъдем наказвани? Не мислим, че страните с хлабава бюджетна дисциплина трябва да бъдат възнаграждавани\", подчерта Гуяш. Патрик Сихерле, анализатор от базирания в Будапеща тинк-танк Political Capital, коментира, че 12-13% намаление в цялостния бюджет на ЕС звучи прекалено оптимистично: \"Много зависи от германската позиция. Ако германците искат да плащат малко повече, може и да избегнем драстично намаление от 24%.\" От друга страна, изтъкна той, трябва да се вземе предвид, че някои унгарски региони са се развили добре и са задминали най-бедните региони в Италия и Гърция. Парадоксално, това значи, че Унгария, подобно на по-голямата част от Централна Европа, ще трябва да плати за икономическия си успех.      Предвид разногласията с Брюксел за върховенството на закона не е изненадващо, че Будапеща е против обвързването на еврофондовете с доброто поведение. Тъй като обаче се очаква новият механизъм да бъде приет с квалифицирано мнозинство в съвета, Унгария, изглежда, отстъпва от предишния си \"пълен отказ\". \"Не мисля, че е напълно ирационална идеята да се въведе нещо такова\", каза Гуяш пред BIRN. \"Но предвид предишния ни опит се страхуваме, че то ще бъде използвано за други цели. Трябват ни гаранции, че няма да се използва за решаване на политически дебати\", допълни той, имайки предвид последиците от оказа на Унгария да приеме квотите на ЕС за мигранти по време на бежанската криза през 2015 г. Според Сихерле едно по-голямо орязване на средства е реален риск за унгарската икономика, която зависи от еврофондовете, съставляващи около два до четири процента от БВП. \"Приятел на кохезията\" При управлението на премиера Андрей Бабиш Чехия възприе по-евроскептична позиция, доближавайки се до Полша и Унгария и защитавайки се от критиките на Брюксел за нарушения на върховенството на закона. Това повлия и на чешката позиция в бюджетните преговори, като Прага се присъедини към страните, протестиращи срещу предложеното намаление. \"Чешката република определено ще действа като \"приятел на кохезията\", защитавайки повече пари за кохезионната политика\", коментира Вит Банес, експерт по ЕС в пражкия университет Metropolitní univerzita Praha. За разлика от другите страни от Източна Европа обаче Чехия, изглежда, се е примирила с намаляването на средствата. Европейската комисия предложи 24% орязване, което значи, че страната ще получи 17.8 милиарда евро между 2021 и 2027 г. \"Можем да работим с това, въпреки че е едно от най-големите намаления в държавите членки\", каза Милена Хрдинкова, държавен секретар по европейските въпроси, на министерска среща през септември, като добави: \"Трябва ни повече власт, за да решаваме къде да вложим тези фондове.\"      Наскоро Бабиш поиска Брюксел да разреши на държавите членки да взимат решения за разпределението на средствата според собствените си приоритети, без ненужни административни и други проверки. Той атакува използването на еврофондове за \"конференции и семинари\" и поиска повече разходи за конкретни проекти като магистрали. Прага е критична и към плановете за увеличаване на бюджетните разходи за външна политика, отбрана и \"Фронтекс\", защото гледа на това като на придвижване на Европа към \"супердържава\" и риск за отношенията със САЩ. За разлика от Унгария и Полша Чехия не е против плановете на ЕС средствата да зависят от позициите на страната към въпроси като върховенството на закона, климатичните промени и квотите за бежанци. Според експерти една от причините е, че Прага е в деликатна позиция, тъй като Вера Йоурова, чешкият еврокомисар, получи портфолио \"ценности и прозрачност\", въпреки че Бабиш е разследван по твърдения за конфликт на интереси между ролята му на премиер и големия му бизнес. През септември Хрдинкова призова за ясно дефинирани условия, оценяващи спазването на върховенството на закона, за да се избегне предубедено отношение. \"Заслужаващ доверие партньор\" Съседна Словакия също създаваше проблеми на ЕС в последните години заради квотите за мигранти и отхвърлянето на международни конвенции като Истанбулската. Когато стане въпрос за бюджетните преговори обаче, Братислава иска да се представи като надежден съюзник. Страната изрази подкрепа за плановете на ЕС за борба с климатичните промени и застана зад защитата на върховенството на закона в блока.      Въпреки че се готви за 23% намаление на средствата, вноската ѝ ще се увеличи с 60% през 2021 - 2027 г. Приоритетите на Словакия в бюджетните преговори засягат кохезията и парите за земеделие. Страната ще настоява и за повече гъвкавост в начина на разпределение на средствата. Стане ли въпрос за обвързването на еврофондовете с върховенството на закона, Словакия казва, че е отворена за дискусии и мисли, че правилата трябва да се следват от всички, включително и от западните държави членки. Предпазливост С 27.2 милиарда евро, определени за Румъния в проектобюджета (8% увеличение спрямо последната многогодишна финансова рамка), Букурещ има по-малко причини да се оплаква от останалите. Въпреки това подкрепя усилията на други държави за запазване на бюджетните средства. Европейската комисия заплаши страната със санкции заради отслабването на антикорупционното законодателство и атаките срещу съдебната независимост. Букурещ не е заявил позиция за въпроса с върховенството на закона, но според анализатори вероятно ще се противопостави или най-малко ще игнорира всичко, което би засегнало средствата ѝ. Подобно на Румъния, парите за   също ще се увеличат. За нея са определени 8.9 милиарда евро – увеличение с 8%. В предстоящите преговори според анализатори София ще опита да осигури повече фондове за кохезия и земеделие, отколкото инвестиции в иновации и околна среда, за което се очаква да настоява новата Еврокомисия. Премиерът Бойко Борисов многократно подчерта, че единственият начин България да настигне останалата част от ЕС е да постави повече фокус върху по-слабо развитите региони. Според експерти страната може да се присъедини към клуба против обвързването на фондовете с върховенството на закона. По думите на Ясен Георгиев, изпълнителен директор на Института за икономическа политика в София, новият механизъм може да засегне България, колкото и обичайните заподозрени Унгария и Полша. \"Страната постоянно е критикувана за недостатъци в съдебната система и борбата срещу корупцията. Напредъкът в тези области все още се следи от Еврокомисията в рамките на  Механизма за сътрудничество и проверка \", напомни той. Всички високопоставени български политици запазват мълчание по въпроса. Като най-новата държава - членка на ЕС, Хърватия е възприела внимателен подход в бюджетните преговори, смятат експерти. Страната ще получи 8.8 милиарда евро, което е намаление с 6%. Но Загреб вероятно няма да възразява твърде шумно. Хърватскатa платформа за международна гражданска солидарност (CROSOL), базирана в Загреб организация с нестопанска цел, коментира, че основният политически приоритет на правителството е  присъединяване към Шенген . Поради тази причина е малко вероятно да влезе в конфронтация с друга държава членка, за да не бъде блокиран процесът, се посочва в изявление на организацията до BIRN. Тя очаква неутрални позиции от Хърватия по повечето въпроси, включително и в областта на върховенството на закона. Предстоящото ѝ европредседателство ще значи, че тя ще трябва да изслушва другите, вместо да прокарва собствените си приоритети, смятат експертите. Въпреки че Хърватия обяви подкрепа за механизма за върховенството на закона, според анализатори тя е заела мека позиция, когато Брюксел е критикувал източните държави членки за нарушения на тези принципи. CROSOL е на мнение, че това се дължи отчасти на собствената пъстра ситуация на Хърватия във връзка със защитата на демократичните институции. \"Не може да се очаква Хърватия да заеме ясна и силна позиция за санкциониране на държави членки за нарушаване на върховенството на закона\", допълва организацията.", "date": "2019.11.18", "title": "Бюджетните преговори задълбочиха разделението между Изтока и Запада в ЕС"}
{"url": "https://www.dnevnik.bg/sport/2019/11/18/3993424_iordan_lechkov_kakvo_znachenie_ima_koi_e_prezident_na/", "text": "Борислав Михайлов продължава да бъде президент на Българския футболен съюз, а бърза работа за нов конгрес няма. Това обяви вицепрезидентът на федерацията Йордан Лечков след  мача с Чехия . Той  обжалва пред съда вписването на Михаил Касабов  като президент след оставката на Михайлов и за пореден път обяви, че той може да свика конгрес. \"Какво значение има кой е президент. Все още е Боби Михайлов, да ви кажа. Нека да ви обясня, защото много се спекулира, казах ви да прегледате устава. Оставката се одобрява от конгреса. Вие само ми обяснявате какво са казали господин Кралев и господин Касабов\", обяви Лечков след двубоя с Чехия. \"Управлението на БФС е легитимно. Конгрес се свиква от една трета от клубовете или първия вицепрезидент, който е Йордан Лечков\", добави бившият халф. \"Рано или късно ще има конгрес. Заедно с господин Кралев гледахме мача, аз винаги стоя отдясно, а не че нарочно съм седнал отделно от другите колеги.\"  Малко преди Лечков да напусне стадиона, с медиите говори и Михаил Касабов, който е вписан в Търговския регистър като временно изпълняващ длъжността президент. \"На 28 ноември ще има Изпълком. Този месец, да. На него ще се реши кога ще бъде следващият конгрес. Кой е президент на БФС - аз или Йордан Лечков? Попитайте го него\", каза Касабов. Спортният министър Красен Кралев също обясни, че президент е Касабов, който е избран от изпълкома на БФС, и добави, че не вижда нищо драматично в обжалването на Лечков. \"Ще изчакаме решението на съда. Най-важното е да има конгрес, да бъде избрано по демократичен път ново ръководство. Трябва да направим сериозна реформа в ДЮШ, за да се надяваме на по-добро бъдеще\", каза Кралев.", "date": "2019.11.18", "title": "Йордан Лечков: Какво значение има кой е президент на БФС"}
{"url": "https://www.dnevnik.bg/evropa/2019/11/18/3993425_germanskoto_vutreshno_ministerstvo_zamraziavaneto_na/", "text": "Планираното замразяване на наемите в Берлин нарушава германската конституция, заяви федералното министерство на вътрешните работи в имейл, изпратен до ДПА. Това мнение е изразило ведомството в отговор на запитване от Кай Вегнер, член на управляващия десноцентристки Християндемократически съюз (ХДС). През октомври правителството на германската провинция Берлин  одобри замразяване на наемите  за пет години, за да се противопостави на нарастващите наеми на един от най-динамичните пазари на недвижими имоти.  Лявото правителство на провинция Берлин иска да замрази наема на апартаменти, построени преди 2014 година, както и да ограничи размера на наемите по новите договори. Управата на провинцията се надява ограниченията да бъдат въведени от началото на идната година.  Според вътрешното министерство обаче провинция Берлин няма юридически права да приеме закон за ограничаване на наемите, тъй като това е в правомощията на федералното правителство. През последните десет години наемите рязко нараснаха в Берлин и други германски градове. Макар и сравнително по-евтин за живеене в сравнение с други европейски столици, Берлин има относително висока безработица, а равнището на бедност лиши много хора от възможността да си намерят достъпно жилище. /БТА", "date": "2019.11.18", "title": "Германското вътрешно министерство: Замразяването на наеми в Берлин е противоконституционно"}
{"url": "https://www.dnevnik.bg/evropa/2019/11/18/3993427_referendum_za_irlandskoto_obedinenie_triabva_da_ima_do/", "text": "Референдум по въпроса за ирландското единство трябва да се организира в идните пет години. Това заяви лидерът на ирландската републиканска партия \"Шин Фейн\" Мари Лу Макдоналд по време на партийна конференция в Лондондери, предаде \"Франс прес\". \"Дните на разделението на две Ирландии са преброени, промяната витае във въздуха, Брекзит разтърси всичко, каза партийният лидер. Много хора за пръв път обмислят своето бъдеще в една обединена Ирландия\", допълни тя. \"През идните пет години нека да оставим народа да реши\", каза още тя, призовавайки правителството в Дъблин да подготви референдум по въпроса за обединението. Провинция Северна Ирландия и нейната граница с Ирландия сериозно усложниха ситуацията с Брекзит и преговорите между Обединеното кралство и Европейския съюз. Мирното споразумение, сключено през 1998 г., сложи край на 30 години кървав конфликт и на практика премахна всякаква видима следа от граница между Северна Ирландия и Република Ирландия. Брюксел, Лондон и Дъблин се ангажираха да запазят тази ситуация и след Брекзит. Но  споразумението за Брекзит  постоянно \"се препъва\" в статута на тази граница след излизането на Обединеното кралство от ЕС. За \"Шин Фейн\", която подкрепя ирландското единство, това е знак, че границата, дълга 500 километра и прокарана през 1921 г. след независимостта на Република Ирландия, няма никаква легитимност. \"Шин Фейн\", която е представена и в Ирландия и в Обединеното кралство, води сега кампания в Северна Ирландия заради предсрочните избори в Обединеното кралство  на 12 декември , но нейните народни избраници се придържат към принципа никога да не заемат местата си в парламента в Лондон. /БТА", "date": "2019.11.18", "title": "Референдум за ирландското обединение трябва да има до 5 години, смята \"Шин Фейн\""}
{"url": "https://www.dnevnik.bg/photos/2019/11/18/3991359_fotogaleriia_purviiat_svoboden_miting/", "text": "Първият свободен митинг след падането от власт на диктатора Тодор Живков събира хиляди хора на 18 ноември 1989 г. на площад \"Св. Александър Невски\" в София. Участник носи книгите \"Фашизмът\" на Желю Желев и \"Лице\" на Блага Димитрова - и двете забранени при комунизма. Кадрите са предоставени на \"Дневник\" от Николай Василев", "date": "2019.11.18", "title": "Фотогалерия: Първият свободен митинг"}
{"url": "https://www.dnevnik.bg/evropa/2019/11/18/3993429_cheshkiiat_premier_sujali_za_komunisticheskoto_si/", "text": "Чешкият премиер, милиардерът Андрей Бабиш, чиито позиции са отслабени от обвиненията в корупция, вчера изрази съжаление, че в миналото е членувал в комунистическата партия, предаде \"Франс прес\".  Бабиш говори на церемония в Прага по случай 30-годишнината от Нежната революция, свалила комунизма в бившата Чехословакия. \"Както сигурно знаете, бях член на комунистическата партия. Не не гордея с това\", изтъкна той на церемонията, на която присъстваха премиерите на Унгария, Полша и Словакия, както и председателят на германския парламент Волфганг Шойбле. \"Не бях толкова смел и ангажиран като Вацлав Хавел\", призна Бабиш, припомняйки за бившия драматург дисидент и антикомунист, станал чешки президент. \"Днес съм тук в качеството ми на премиер, избран на свободни и демократични избори. Така че бих желал, поне сега, да изразя своята благодарност и смирение\", допълни той, като благодари на хората, участвали в демонстрациите през 1989 година. В събота около 250 хил. души  протестираха в Прага, за да поискат оставката на Бабиш , който е обвиняван в корупция и срещу него се води разследване на Европейската комисия по подозрение в конфликт на интереси заради холдинга му \"Агроферт\". Министър-председателят на Чехия отхвърля тези обвинения. Бабиш бе уличен и като агент на службите по времето на комунизма, показват тайни досиета на полицията от 80-те. Милиардерът отрича и това.  Днес неговото правителство на малцинството разчита на негласната подкрепа на комунистическите депутати, отбелязва АФП. /БТА", "date": "2019.11.18", "title": "Чешкият премиер съжали за комунистическото си минало"}
{"url": "https://www.dnevnik.bg/bulgaria/2019/11/18/3993432_predlojenieto_za_neizplashtaneto_na_purviia_bolnichen/", "text": "Предложението  първият ден от болничния да не се плаща  е направено по недостатъчно легитимен начин. Това заяви пред Би Ти Ви председателят на парламентарната социална комисия Хасан Адемов. Според депутата от ДПС предложението не е обсъждано от Министерския съвет и Националния съвет за тристранно сътрудничество, както трябвало да бъде. Той изрази учудване защо въпросът не е бил повдигнат при внасянето на бюджета на Държавното обществено осигуряване и на държавния бюджет в парламента. Адемов каза още, че неизплащането на първия болничен ден е посегателство върху осигурителните права на работещите, след като те заедно с работодателите плащат солидарно вноска за този риск. Затова и трябвало да се увеличи контролът при издаването на болнични, защото имало много случаи на фалшиви такива. Предложението за неизплащането на първия ден на болничния беше направено от управляващата коалиция. То бе анонсирано в края на миналата работна седмица след заседание на коалиционния съвет при премиера Бойко Борисов. Първоначално управляващите не уточниха кой е вносител на законопроекта, след което  ГЕРБ и \"Обединени патриоти\" си прехвърлиха взаимно отговорността .", "date": "2019.11.18", "title": "Предложението за неизплащането на първия болничен ден не е направено легитимно, обяви Адемов"}
{"url": "https://www.dnevnik.bg/photos/2019/11/18/3993414_fotogaleriia_shtom_pravitelstvoto_moje_da_se_govori/", "text": "Изборът на редакцията сред най-препоръчваните читателски комикси от седмицата. Автор: penetrating", "date": "2019.11.18", "title": "Фотогалерия: \"Щом за правителството може да се говори само добро - то е умряло\" и още комикси"}
{"url": "https://www.dnevnik.bg/bulgaria/2019/11/18/3993447_borisov_da_ne_tolerira_arogantnoto_otnoshenie_kum/", "text": "Асоциацията на европейските журналисти (АЕЖ) настоя премиерът Бойко Борисов да поеме ангажимент, че \"натискът върху свободата на словото ще бъде преустановен и че няма да толерира арогантно отношение към журналисти от страна на членове на кабинета му или партийни функционери на ГЕРБ\". Повод за позицията на съсловната организация са два случая, в които са намесени финансовият министър Владислав Горанов и преизбраният кмет на Варна Иван Портних. От АЕЖ настояват Горанов да се извини или да си подаде оставката заради негово изказване към журналист от партийната телевизия на БСП. Случаят е от петък, когато на въпрос за предложението на управляващите първият ден от болничния да не се плаща министърът отговори, че не журналистите, а той определя по кои въпроси ще говори. След това се е обърнал към репортера от телевизията на БСП с думите, че ще им спре парите. \"Най-малкото, което Горанов дължи за тези две реплики, е извинение. Арогантното отношение на министъра е показателно за медийния комфорт, на който разчитат управляващите и който ги е разглезил до такава степен, че да излизат от равновесие след всеки въпрос, който не влиза в плановете им\", пишат от АЕЖ. Те припомнят и участието на Горанов на церемонията за присъждането на наградите \"Мистър и Мисис Икономика\" миналата седмица, на които домакин бе председателят на Конфедерацията на индустриалците и работодателите в България Кирил Домусчиев. \"В речта си Горанов, за когото е известно, че живее без наем в луксозен апартамент, намиращ се в комплекс, свързан Домусчиев, говори за необходимостта от баланс между лошите и добрите новини и похвали домакина за новата му придобивка – \"Нова телевизия\". Ден по-късно управляващите обявиха мярката, за която отдавна настоява КРИБ на Домусчиев – неизплащането на първия ден от болничните. Това бе и темата на въпроса, който ядоса Горанов в кулоарите на парламента\", правят уточнение от съсловната асоциация. Другият случай, провокирал позицията на АЕЖ, е свързан с  варненската журналистка Елена Кирова . Тя е била принудена да напусне медията, за която работи – телевизия \"Черно море\", заради въпроси, които е задала на кмета на града Иван Портних в интервю, поръчано от телевизия \"България он ер\". От организацията посочват, че \"собственик на тази телевизия е групата около \"Химимпорт\" и ЦКБ, свързан с \"Холдинг Варна\", който от своя страна притежава телевизия \"Черно море\". Според асоциацията Кирова е попитала Портних за публикациите в израелски медии, според които негово служебно посещение в Хайфа е било прекратено след скандал, свързан с употреба на алкохол и непристойно поведение. Тя също така се интересувала от  реконструкцията на бул. \"Васил Левски\".  Повече за този ремонт четете  тук.", "date": "2019.11.18", "title": "Борисов да не толерира арогантното отношение към журналисти, поиска съсловна организация"}
{"url": "https://www.dnevnik.bg/biznes/companii/2019/11/15/3992639_le_photographe_syrah_2017_-_s_nai-visoko_otlichie_v/", "text": "                               оглави класацията на българските вина в най-престижния и влиятелен конкурс в Китай и се нареди сред най-големите международни медалисти. Виното на знаковата за България изба \"Братя Минкови\" спечели  и званието \" \" на международния конкурс           (CWSA). Отличието е най-добрият печат на одобрение на процъфтяващия китайски пазар. CWSA е барометър за търсенето на качествени вина в световен мащаб. Това е най-значимият конкурс в Китай - един от най-големите и перспективни пазари за вино в света, определящ тенденциите в стила и характера на вината за целия континент. За да се спечели златен медал, или по-високо отличие, в тази престижна надпревара е нужно представеното вино да е с изключителни характеристики. И не само. Класацията се следи внимателно от всички търговци и им служи за ориентир при разглеждането на важни фактори като отличното съотношение цена–качество, визия на продукта и открояване спрямо конкуретни вина.      Фокуса при   е върху създаването на виното, докато е още на лозето. Вината са деликатни и с много приятни автентични сортови аромати, което е отражение на \"тероара\" в месността \"Терзийски баир\", близо до с. Венец. Уникалното съчетание на богати почви, обилно слънчево греене и специфичен релеф придават на       зрялост, балансиран вкус и дълбок пурпурен цвят с виолетови оттенъци. Допълнително - гроздето за тези вина се бере, ронка и сортира на ръка, а отлежаването им е в стари френски бъчви.      е елегантно вино, разкриващо аромати на зряла вишна, къпина, с нюанси на черен пипер, кедър, кожа, табак и дим. Кадифените и зрели танини изграждат гъвкавото и елегантно тяло до прекрасния му спокоен, но впечатляващ финал с усещане за зрял плод и пикантни поправки. Виното отлежава 12 месеца в 225-литрови стари барици от френски дъб и притежава потенциал да се развива в бутилка до 5-8 години.      Това отличие е сред дузината награди от знакови международни конкурси, които избата получава ежегодно. Тази година за пореден път вината на \"Братя Минкови\" бяха удостоени за четвърти път със златен медал на международния конкурс \"Декантер\" в Лондон. Още една добра новина е, че реколта 2019 също бе отлична и представя потенциал за създаване на великолепни вина. Нямаме търпение да разберем до какви отличия ще можем да достигнем с тях.", "date": "2019.11.18", "title": "LE PHOTOGRAPHE Syrah 2017 - с най-високо отличие в страната с най-голям пазар в света"}
{"url": "https://www.dnevnik.bg/evropa/2019/11/18/3993451_7_etapa_i_obratimost_frenskoto_predlojenie_za_promeni/", "text": "Франция иска да промени правилата за присъединяване на страни към Европейския съюз. В неофициален документ от две и половина страници, споделен с други държави членки, заедно с анекс, изброяващ нови етапи, Париж настоява за замяна на сегашния процес по присъединяване, който разделя достиженията на правото на общността (корпусът на общите права и задължения) на 35 глави, предаде \"Политико\". В момента страните от ЕС трябва единодушно да се съгласят за официално начало на преговорите за присъединяване. Стремящите се към еврочленство страни започват работа с Европейската комисия, за да хармонизират националните си закони с тези на общността и след това се изготвя договор за присъединяване. Той трябва да бъде одобрен от Съвета на ЕС, представляващ държавите членки и ратифициран във всяка от тях. Френското предложение предвижда да има нов процес, състоящ се от седем етапа, със \"строги условия за ефективно приближаване към европейските норми и стандарти\", плюс компонент за \"обратимост\", който да позволи на ЕС да се откаже от преговорите за членство, ако правителството на страната кандидат се отклони от стандартите на блока. Отговорът на ЕС ще бъде постепенен и пропорционален на размера и сериозността на нарушенията – от прекратяване на предоставените облаги до стъпка назад в процеса или дори цялостното му спиране, ако основните ценности на ЕС бъдат предизвикани. \"След започването на преговорите интеграционният процес вече няма да се основава на едновременно отваряне на голям брой тематични глави, а на няколко последователни етапа, които ще сформират съгласувани политически блокове\", се посочва в документа, според който: \"Приключването на преговорите, съответстващи на всеки завършен от страната етап, ще открива възможност за участие в програми на ЕС, за включване в определени секторни политики и, когато е подходящо, за облагодетелстване от определени финанси.\" Предложението идва, след като Франция се озова в центъра на дебат на Европейския съвет миналия месец, когато президентът Еманюел Макрон  успя да блокира  започването на преговори със Северна Македония и Албания. Франция не беше единственият противник на началото на разговорите, но беше най-твърда пред голямото мнозинство, подкрепящо напредъка в процеса, особено за започването на разговори със Северна Македония. Част от аргументите на Франция беше, че сегашният процес на присъединяване се нуждае от реформа. В документа Париж потвърждава подкрепата си за цялостен подход на ЕС към страните Западните Балкани, сред които са Северна Македония и Албания, но също така Босна и Херцеговина, Косово, Черна гора и Сърбия, които \"принадлежат към Европа посредством своята история култура и география\". Във френския документ обаче се посочва още: \"Дълбоките политически, икономически и социални промени, необходими за присъединяване към ЕС, продължават да са твърде бавни, а конкретните ползи за гражданите в страните кандидатки остават недостатъчни.\" Париж предлага Европейската комисия да оценява и редовно да следи напредъка на страните кандидатки, а държавите членки да преглеждат тези оценки, както и да се засили ролята на Съвета на ЕС в процеса. Предлага се и провеждането на годишна среща на върха на ЕС заедно с държавните и правителствени ръководители на страните от Западните Балкани, за да се обсъждат въпроси от общ интерес (общ отговор на големи предизвикателства, връзки с неевропейски партньори, сътрудничество в областта на правосъдието и вътрешните работи, икономическо и регионално сътрудничество). Франция предлага следните етапи в процеса на присъединяване: 1. Върховенство на закона, основни права, правосъдие и сигурност. 2. Образование, научни изследвания, младеж, култура, спорт, околна среда, транспорт, телекомуникация и енергетика. 3. Заетост, социална политика, здравна защита и защита на потребителите, конкурентоспособност. 4. Икономически и финансови въпроси. 5. Вътрешен пазар, земеделие и рибарство. 6. Външни работи. 7. Други въпроси.", "date": "2019.11.18", "title": "Седем етапа и обратимост: Френското предложение за промени в разширяването на ЕС"}
{"url": "https://www.dnevnik.bg/ot_vas/novini_ot_vas/2019/11/18/3993440_praznik_na_elenskiia_but/", "text": "За осми пореден път община Елена и местният съвет по туризъм организираха празник на еленския бут. При откриването кметът каза, че производителите на еленски бут в района не са били засегнати от ситуацията, предизвикана от африканската чума по свинете в средата на годината.", "date": "2019.11.18", "title": "Празник на еленския бут"}
{"url": "https://www.dnevnik.bg/sport/2019/11/18/3993482_momentite_na_stefanos_cicipas_v_golemiia_final_v_london/", "text": "Стефанос Циципас стана най-младият шампион във финалния турнир на АТП от Лейтън Хюит през 2001 г. 21-годишният грък  триумфира след обрат срещу Доминик Тийм . \"Нямам отговор за това как играх толкова добре във втория сет. Нямам идея. Подкрепата на публиката е феноменална - имам такава армия зад себе си, когато съм на корта. Дават ми огромна енергия и увереност, че мога да постигна това, което искам\", каза Циципас.", "date": "2019.11.18", "title": "Моментите на Стефанос Циципас в големия финал в Лондо"}
{"url": "https://www.dnevnik.bg/biznes/2019/11/18/3993480_povecheto_bulgari_asociirat_cheren_petuk_s_onlain/", "text": "Общо 73% от българите възнамеряват да се възползват от специалните оферти и да направят покупка по време на т.нар. черен петък (Black Friday), а онлайн магазините са първото, за което се сещат 62.9% от потенциалните клиенти, когато се говори за големи отстъпки при тази кампания. Това е почти два пъти повече от предпочитащите физически магазини - 32.7%, показва традиционното проучване на онлайн търговеца eMag. Националното представително проучване е проведено по поръчка на eMAG сред 1000 респонденти на възраст между 18 и 55 г., живеещи в цялата страна, в периода 16 – 28 октомври 2019 г. Той ще проведе акцията за седма поред година. При предишни кампании бе на няколко пъти санкциониран от Комисията за защита на конкуренцията Според проучването на търговеца най-търсени при предстоящата кампания ще бъдат дрехите, към които са се насочили над 40% от възнамеряващите да направят покупки по време на шопинг събитието, следвани от обувките (20.5%), продуктите за лична грижа и красота (13.7%) и малките домашни електроуреди (12.9%). Мобилни телефони и телевизори са сред търсените категории за съответно 8.7% и 5.6% от потребителите. Възрастовото разпределение при потребителите показва, че 18-24-годишните ще търсят основно дрехи (54.2%); групите 25-34 г. и 35-44 г. ще се насочат предимно към дрехи, обувки, козметика и малки домашни електроуреди; 45-55-годишните демонстрират повишен интерес спрямо цялостната извадка към малки домашни електроуреди, стоки за дома и декора. Пазаруващите онлайн са 77.1%, което бележи повишение спрямо предходната година, когато са били 70.4%. Сред тях най-активна е групата 25-34 г., следвана от 18-24 г. (съответно 90.4% и 83.6% от тях правят покупки онлайн). На въпроса колко възнамеряват да похарчат по време на черния петък 63.1% от анкетираните, пазарували онлайн, са посочили сума между 100 и 750 лв., като 17.9% от тях са предвидили между 350 и 500 лв., а 5.5% имат намерение да направят покупки за над 1200 лв. eMAG е част от Naspers group и един от най-големите онлайн търговци на дребно в региона с дейност в България, Унгария, Полша и Румъния. В България предлага близо 300 хил. свои продукта, а в Marketplace платформата си още над 900 хил.", "date": "2019.11.18", "title": "Повечето българи асоциират черен петък с онлайн пазаруване"}
{"url": "https://www.dnevnik.bg/gradska_sreda/2019/11/18/3993511_dva_puti_nad_normata_azoten_dioksid_e_izmeren_vuv/", "text": "Мрежата от доброволци за измерване на чистотата на въздуха AirBG.Info отново измери стойностите на азотен диоксид на 30 места в София. Това е най-мащабното проектно измерване на азотен диоксид, правено в България. Данните показват опасно високи нива на замърсяване, като само една от 30-те измервателни дифузионни тръби показва стойност на допустимите норми. Законодателството на ЕС и България определя пределно допустима средна годишна концентрация от 40 микрограма (мкг) на кубичен метър. За октомври в центъра на София са отчетени средни нива 70 - 80 мкг/куб.м. Това е два пъти над допустимите за здравето стойности, т.е. хората дишат два пъти повече от отровата азотен диоксид. \"Данните са силно притеснителни, защото са значително по-лоши от тези, които измерихме месец по-рано. Тенденцията е еднозначна - колкото по-голям трафик има в града, толкова повече е отровата във въздуха. Време е наистина за спешни мерки\", коментира резултатите ръководителят на проекта AirBG.Info Стефан Димитров. Преди месец AirBG.Info обяви данните за концентрацията на азотен диоксид в София за месеците от юни до септември включително. Тогава повече от половината станции показаха резултати в горната граница на нормата. От септември обаче се наблюдава тенденция на покачване на концентрацията на азотен диоксид във въздуха. Доброволците на AirBG.Info поставят на 30 различни места в София дифузионни тръби. На всеки 30 дни тези измервателни уреди се сменят и пробите се изпращат в специализирана лаборатория в Швейцария, която потвърждава данните. Азотният диоксид води до редица хронични заболявания като белодробна болест, астма, бронхит. \"Симптомите от вдишания азотен диоксид са дразнене в очите или в носа, в дихателната система, усещане за по-трудно дишане или кашлица\", каза д-р Александър Симидчиев, пулмолог от сдужение \"Здраве за всеки\". Преди няколко месеца той направил съвместно проучване с \"Бърза помощ\", което показало, че в дни с по-висока замърсеност на въздуха в София рязко се увеличава и работата на спешните лекарски екипи. \"Не се разхождайте и не спортувайте в близост до автомобилния трафик, дори да сте в градина или парк! Избягвайте местата, където има задръствания от коли – там има много от опасния газ\", призовава Стефан Димитров. На шофьорите той препоръчва да не отварят прозорците на колите си в задръствания и да пътуват в ненатоварените часове на деня.", "date": "2019.11.18", "title": "Два пъти над нормата азотен диоксид е измерен във въздуха на София, сигнализира AirBG"}
{"url": "https://www.dnevnik.bg/bulgaria/2019/11/18/3993492_sindikatite_gotviat_protest_v_kraia_na_noemvri_zaradi/", "text": "Конфедерацията на независимите синдикати в България (КНСБ) и Конфедерация на труда \"Подкрепа\" подготвят обща национална протестна демонстрация в края на ноември заради намерението на управляващите от 1 януари  първия ден от болничния да не се плаща, т.е. да е за сметка на работещите . ГЕРБ и \"Обединените патриоти\" изненадващо анонсираха предложението след заседание на коалиционния съвет при премиера Бойко Борисов миналия четвъртък, без да обяви кой е неговият вносител. Според малкия коалиционен партньор това е финансовият министър Владислав Горанов. Още същия ден синдикатите се обявиха против предложението и поискаха среща с премиера по темата. Засега такава не е имало, а самият Борисов не е коментирал въпроса. След среща между синдикатите тази сутрин президентът на КНСБ Пламен Димитров обяви готовност за стачки и радикални действия, ако управляващите не се откажат от намерението си. Предстоят срещи на стачните комитети на двата синдиката, предаде БНР. В неделя КТ \"Подкрепа\" обяви, че ще напусне Националния съвет за тристранно сътрудничество, ако предложението бъде прието. Синдикат \"Образование\" към конфедерацията обяви възмущението си от намерението първия ден от болничния да не се плаща и също декларира стачна готовност, тъй като в противен случай хиляди учители ще бъдат принудени да ходят болни на работа. В петък Владислав Горанов заяви пред БНТ, че  решението може да бъде отстоявано и прието . ", "date": "2019.11.18", "title": "Синдикатите готвят протест в края на ноември заради неплащането на първия ден от болничния"}
{"url": "https://www.dnevnik.bg/bulgaria/2019/11/18/3993487_biznes_etiket_v_socialnite_mreji/", "text": "Социалните мрежи навлязоха в живота на всеки един от нас. Ако в самото им зараждане всички ги използваха повече за забавление и комуникация с приятели, нещата вече се промениха драстично. В последните години постоянно се пише за професионален имидж, бизнес етикет, поведение, маниери. Има правила за това как се пишат имейли, как да се говори по телефона, как да се обличаме, как да общуваме и за почти всички сфери на социалния и професионалния ни живот. Съвременният бизнес етикет обаче навлезе сериозно и в интернет. А ето и няколко съвета какво да (не) правите, за да присъствате адекватно във Facebook и LinkedIn. Ако при комуникация \"очи в очи\" си създаваме впечатление за човека за по-малко от седем секунди на базата на това как изглежда и какво е поведението му, то в социалните мрежи впечатлението се формира от информацията, която прочитаме и виждаме в неговия профил. Това означава, че е добре да се замислим как изглеждаме в очите на \"приятелите\" ни. Още повече че сред тези \"приятели\" със сигурност имаме колеги, шефове, потенциални и бъдещи клиенти. Съобразете се с особеностите на всяка мрежа. Използвайте мрежите според тяхното предназначение - LinkedIn е професионална мрежа, а Facebook и Twitter са социални. Не ги бъркайте. Постовете в LinkedIn трябва да са свързани само с бранша, в който работите. Освен това не изпращайте масово покани с молби за препоръки и одобрения. Попълнете профила си с истинското си име и актуална снимка. Никой няма желание да споделя с \"Графа\" или \"Красавицата\" освен в случаите, когато познавате човека с такъв прякор. Вероятно кучето ви е много сладко, но ако не сте ветеринарен лекар и не използвате профила си да рекламирате клиника за домашни любимци, снимката му стои нелепо. Освен това профилна снимка, която е на плажа, или снимка от весело парти изпраща различни сигнали. Помислете за това, че хората ви възприемат така, както ви виждат. Не изпращайте покани за вампирски игри или молба за \"живот\". Същото важи и за календар за рождени дни. Не е подходящо и да си правите тестове, чиито резултати автоматично се публикуват на \"стените\" ви. Правете разделение кои неща са подходящи да ги публикувате на \"стената\" си и кои да ги споделите с близък човек в отделен чат. Не всичко е подходящо и задължително да бъде споделено с шефа ви, колега или с бизнес партньор, които например имате в листата си с приятели. След като въведете ред в профилите си в социалните мрежи, може да потърсите и подходяща за вас работа сред актуалните предложения на  Karieri.bg . търси: Information Assistant (Information Assistant/Photographer) Administrative Assistant  търси: Design Production Manager търси: Финансов анализатор - сертифициран финансов анализатор (CFA) Финансов анализатор търси: Finance SAP Super User търси: Customer Service Assistant  търси: Експерт търси: Експерт околна среда", "date": "2019.11.18", "title": "Бизнес етикет в социалните мрежи"}
{"url": "https://www.dnevnik.bg/tehnologii/2019/11/18/3993538_mobilnite_operatori_shte_poluchat_chestoti_za/", "text": "Мобилните оператори ще получат честотен ресурс, на който да започнат да изграждат мобилните мрежи от пето поколение до средата на 2020 година, казва в  интервю за вестник \"24 часа\"  председателят на Комисията за регулиране на съобщенията (КРС) Иван Димитров. Това обаче не означавало, че още догодина на територията на цялата страна ще има 5G покритие. Димитров прогнозира, че вероятно ще се изградят мрежи основно в големите градове. Председателят на КРС казва също, че комисията е направила предложение до правителството за оптимизиране на таксите за радиочестотния спектър, така че с новите такси държавата да създаде необходимите условия за насърчаване на развитието на 5G. В отговор на въпрос Иван Димитров посочва, че как на практика ще бъдат разпределени честотите - на търг или по друг начин, ще зависи от интереса и инвестиционните намерения на мобилните оператори. Председателят на Комисията за регулиране на съобщенията казва в интервюто, че се наблюдава тенденция към намаляване на жалбите, свързани с дейността на мобилните оператори. \"До края на октомври 2019 г. са постъпили общо 1897 жалби в КРС. За сравнение, за същия период на 2018 г. жалбите са 2601\", уточнява Иван Димитров. Най-често оплакванията са по отношение на тарифи и сметки, прекратяване на договори, пограничен роуминг и услугата пренос на данни в роуминг извън ЕС.", "date": "2019.11.18", "title": "Мобилните оператори ще получат честоти за изграждане на 5G мрежа до средата на 2020 г."}
{"url": "https://www.dnevnik.bg/evropa/2019/11/18/3993539_chehiia_prez_1989_i_chehiia_dnes_-_nejnata_revoljuciia/", "text": "                         Нежната революция в Чехословакия избухва на 17 ноември 1989, когато полицията брутално атакува студенти, излезли на демонстрация, за която е имало официално разрешение. Безпрецедентната агресия и фалшивият слух, че студент е бил убит, разпалват страстите в страната. Така се ражда опозиционният \"Граждански форум\", а студентите обявяват стачка. Вит Поханка, тогава последна година студент в Оломоуц, е избран да координира окупацията на Палацкия университет в града. \"Част от другите организатори бяха сигурни, че ще ни изключат и че някои от нас вероятно ще се озоват в затвора\", казва Поханка, който по това време планира да избяга на Запад веднага щом завърши. Революцията обаче бързо се разраства: с всеки изминал ден протестите стават все по-многобройни, обявена е генерална стачка, а съвсем скоро Централният комитет на комунистическата партия е принуден да се оттегли. На 29 декември 1989 година Вацлав Хавел, писател и дисидент, който малко по-рано прекарва известно време в затвора, е избран за президент. Така се слага край на повече от четири десетилетия комунистическо управление в страната. По това време Магдалена Платцова е ученичка. Тя е в първите редица по време на сблъсъците с полицията на 17 ноември. \"През 1989 година икономиката тотално пропадаше. А околната среда беше в катастрофално състояние - това беше една отровена страна, буквално\", спомня си тя. \"И изведнъж от тази тоталитарна изолирана държава ние се превърнахме в място, в което животът ти започна да придобива смисъл.\" Вит Поханка описва Нежната революция като най-вълнуващото време в живота му. \"Бях на 23 години и всичко беше възможно, казва той. Еуфорията беше голяма.\" Чехите отново излизат на улицата Днес от еуфорията не е останало кой знае колко. Чехите  отново са на улицата . Този път не за да протестират срещу еднопартийното управление, а мотивирани от усещането, че политици, носещи белезите на старата система, отново са начело на страната. \"Ние все още се борим с наследството на комунистическото управление\", казва студентът Бенямин Рол, лидер на организацията \"Милиони моменти за демокрация\". Той визира настоящия чешки премиер и  бивш член на комунистическата партия  Андрей Бабиш. \"Милиони моменти за демокрация\" е създадено като опозиционно движение именно в знак на недоволство от политиката на Бабиш. Бабиш е заподозрян в сътрудничество с тайната полиция по време на комунистическия режим. Към него се сипят и обвинения в корупция заради \"Агроферт\" - конгломерата, който го превърна в един от най-богатите хора в страната. Неговата партия \"АНО 2011\" управлява като правителство на малцинството и получава подкрепа от съвременната Комунистическа партия в Чехия. \"Около Андрей Бабиш има сериозен конфликт на интереси. Той държи твърде много власт в ръцете си\", казва Бенямин Рол. \"Настояваме за оставката на Бабиш и на министърката на правосъдието Мари Бенешова\". Бенешова  бе назначена от премиера  само дни след като полицията заяви, че той трябва да бъде изправен на съд за предполагаема злоупотреба с еврофондове. Духът на революцията През юни \"Милиони моменти за демокрация\" привлече  над 250 хил. души  на демонстрация срещу Бабиш. Това беше най-големият протест в страната от времето на Нежната революция. Рол, който е на 24 години и смята да стане пастор, казва, че много от участниците в днешните шествия са вдъхновени от духа на Нежната революция. \"Ситуацията около премиера Бабиш и президента Земан кара много хора да си спомнят за какво са се борили през 1989 година\", казва той. Президентът Милош Земан се смята за съюзник на Бабиш и за подкрепящ опитите за по-близки отношения с Русия и Китай. Рол казва, че много чехи са разочаровани от събитията през последните 30 години. Според скорошно проучване 38% от населението на възраст над 40 години вярва, че преди промените е живяло по-добре. При хората с ниско образование процентът достига до 52. Социолози обясняват този феномен с липсата на отговорност по време на комунизма. Навремето нямаше много възможности, но нямаше и задължения, казват експерти. Според Вит Поханка в резултатите прозира носталгията по младостта: \"Моето поколение израсна в комунизъм, но тогава бяхме млади, казва той. Ако днес си спомняш само хубавите неща, които са ти се случвали тогава - като излизането по срещи и слушането на музика, то разбирам защо някои си мислят, че животът е бил по-добър.\"", "date": "2019.11.18", "title": "Чехия през 1989 и Чехия днес - Нежната революция като вдъхновение"}
{"url": "https://www.dnevnik.bg/video/2019/11/18/3993519_atanaska_disheva_ks_triabva_da_tulkuva_povtornoto/", "text": "Тестът в Конституцията на член 129, алинея 2 е лаконичен и се нуждае от тълкуване от Конституционния съд. В разпоредбата е посочено, че след повторно предложение президентът е задължен да издаде указ за назначаване на избрания от Висшия съдебен съвет за главен прокурор, но не е изяснено дали в рамките на същата процедура, нито дали за същото лице. Това мнение изрази членът на ВСС Атанаска Дишева в предаването \"120 минути\" на БиТиВи в неделя. Тя оспори и позицията на правосъдния министър Данаил Кирилов, че дори да има тълкуване, то важи занапред. Дествието занапред се отнася за обявяването на противоконституционност за закон, но не за тълкувателните решения, каза тя. Атанаска Дишева бе избрана за член на ВСС с най-висок процент гласове от шестимата избраници от съдийската квота. В интервюто Дишева разказва подробно за репликата на Гешев към нея в коридора - че й предстояла блестяща политическа кариера на общински съветник, на която реплика главният прокурор Цацаров, който присъствал, не е реагирал.", "date": "2019.11.18", "title": "Атанаска Дишева: Конституционният съд трябва да тълкува повторното гласуване на главен прокурор"}
{"url": "https://www.dnevnik.bg/sport/2019/11/18/3993552_kralev_rezultatite_na_bulgarskiia_sport_se_podobriavat/", "text": "Министърът на спорта Красен Кралев заяви, че е положително настроен за българския спорт. \"Аз съм оптимист. Виждате, че резултатите ни се подобряват всяка година\", каза той след  победата на футболните национали с 1:0 срещу Чехия . Кралев беше питан за  проблемите в БФС  и  федерацията по волейбол . По думите му трябва да се следва демократичният принцип. \"Това, че има проблеми в някои федерации на ниво ръководство - винаги има, във всички федерации. Има едни хора, които искат да вземат властта - смятат, че могат да управляват по-адекватно. Има хора, които са недоволни от управлението - това е демокрацията. Изборът на президенти и ръководства се извършва от клубовете. Трябва да бъдем толерантни и да им дадем възможност да си проведат изборите. Нашата работа е да внимаваме да няма натиск от федерациите върху клубовете\", каза Кралев. В петък водещите волейболни клубове обявиха, че искат свикване на извънредно изборно общо събрание, за да свалят дългогодишния президент Данчо Лазаров. Президентът на \"Левски\" и бивш капитан на националния отбор Владимир Николов заяви, че федерацията (БФВ) е във фалит. В петък \"Дневник\" изпрати въпроси по темата с финансовото състояние на БФВ до министерството на спорта, но до момента няма получен отговор. За проблемите в БФС Кралев даде да се разбере, че трябва да има извънреден конгрес и клубовете да определят ново ръководство. Надеждите на министъра са да има смислен дебат за бъдещето на българския футбол, след който клубовете да изберат подходящото ново ръководство. \"За да се надяваме на по-добри дни, трябва да се направи много сериозна реформа в детско-юношеския футбол\", каза Кралев. В момента Йордан Лечков оспорва вписването на Михаил Касабов за президент на БФС. След мача с Чехия, който заради наказание се игра без публика, министърът призова президентите на клубове и обществеността скандалите около мача с Англия да не се повтарят. \"Дайте да не допускаме повече такъв срам. Дайте да бъдем толерантни. България не е расистка държава, българският народ не е расистки настроен\", посочи той.", "date": "2019.11.18", "title": "Кралев: Резултатите на българския спорт се подобряват всяка година"}
{"url": "https://www.dnevnik.bg/na_put/2019/11/15/3991944_fotogaleriia_letishteto_koeto_pecheli_ot_surf_kunki/", "text": "Близо половината от приходите на едно летище да идват от неавиационна дейност? Това звучи невъзможно, но не и за най-богатия район в Германия, а може би и в цяла Европа - Бавария. Летище Мюнхен е успяло да се развие до такава степен, че 46% от печалбата му да се формира именно от подобен тип дейности. Въпреки че се намира на около 30 километра от Мюнхен, то е в непосредствена близост до Баварските Алпи и предлага почти всичко, което човек може да намери в града.", "date": "2019.11.18", "title": "Фотогалерия: Летището, което печели от сърф, кънки, бира и какво ли още не"}
{"url": "https://www.dnevnik.bg/bulgaria/2019/11/18/3993567_prokuraturata_vse_oshte_proveriava_kazusa_s_remonta_na/", "text": "Прокуратурата все още не е приключила проверката по случая с Ларгото, по-известен като \"Ало, Банов съм\", свързан с министъра на културата Боил Банов и записите, огласени от Елена Йончева. През февруари  Йончева разпространи записи  как според нея през 2016 г. като зам.-министър на културата Банов дава указания на фирмата строител как да се фалшифицират документи, за да се прикрие забавяне от 33 дни. Тогавашният титуляр на ведомството Вежди Рашидов обяви, че заради  забавяне по времето на кабинета на Пламен Орешарски е искал работата да се довърши \"тихо и спокойно\" , за да няма загуба на средства от еврофондовете (част от проекта се финансира с 12.3 млн. лв. по оперативна програма \"Регионално развитие\" - бел. авт.). После е заведено дело за неустойки. Самият Банов твърди, че записите са манипулирани и се прави опит той да бъде вкаран в капан. На 12 април Специализираната прокуратура обяви, че  отказва да образува досъдебно производство  по сигнали срещу министъра на културата Боил Банов, защото липсват данни за извършено престъпление. Основният мотив за прекратяването бе, че записите можело да са \"манипулирани\" и че липсвали достатъчно доказателства. След това Елена Йончева предаде нови доказателства - мобилния телефон, с който са били записани разговорите. Още в началото на май Апелативната спецпрокуратура изиска за инстанционен контрол материалите по преписката заради отказа да започне разследване срещу министъра на културата Боил Банов. Проверката все още не е приключила, заяви шефът на Специализираната прокуратура Димитър Петров, цитиран от \"Сега\". По думите му Апелативната специализирана прокуратура работи по случая, а част от материалите са отделени и изпратени във Върховната касационна прокуратура. Миналата седмица стана известно, че Банов и Министерството на културата  са пропуснали срока да обжалват  предишните две съдебни решения пред Върховния касационен съд и така няма да имат възможност да получат неустойката от 754 хил. лв. за забавения ремонт на Ларгото, а освен това ще трябва и да платят 73 хил. лв. за разноски по делото. Официално  комплексът \"Сердика\" бе открит от премиера Бойко Борисов на 20 април 2016 г. Как реагира прокуратурата четете  тук. Записите, които Елена Йончева пусна, чуйте  тук. Коментара на Боил Банов четете  тук. Какво каза Вежди Рашидов, чийто заместник беше Банов през 2016 г., четете  тук. Какво се казва в решението на съда за неустойките четете  тук .", "date": "2019.11.18", "title": "Прокуратурата все още проверява казуса с ремонта на Ларгото"}
{"url": "https://www.dnevnik.bg/analizi/2019/11/18/3993563_bez_da_ima_pravo_na_glas_danail_kirilov_se_okaza/", "text": "                         В политическата си кариера, започнала като общински съветник от БСП и минала през шеф на правната комисия в парламента от ГЕРБ, правосъдният министър Данаил Кирилов не се е разкривал като саркастичен оратор. Изявите му от трибуната в Народното събрание не се свързват с тежки политически спорове, нито с особени конфликти. Ето защо маниерът му на водене на последните заседания на Висшия съдебен съвет (ВСС) са изненада за познаващите публичния му образ. Той самият казва, че \"файловете са обърнати\". Но това обръщане ескалира дотам, че над 100 съдии  поискаха извинение  от него за поведението му по време на процедурата за избор на главен прокурор. Първите признаци за неизявяваната му до момента нападателност се проявиха преди месеци,  докато се обсъждаха идеите му за обща процедура за отстраняване и разследване на т.нар. трима големи в съдебната власт. Раздразнението му тогава беше предизвикано от забележка, че европейските институции никога не са настоявали за общ механизъм, а за гаранции, че именно срещу главния прокурор ще може да се проведе независимо разследване. Уточнението мигновено превърна представителите на неправителствения сектор в мишена за правосъдния министър. Миналата седмица същото се случи с членовете на ВСС, дръзнали да поискат нова процедура за избор на главен прокурор, след като президентът не подписа указ за избрания по-рано Иван Гешев. Поведението на правосъдния министър на практика опроверга декларациите му, че той желае да остане максимално безпристрастен по темата. Именно на такова основание Кирилов не издигна алтернативна номинация, въпреки че Законът за съдебната власт му дава това право. Нещо повече – отношението, което той демонстрира към инакомислещите в съдебния съвет, поставя сериозно въпроса дали отказът на правителството да издигне конкурентна кандидатура на Гешев не беше всъщност подкрепа за него. Как се стигна дотук? Датата е 15 юли 2019 година. В този ден ВСС откри процедурата за избор на нов главен прокурор. В същото заседание правосъдният министър отправи екзотично питане, което обедини в негативната си реакция иначе противопоставящите се главен прокурор и председател на ВКС. Кирилов се поинтересува дали ще му бъде дадена възможност да участва в заседанията на съдебния съвет, но да не ги председателства, както постановява Законът за съдебната власт. След отрицателните отговори на Сотир Цацаров и Лозан Панов Кирилов се съгласи с аргументите им. Въпросът му бе прочетен от медиите като опит да \"стои в ъгъла\" при избора на следващ шеф на обвинението. Правосъдният министър не просто не опроверга тези тълкувания, а в месеците между юли и септември при всяка своя изява странеше от темата. Така че нищо не подсказваше, че няколко месеца по-късно, макар да няма право на глас във ВСС, Кирилов ще се превърне в най-силния глас при избора на следващ шеф на обвинението. Правосъдният министър стана по-словоохотлив по темата едва когато министър-председателят Бойко Борисов заяви, че правителството няма да се възползва от законовата възможност да номинира главен прокурор. В началото той повтаряше почти дословно думите на премиера. През септември постепенно започна с изказванията си директно да подкрепя вече номинирания Иван Гешев. Стигна се до момент, в който пред БНТ Кирилов заявяви, че не е номинирал никого, за да не се \"противопостави на кандидатурата, която събира една широка обществена подкрепа\". В същото интервю той изказва и негативно мнение за протестите срещу номинацията на Гешев: \"Смятам, че зад протестите има непосредствени конкретни цели на конкретни лица, които следват конюнктура.\" Така се стигна до момента на избора и прегласуването му от ВСС, когато Кирилов на практика открито застана на страната на мнозинството в съдебния съвет. Въпреки че член 32 от Закона за съдебната власт отрежда ролята на модератор на правосъдния министър, поведението му изобщо не можеше да се възприеме като такова. Впоследствие начинът му на водене на заседанието бе определено от юриста Иван Брегов като \"отркит урок по тирания\". И докато по време на изслушването и първото гласуване на Гешев, Кирилов само вмъкваше опити за иронични подхвърляния към съдиите, възразяващи на мнозинството, при прегласуването на кандидата тонът му се втвърди и подмятанията станаха по-чести. Той прекъсваше въпросите на членовете на Съдийската колегия, репликираше ги по време на техни изказвания и оспорваше казаното от тях. Напрежението ескалира до степен, че при нарочно включен микрофон, правосъдният министър попита кой е писал изказванията на Атанаска Дишева и Лозан Панов, защото почеркът, който се виждал, според него бил сходен. В началото на заседанието Данаил Кирилов дори опита да прокара прегласуването на Гешев, без да даде думата за изказвания на членовете на пленума. Тонът на правосъдния министър особено загрубя, след като Олга Керелска от съдийската колегия обяви притеснението си от думите на главния прокурор, че изборът на тримата големи в съдебната власт се прави \"в две други сгради\". Към нейното настояване разговорът да се проведе по същество, се присъедини и Атанаска Дишева. В резултат правосъдният министър изригна:  Опитът на Кирилов да смени темата в крайна сметка се оказа успешен.  пък каза правосъдният министър на Олга Керелска, въпреки че самият той неведнъж прекъсваше и нея, и Атанаска Дишева. В същото време се налагаше двете съдийки специално да молят Кирилов да въвежда ред в залата, докато те се изказват. Причината бе, че той оставяше останалите членове на съдебния съвет да ги репликират от място. По-късно правосъдният министър се обърна към Атанаска Дишева с думите: \" На нейно възражение по време на процедурите преди гласуването Кирилов отчете думите й с репликата: \" От заседанието стана ясно, че според Кирилов въпросите по обстоятелствата около репликата на Сотир Цацаров за изборите в съдебната система \"в две други сгради\" са \"претоплени опорни точки\". Особено агресивно правосъдният министър реагира срещу Дишева, когато тя разказа за репликата, отправена й от Иван Гешев, че от нея би излязъл  \"чудесен общински съветник\".  Съдийката заяви, че приема това като заплаха за професионалната й кариера.  , прекъсна я Кирилов. След гласуването на пресконференция пред журналисти правосъдният министър също даде ясно да се разбере, че е напълно солидарен с мнозинството във ВСС. Той дори обясни какъв ще е \"разумният срок\", в който президентът да подпише указа за назначаването на Иван Гешев. От думите му ясно се разбра, че изобщо не допуска възможност държавният глава да сезира Конституционния съд за процедурата по избора.", "date": "2019.11.18", "title": "Без да има право на глас, Данаил Кирилов се оказа най-силният глас за Гешев"}
{"url": "https://www.dnevnik.bg/bulgaria/2019/11/18/3993588_bivsh_zdraven_ministur_vidia_lekarski_propuski_v/", "text": "Лични грешки и слаба лекарска квалификация – такива според бившия здравен министър проф. Радослав Гайдарски са причините за смъртта на 3-годишното момче в София. Заради случая миналата седмица министърът на здравеопазването Кирил Ананиев  разпореди проверка в трите столични болници , през които е преминало детето – Специализираната детска болница \"Проф. Иван Митев\", университетската болница \"Лозенец\" и \"Пирогов\". Очаква се проверката да приключи до сряда (20 ноември). \"Мисля, че тука грешките са лични. Аз мисля, че тук става въпрос за слаба квалификация на приемащите доктори и за едно отношение на самите лекари към конкретния случай\", коментира Гайдарски пред Би Ти Ви. Той изрази убеждение, че след проверките ще има наказани. Изтъкна, че България е една от страните с много лесен достъп до болнично лечение и изрази учудване, че такова е отказвано на малкото момче. \"Всеки лекар, който го е видял (детето – бел.ред.), ако са в достатъчна кондиция и квалификация, те биха могли да разберат, че тук става въпрос за нещо сериозно\", посочи Радослав Гайдарски. Бившият здравен министър коментира, че се създава пропаст между пациентите и лекарите, като липсват уважение и доверие. Той посочи като една от причините и случаи, когато медии са отразявали безпочвени обвинения на пациенти към лекари и призова това да спре. \"Има създадено недоверие между лекаря и пациента. И много често нашите лекари с лека ръка отпращат пациента\", добави бившият здравен министър. Той коментира думите на родителите на починалото момче, че са били отпратени от Специализираната детска болница с обяснението, че има едно свободно легло, но то било резервирано. \"Такова чудо не съм виждал и чувал – да се запазва легло\", посочи Гайдарски. В събота майката и бащата на починалото дете разказаха пред Би Ти Ви как са посетили последователно Специализираната детска болница, а след това и университетската \"Лозенец\", откъдето изписали детето за домашно лечение. Впоследствие състоянието на момчето се влошило и родителите се върнали в детската болница. Там обаче им обяснили, че няма места. \"Спешното легло в болницата било резервирано за някакъв човек за 15-и, който щял да дойде. Неколкократно ни помолиха да си тръгнем, защото детето не е в тежко състояние, било мобилно\", разказа бащата. По думите му при повторното посещение в детската болница са били изгубени още два часа в административни спорове. След като са били върнати вкъщи, детето колабирало и било прието в спешната болница \"Пирогов\", където е починало. Родителите твърдят, че детето е имало вирусна инфекция и впоследствие е направило сепсис. Към момента причината за смъртта му не е оповестена. Единственото известно е, че от Националния център по заразни и паразитни болести са изолирали риновирус при пробите от починалото дете (един от най-широко разпространените вируси, причинител на хремата - бел. ред.). \"Не твърдим, че това е причината за смъртта. Възможен е сепсис, възможни са други неща\", каза пред \"Нова телевизия\" директорът на центъра проф. Тодор Кантарджиев.", "date": "2019.11.18", "title": "Бивш здравен министър видя лекарски пропуски в случая с починалото в болница дете"}
{"url": "https://www.dnevnik.bg/bulgaria/2019/11/18/3993578_vutreshniiat_ministur_e_globen_za_iznasiane_na_lichni/", "text": "Комисията за защита на личните данни (КЗЛД) е наложила глоба от 10 хил. лв. на вътрешния министър за изнасяне на лични данни, съобщава  lex.bg . Ведомството е преценило, че като администратор на лични данни Валентин Радев незаконно е предоставил документи за самоличност, снимки и отпечатъци на финландския гражданин Абдулай Коне на властите в Того. Преценката е след негова жалба. Коне е арестуван преди две години, когато е на почивка в България, защото властите в Того чрез Интерпол са издирвали за компютърни престъпления човек със същото име. Те обаче не са предоставили повече данни, с които да се идентифицира дали арестуваният е издирваният и той е бил освободен да се върне във Финландия. Първоначалната глоба е била 1000 лв. и е била за министерството, но то я обжалвало с мотива, че министърът (Валентин Радев по това време - бел. ред.) е администратор на лични данни. Изданието отбелязва, че в крайна сметка, ако решението влезе в сила, глобата ще бъде платена от бюджета на ведомството. Коне обжалва изпращането на негови лични данни на властите в Того през 2017 г. От министерството са обяснили още, че единият от вариантите за проверка на самоличност в подобни случаи е бил именно приложеният в случая с Коне – да му вземат отпечатъци и да ги пратят в Того, където да бъде направено сравнение. От КЗЛД са поискали допълнителна информация на каква нормативна база се основава тази практика, но от МВР на два пъти отказали.", "date": "2019.11.18", "title": "Вътрешният министър е глобен за изнасяне на лични данни на чужд гражданин"}
{"url": "https://www.dnevnik.bg/razvlechenie/2019/11/18/3993582_pol_makkartni_deivid_gilmor_i_erik_kleptun_se/", "text": "Едни от най-големите рок величия ще се включат в обща акция в помощ на високо ценен техен американски колега китарист, който има финансови затруднения след претърпян инсулт, разказва Би Би Си. Сър Пол Маккартни, Ерик Клептън, Дейвид Гилмор и Джеф Лин са сред 23-те знаменитости, които ще подпишат една електрическа китара с цел тя да се продаде на търг на 11 декември в Уилтшайър благотворително. Парите ще отидат в помощ на Джери Донахю, свирил с британски фолк рок групи като Fairport Convention и Fotheringay.      Очаква се цената на китарата, която е модел V58JD и е дарена специално за случая от JHS VIntage Guitars, да достигне между 10 и 20 хил. паунда  . Върху нея, както и върху калъфа й ще присъстват още подписите на Пийт Таунсенд от The Who, Тони Айоми от \"Блек сабат\", Марк Нопфлър от \"Дайър стрейтс\" и Брайън Уилсън от \"Бийч бойс\". Донахю претърпява тежък инсулт през 2016 г. и оттогава не може да свири на китара. Музикантът, който живее в Лос Анджелис, няма контрол върху дясната част на тялото, включително и ръката. Проблемни са още речта и подвижността му. Дейв Пег, бас китаристът на Fairport Convention и един от основните инициатори на благотворителната кампания, казва, че всички тези знаменитости са се включили от \"уважение към Джери\" и допълва: \"Те признават, че е един от най-великите китаристи в света с уникален стил.\" Според Пег няма друг, който така добре да умее различните китарни извивки, заради което легенди на китарата като Ерик Клептън и Джими Пейдж му се възхищават толкова много.", "date": "2019.11.18", "title": "Пол Маккартни, Дейвид Гилмор и Ерик Клептън помагат на колега с автографи"}
{"url": "https://www.dnevnik.bg/bulgaria/2019/11/18/3993606_prokurori_i_sledovateli_zashtitiha_izbora_na_geshev_i/", "text": "Асоциацията на прокурорите в България публикува становище, а Камарата на следователите изпрати отворено писмо до президента Румен Радев и Висшя съдебен съвет (ВСС) по повод  потворното избиране на Иван Гешев  за главен прокурор миналата седмица. Управителният съвет на Асоциацията на прокурорите в България изказва загриженост и категорично възразява срещу продължаващите опити за нагнетяване на напрежение в обществото и уронване престижа на прокуратурата чрез подновяването на недостойната компроматна кампания срещу Гешев, пишат от прокурорската организация. \"Белег на правовата държава са стриктното спазване на конституцията и законите, при зачитане на правомощията на всяка една власт, провеждане на професионални дебати и демонстриране на толерантност към мнението на останалите. Това, на което отново станахме свидетели през последните дни, а именно недопустим уличен натиск срещу членовете на Висшия съдебен съвет, използването на безкрайни процедурни хватки и обструкции, сочи на идейно безсилие и липса на разумни юридически аргументи\", смятат прокурорите. Според тях такова поведение има една-единствена цел - избягването на реалния дебат относно законовите и професионалните критерии, приложими в процедурата за избор на главен прокурор, които критерии са мотивирали 20 от членовете на Пленума на ВСС да подкрепят Гешев. \"Настояваме да бъдат зачетени ясната позиция и категоричното мнение на професионалната общност на работещите в системата прокурори, следователи и служители. Същото се отнася и до вота на огромното мнозинство от членовете на легитимния да избере главния прокурор орган - ВСС, които открито, аргументирано и с името си и професионалната си репутация застанаха зад номинацията на Иван Гешев\", се казва в позицията на Асоциацията на прокурорите в България. Те заявяват и че се противопоставят на опитите на \"някои изолирани кръгове изкуствено да конфронтират двете магистратски професии - съдийската и прокурорската\", като гарантират, че никога не биха си позволили да се намесват в номинациите, дискусиите и правомощията на президента, ако има процедури за избор на председатели на Върховния касационен съд и Върховния административен съд. Освен това призовават процедурата да бъде завършена при спазване на конституцията и законите, както и за проява на държавническа мъдрост, за конструктивно и отговорно поведение, както и да не се допуска политическо вмешателство в работата на прокуратурата. Следователи се обявиха против политизирането на дебата Камарата на следователите се обръща с отворено писмо до президента Румен Радев, до ВСС и Инспектората към ВСС, а в него се посочва, че процедурата е била прозрачна и проведена изцяло според изискванията на закона. По време на процедурата е имало и възможност за въпроси както от членовете на ВСС, така и от граждани и организации, а от тази възможност да се възползвали и председателят на Върховния касационен съд Лозан Панов, както и членовете на съдийската колегия на ВСС Атанаска Дишева и Олга Керелска, посочват следователите. \"Считаме, че езикът на персонална и институционална конфронтация нагнетяват напрежение в съдебната система и са в очевидна вреда на институциите в държавата и на гражданското общество. Политизирането на процедурата за избор на главен прокурор дестабилизира институцията прокуратура, а противопоставянето на отделните части на съдебната система е във вреда на всички, но най-вече за гражданите\", се казва в отвореното писмо. Според следователите фокусът се измества от професионалните качества на Иван Гешев към политически дебат и опитите за упражняване на външен натиск върху избора на главен прокурор, а това е в нарушение на буквата и духа на закона и правилата за избор на тримата големи в съдебната власт. \"В този смисъл остро възразяваме срещу продължаващия политически натиск, включително с декларации и отворени писма, целящи да предизвикат скандал и генериране на фалшиви новини\", посочват от камарата на следователите. Те призовават членовете на ВСС да отстояват независимостта съдебната власт и на прокуратурата като част от нея и да не допускат институционални и междуличностни конфликти, както и процедурата по избора на нов главен прокурор да приключи в разумни срокове.", "date": "2019.11.18", "title": "Прокурори и следователи защитиха избора на Гешев и поискаха указ в разумен срок"}
{"url": "https://www.dnevnik.bg/skorost/2019/11/18/3993607_riboloven_klub_preduprejdava_za_ekokatastrofa_zaradi/", "text": "Река Вит е застрашена от екокатастрофа заради използване на речна баластра от нейното корито за строежа на магистрала \"Хемус\", съобщи Би Ти Ви, като се позова на сигнал на риболовния клуб \"Балканка\". Неговият председател Димитър Куманов уточни, че сигналът е подаден към Басейнова дирекция - Плевен, в сряда. На кадри, заснети с дрон от клуб \"Балканка\" в четвъртък над село Торос в местността Боаза, се виждат копаещи багери и камиони, които изнасят пръст и камъни. Товарните автомобили поемат в посока участъка в строеж на магистрала \"Хемус\". Според Куманов от баластрата се правят насипи за строежа на магистралата, въпреки че този материал не е подходящ за целта. Става въпрос за отсечката с дължина 15.26 км, която започва от Боаза и стига до пресичането на третокласния път Луковит - Угърчин, където ще е пътен възел \"Дерманци\". До момента обаче разрешително за строеж има само за 1 километър от нея, като първата копка беше направена през април. Както е известно, Агенция \"Пътна инфраструктура\" възложи на държавното дружество \"Автомагистрали\" ЕАД да проектира и изгради участъка от автомагистрала \"Хемус\" от Боаза до Велико Търново, или общо 134 км, включително и тази част, за която е сигналът. Държавното дружество обаче разчита на подизпълнители, като от кадрите на Би Ти Ви се вижда техника с означения от други компании, въпреки че на първата копка чисто новите камиони бяха с надписи \"Автомагистрали\" ЕАД. \"Най-фрапантното, което видяхме, е един доста голям участък от реката, превърнат в лунен пейзаж - разкопано, изсечени крайбрежните гори, включително дърветата по бреговете на реката. А тяхната основна цел е да пазят брега от ерозия, реката да не го отнася. Цялото нещо е разорано\", посочи председателят на риболовния клуб пред БНР. Той допълва, че при всяка поява на проверяващи техниката се изнася, което е съмнително. Вчера техниката отново се изнася, след като там отива екип на Би Ти Ви. Включване на телевизията от днес показа, че на мястото не се работи. За националната радио от Министерството на околната среда и водите (МОСВ) посочват, че на 14 ноември в Басейнова дирекция, Дунавски район, по телефона е получен сигнал от Димитър Куманов за изземане на баластра от река Вит. Екип с представители на Басейнова дирекция и РИОСВ са извършили проверка, която е констатирала, че в реката няма техника и не се извършват дейности с изземане на баластра от водния обект. \"Не са констатирани нарушения, изискващи действия от компетентността на Басейновата дирекция. Предвид твърденията за добив на баластра Басейнова дирекция ще информира кмета на съответната община, допълнително ще информира и прокуратурата за случая с оглед предприемане на действия по преценка\", се казва в официалната позиция на МОСВ. Димитър Куманов обаче твърди, че има отговор от Басейнова дирекция, в който се казва, че има следи от тежка техника и разкопаване на баластра, но извършителят не е открит на място. Потърсени за коментар, от Агенция \"Пътна инфраструктура\" и Министерството на регионалното развитие и благоустройството казаха, че до момента сигнали за такъв проблем не са получавани и ще бъде направена проверка. Малко след 16 часа от АПИ  изпратиха официална позиция , в която се казва, че те се са възлагали изпълнението на никакви дейности край река Вит, свързани с изграждането на участък от автомагистрала \"Хемус\". От агенцията уточняват още, че \"опитите за внушение, че в изграждането на трасето се влага баластра от р. Вит, са неверни\". Според Димитър Куманов сечта на крайбрежната растителност, която укрепва бреговете, и копането на баластра в речните тераси не само увреждат екосистемата в района, но и увеличават риска от наводнения. За събота е планиран протест на мястото. Риболовен клуб \"Балканка\" ще изпрати и жалба до Европейската комисия за строежа на магистралата.", "date": "2019.11.18", "title": "Риболовен клуб предупреждава за екокатастрофа заради строеж на магистрала"}
{"url": "https://www.dnevnik.bg/biznes/2019/11/18/3993597_poshtenska_i_pireos_prikljuchiha_slivaneto_si/", "text": "Обединението между Пощенска банка (\"Юробанк България\" АД), която е част от международната банкова група \"Юробанк\" и \"Банка Пиреос България\" АД (Банка Пиреос) приключи, съобщиха от институцията. На 12 ноември е приключило юридическото обединение на двете банки, при което Банка Пиреос се преобразува чрез вливане, което доведе до нейното прекратяване без ликвидация. Пощенска банка става правоприемник на Банка Пиреос, като цялото имущество на Банка Пиреос, в това число всички права и задължения по сключените договори с клиенти, са преминали към Пощенска банка. След вливането на Банка Пиреос в Пощенска банка двете банки продължават заедно напред като една институция, която ще работи под търговската марка \"Пощенска банка\". От датата на оперативното обединение за клиентите на Банка Пиреос влизат в сила  изменения в условията по действащите договори, Общи условия, Тарифи и Лихвени бюлетини , като най- съществените са автоматичната промяна на номера на банковата им сметка (IBAN), промени в интернет банкирането и преиздаване от Пощенска банка на дебитните и кредитните карти на клиентите от Банка Пиреос. Пощенска банка в резултат от обединението си с Банка Пиреос придобива пазарен дял на българския пазар от над 10% по размер на активи, кредити и депозити, като затвърждава позицията си на системна за пазара банка, посочват от институцията. Очакванията са тя да заеме трето място по размер на кредитния портфейл с обем от 7.5 млрд. лв. и по размер на депозитите – с 9.3 млрд. лв. Обединената банка ще разполага с още по-широка клонова мрежа в цялата страна. През март 2016 г. Пощенска банка придоби дейността на \"Алфа Банк България\", с което постави началото на вълната от банкови консолидации на българския пазар. Друго подобно сливане бе това на  Сибанк и ОББ .", "date": "2019.11.18", "title": "Пощенска и \"Пиреос\" приключиха сливането си"}
{"url": "https://www.dnevnik.bg/sviat/2019/11/18/3993611_rusiia_vurna_na_ukraina_korabite_zadurjani_v/", "text": "Русия предаде на Украйна катерите \"Бердянск\" и \"Никопол\" и буксира \"Яни капу\", които бяха задържани в Керченския пролив. Това  съобщи  руското министерство на външните работи почти година след инцидента. Малко по-късно Киев потвърди новината. Макар Москва да смята корабите за \"веществено доказателство\" в продължаващото в Русия дело за незаконно пресичане на границата, \"компетентните хора завършиха следствените действия по отношение на тях\" и това направи възможно връщането, обяснява руската институция. Украинските моряци, задържани при инцидента, се върнаха в родината си още на 7 септември. Това бе част от  размяна на задържани  между Киев и Москва. На 25 ноември кораби на руския военноморски флот задържаха три украински плавателни съда в Керченския проток, след като откриха огън по тях, а пограничната служба на Федералната служба за сигурност (ФСБ) на Русия обвини Украйна, че нарушава морската ѝ граница. Киев отхвърля обвинението. Според ФСБ оръжието е използвано за \"принудително спиране\" на корабите, а плавателните съдове са откарани на пристанището в Керч. Случаят  силно повиши напрежението  между двете държави. Още една стъпка Международният съд по морско право задължи Москва да върне и моряците, и корабите с решение от май тази година. Днешната стъпка е поредната преди срещата в т.нар. нормандски формат (лидерите на Русия, Украйна, Франция и Германия), която  би трябвало да се състои на 9 декември . Преди малко Кремъл потвърди срещата и участието на президента Владимир Путин на тази дата, след като дни наред отказваше да коментира оповестената първо от западни институции информация. От руското външнополитическо ведомство същевременно настояват, че няма връзка между връщането и предстоящото събитие.", "date": "2019.11.18", "title": "Русия върна на Украйна корабите, задържани в Керченския проток"}
{"url": "https://www.dnevnik.bg/politika/2019/11/18/3993548_bsp_ima_grafik_za_priak_izbor_na_lider_no_ne_i_pravila/", "text": "БСП ще проведе пряк избор на лидер през април, но правилата за това все още няма. Проект на т.нар. вътрешен изборен кодекс е готов от юни, но  според конгресно решение трябваше да бъде изработен нов до края на септември . В неделя Националният съвет на партията одобри план-график за провеждане на вътрешните избори, но не и правила за първия по рода си пряк избор за лидер. Така засега е ясно, че първият и вторият тур на гласуването за председател на БСП ще бъдат през април. Към момента е известно, че Корнелия Нинова ще се кандидатира за нов мандат. Проектът на т.нар. изборен кодекс в партията трябва да бъде одобрен на следващ пленум, вероятно през декември. Според конгресно решение всички членове на БСП, които са около 100 хил., трябва да избират лидер. Предстои да се реши какъв да е срокът за членство, за да не участват записали се в последния момент в партията. Едно от предложенията е поне 36 месеца. Предлага се да се формират централна и местни избирателни комисии в партията, които да се занимават с подготовката на изборите. Не е известно дали ще има изборни списъци, но ще трябва да се определи активност - за лидер на първи тур може да бъде избран кандидатът, който е събрал повече от половината гласове, ако във вота са участвали поне 50% от имащите право. Преди прекия избор на председател в партията ще се проведе пълен цикъл отчетно-изборни събрания, който започва от 1 декември. Така ще бъдат сменени ръководствата на местните структури, ще бъдат излъчени нови делегати за конгреса, както и се очаква да бъде направено своеобразно преброяване на членовете на партията.", "date": "2019.11.18", "title": "БСП има график за пряк избор на лидер, но не и правила"}
{"url": "https://www.dnevnik.bg/bulgaria/2019/11/18/3993609_kratki_novini_recidivist_e_arestuvan_za_obira_na_blizo/", "text": "                         Близо 100 кг хероин са задържани на \"Дунав мост\" Служителите на граничния пункт \"Дунав мост\" задържаха 93.6 кг. хероин, съобщи Агенция \"Митници\". Наркотикът, разпределен в 184 пакета, е задържан в неделя (17 ноември) в товарен автомобил, който е пътувал към Западна Европа. По първоначални оценки хероинът е със сравнително висока чистота и стойността му е над 3.6 млн. лева. За 72 часа е задържан 56-годишен българин, на когото са повдигнати обвинения за контрабанда на високорисково наркотично вещество. Ако бъде признат за виновен, законът предвижда наказание лишаване от свобода от 15 до 20 години и глоба от 100 хил. до 300 хил. лв.      \"Още от вчера главната дирекция \"Борба с организираната престъпност\" работи усилено по случая, тъй като вероятно се касае за международен трафик\", заяви главният секретар на МВР Ивайло Иванов на брифинг, в който участваха и директорът на Агенция \"Митници\" Георги Костов, зам.-главния прокурор Иван Гешев, прокурор Андрей Ангелов от Окръжната прокуратура - Русе и главния секретар на МВР Ивайло Иванов. Рецидивист е арестуван за обира на близо 140 хил. лева в София Осъждан за кражба 41-годишен мъж е задържан за обира на близо 140 хил. лв., извършен миналата седмица в столицата, съобщи прокуратурата. Общо 120 хил. лева и 10 хил. евро бяха откраднати на 14 ноември от автомобила на мъж, малко след като той ги изтеглил от банковия трезор, където ги съхранявал. Обирът е извършен по обяд на столичната ул. \"Хан Пресиян\", като нападателят се придвижвал с Ауди с македонска регистрация. Сега Софийската районна прокуратура е повдигнала обвинение за кражба в особено големи размери на 41-годишния С. Николов. От прокуратурата посочват, че той вече е осъждан за кражба и затова е налице висока обществена опасност. Днес районният съд решава дали да остави задържания за постоянно в ареста.", "date": "2019.11.18", "title": "Кратки новини: Рецидивист е арестуван за обира на близо 140 хил. лева в София"}
{"url": "https://www.dnevnik.bg/sviat/2019/11/18/3993617_katalunskiiat_premier_e_na_sud_za_nepodchinenie/", "text": "В Каталуня започна съдебно дело срещу регионалния премиер сепаратист Ким Тора, обвинен в неподчинение заради отказа си да свали сепаратистки символи от държавни сгради, предаде \"Франс прес\". Прокуратурата иска Тора 20 месеца да не може да заема избираема длъжност, което би му попречило да остане ръководител на изпълнителната власт на богатата испанска североизточна област. Деянията, за които е съден Тора, са от март. Тогава испанската избирателна комисия му беше наредила да свали сепаратистки символи от държавните сгради в областта, за да гарантира институционната неутралност по време на кампанията за парламентарните избори от края на април. В един от случаите става дума за окачен на сградата на каталунското правителство транспарант с надпис \"Свобода за политическите затворници и изгнаниците\" с жълта лента. Жълтата лента се използва от сепаратистите при исканията им за освобождаване на държани в затвора техни ръководители. След като на два пъти пренебрегна поставения от избирателния орган краен срок, каталунското правителство предизвика властите, като покри транспаранта с друг подобен транспарант, но с бяла лента с червена черта вместо жълта лента. В крайна сметка Тора отстъпи и махна транспаранта, преди да се е намесила полицията.", "date": "2019.11.18", "title": "Каталунският премиер е на съд за неподчинение"}
{"url": "https://www.dnevnik.bg/evropa/2019/11/18/3993229_orban_zatiaga_kontrola_nad_sudilishta_i_uchilishta_s/", "text": "Унгарското правителство предложи законодателство, което ще затегне контрола му върху съдилищата и независимите училища в страната, предаде \"Ройтерс\". Една от мерките, внесени в парламента миналата седмица, ще подсили Конституционния съд, в който повечето съдии се избират от управляващата партия. Откакто спечели властта преди почти 10 години, партията на премиера Виктор Орбан затегна контрола върху медиите и съдилищата, често влизайки в конфликт с Европейския съюз. По-рано този месец правителството  изостави спорните си планове  за създаване на отделни административни съдилища. Управляващите обаче обещаха да прокарат законодателство, което да ускори делата в административните съдилища, в които са замесени правителствени органи, а правосъдният министър Юдит Варга внесе законопроект от 200 страници миналата седмица. Той ще позволи на държавните органи да обжалват в Конституционния съд решения на съдилища на по-ниска инстанция, ако мислят, че те нарушават конституционните им права или ограничават властта им. Според \"Амнести интернешънъл\" законопроектът ще засили контрола на Конституционния съд върху по-нискоинстанционните съдилища. Унгарският хелзинкски комитет заяви, че предложението ще позволи на правителството да насочи политически чувствителни случаи към Конституционния съд, който често в миналото е взимал решения в полза на правителството. Той има 15 членове, избирани от парламента, в който \"Фидес\" разполага с мнозинство от две трети. По думите на Варга правителството иска да даде \"ясна рамка\" за административните дела и да ускори процеса по обжалване. Промени за училищата Правителството внесе в парламента и законопроект, който ще принуди независимите училища да кандидатстват повторно за лицензите си от следващата година. Така бъдещата им дейност ще зависи от одобрението на министъра на образованието. Алтернативните училища, чиито методи на преподаване и учебни програми са различни от тези в държавните, ще трябва да кандидатстват за ново разрешително от април. Тези, които не успеят, няма да могат да работят следващата учебна година. \"Отсега нататък ще зависи от прищевките на министъра да решава кои училища ще могат да функционират и кои не\", коментира Мартон Ашбот, адвокат в унгарския Съюз за граждански свободи. Според законопроекта промените ще гарантират съвместимост сред училищата. Унгарският Валдорфски съюз, група на алтернативни училища, заяви, че промените ще сложат край на държавното признаване на алтернативните учебни методи. Милиардерът Джордж Сорос вече влезе в спор с правителството заради образованието. Неговият  Централноевропейски университет  беше принуден да отвори кампус във Виена тази година, след като заяви, че ключови курсове са били изключени от Унгария.", "date": "2019.11.18", "title": "Орбан затяга контрола над съдилища и училища с алтернативни учебни методи"}
{"url": "https://www.dnevnik.bg/sport/2019/11/18/3993615_opoziciiata_vuv_voleibola_obvini_dancho_lazarov_che/", "text": "Волейболните клубове, които се обявиха за промяна в ръководството на федерацията (БФВ), обвиниха дългогодишния президент Данчо Лазаров в отправяне на заплахи към други клубове. Според оформилата се опозиция \"някои дами и господа от статуквото\" манипулират и създават внушения. Преди дни ЦСКА, \"Левски\", \"Хебър\", \"Марек\", \"Марица\" и други водещи клубове обявиха, че работят за свикване на извънредно изборно общо събрание. Целта е свалянето на Лазаров от власт. Сега от инициативния комитет изтъкват, че \"БФВ не е Данчо Лазаров, БФВ не е еднолично търговско дружество, а БФВ сме всички ние\". \"Нека да защитим любимия си спорт от реваншизма, да спасим нашия спорт от задкулисието и тоталитарния модел на управление, да бъдем една прозрачна, демократична и финансово стабилна федерация. Нека всички заедно да спрем диктатурата и потъването на българския волейбол още на 20 декември, а след това отново заедно да започнем промяната\", се казва в открито писмо. От комитета твърдят, че искат да създадат отворена структура, в която всеки да е свободен да изрази мнението си, без да се страхува, че ще пострада след това. И добавят, че в следващите дни ще бъде представена програма за развитие на волейбола. \"Не се поддавайте на манипулации, заплахи и внушения. Бъдете смели и не се страхувайте да изразите позицията си. Ние вярваме в принципността, вярваме в законите и правилата и всеки един подобен опит за манипулации ще бъде веднага атакуван от нас по съответния ред\", пишат от инициативния комитет. \"Ние не обещаваме нереални неща, не обещаваме милиони левове да потекат към всеки клуб. Ние сме част от всички клубове в България и вярваме, че решенията за развитието на волейбола трябва и ще се вземат от всички клубове - членове на БФВ, а не да се спускат от един човек. Така е нормално, морално и законно\", добавят от опозицията. В петък президентът на \"Левски\" и бивш капитан на националния отбор  Владимир Николов заяви, че федерацията (БФВ) е във фалит . \"Дневник\" изпрати въпроси по темата с финансовото състояние на БФВ до министерството на спорта, но до момента няма получен отговор. \"Това, че има проблеми в някои федерации на ниво ръководство - винаги има, във всички федерации. Има едни хора, които искат да вземат властта - смятат, че могат да управляват по-адекватно. Има хора, които са недоволни от управлението - това е демокрацията. Изборът на президенти и ръководства се извършва от клубовете. Трябва да бъдем толерантни и да им дадем възможност да си проведат изборите. Нашата работа е да внимаваме да няма натиск от федерациите върху клубовете\", каза  министърът на спорта Красен Кралев .", "date": "2019.11.18", "title": "Опозицията във волейбола обвини Данчо Лазаров, че заплашва и манипулира клубове"}
{"url": "https://www.dnevnik.bg/biznes/2019/11/18/3993631_ot_lozata_do_chashata_-_divinotaste_subira_ceniteli_na/", "text": "Как да изберем виното в магазин или ресторант? Къде стои България на световната винена карта? Какъв е потенциалът на страната като винопроизводител? Кои са най-добрите райони за винопроизводство в България? Това са само някои от въпросите, чийто отговор може да се потърси по време на най-големия форум на българското вино  DiVino.Taste . Деветото му издание започва в петък и то ще е доста по-мащабно от предходните, съобщават организаторите. Започва с конференция, която ще открие ресорния земеделски министър в петък и ще продължи през целия уикенд в \"Интер експо център\". През трите дни на този винен празник посетителите ще имат избор да дегустират сред над 550 качествени и разнообразни вина. Какво ново За пръв път в това издание на изложението то ще заеме две големи зали - 5 и 6 в изложбения център. Зала 5 е посветена изцяло на българските изби и техните вина. Със сигурност посетителите ще открият вина, които не са опитвали, и производители, за които не са чували. По традиция много винари избират именно DiVino.Taste, за да представят новите си реколти и брандове, казват организаторите. Съседната зала 6, наречена Good Mood зона, ще предлага удобства за разговори и почивка. Посетителите ще имат на разположение вкусна храна, кафе специалитети и вода, специално подбрани деликатеси, зехтини, занаятчийски, био- и натурални продукти, винени и кулинарни аксесоари и съдове, книги и списания на кулинарна и винена тематика... По традиция вината от изложението ще могат да се купят в официалния магазин на събитието, изграден от Casavino. Накъде отива българското вино?  След присъединяването на България към ЕС, лозарството и винопроизводството претърпяха значителни промени, които дадоха нов облик на бранша. Българското вино постоянно повишава качеството си, а страната е с неизчерпан потенциал за развитие. Накъде върви българското винопроизводство? Какви законодателни промени са необходими? Възможно ли е да се създаде единен бранд в сектора. Тези и други въпроси ще бъдат обсъдени на първата Национална конференция \"Българското вино в ХХI век\". Тя ще се проведе в първия ден на DiVino.Taste от 10:00 до 17:00 часа. С програмата може да се запознаете  тук . В майсторските класове ще бъдат представени някои от най-известните винарски райони в света, различни видове вино и последните тенденции в производството. Водещи на майсторските класове са сред утвърдените световни и български винени експерти. За изложението пристига най-младият Master of Wine на Германия, Константин Баум MW. Пред българската публика той няма да говори за вината на изток от Рейн, а ще представи вината на Калифорния. Като посланик на Калифорнийския винен институт за Европа Константин Баум MW ще поведе на задълбочена обиколка из Златния американски щат с неговите хора, геология, климат и страхотни вина. Заслужено внимание ще бъде отделено и на легендарните подсилени вина от Иберийския полуостров и остров Мадейра. Обвити в лека загадъчност,  Херес, Порто и Мадейра  не са лесни за разбиране и сякаш все остават встрани от отъпканите винени пътища. Класове са посветени още на това колко важен е произходът на виното, за връзката между виното и изкуството, представена от класически пианист - Иво Върбанов. Създал през 2005 лозе край село Изворово в Южен Сакар, той започва да произвежда забележителни вина и е убеден, че тероарът там се проявява по впечатляващ начин в характера на сирата. Самият той е автор на концепцията на тези вина и ще води  вертикалната дегустация  на 8 реколти сира – от 2017 назад до 2009. Сертифицираният сомелиер на зехтини Анна Петкова ще представи някои от най-добрите зехтини в света. Деветото издание на DiVino.Taste обръща внимание и на неочакваното за мнозина сортово разнообразие в Австрия. Тазгодишното издание на DiVino.Taste отново предлага и едно специално дегустационно място: Fine Wine Corner! Това е обособено пространство в основната зала на изложението, където ще бъдат представени 25 подбрани български вина от най-висок клас – всички те от местни сортове: мавруд, рубин, мелник, димят, тамянка, мискет... Това са редки вина, някои са от по-стари реколти, в къси серии, или вина, които демонстрират в пълнота потенциала на местните сортове и по най-добър начин отразяват философията на създателите си", "date": "2019.11.18", "title": "От лозата до чашата - DiVino.Taste кани ценители на винен уикенд"}
{"url": "https://www.dnevnik.bg/kultura/2019/11/18/3993632_filmovite_kompanii_nastoiavat_za_otchisleniia_ot/", "text": "Точно 202 души, сред които имена като режисьоите Константин Божанов, Димитър Коцев - Шошо, Петър Вълчанов и Иглика Трифонова, са се подписали в отворено писмо по повод неспазването на законите за авторско право в частта му за препредаването на филми на територията на страната. Писмото е изпратено до министъра на културата, премиера, председателя на СЕМ, на комисията по култура и медии към парламента и медиите. Авторите му твърдят, че исканията на българските филмови автори и продуценти са подкрепени от най-големите филмови студиа в света като Metro-Goldwyn-Mayer, 20th Century Fox, SONY Pictures и Lionsgate. В писмото с днешна дата, изпратено с бланка на организацията \"Филмаутор\", която представлява интересите на създателите на филми, аудио-визуални произведения, записи на филми и записи на аудиовизуални произведения, се казва, че България е единствената страна в Европейския съюз, в която от години над 250 кабелни и сателитни оператори осъществяват своя бизнес, без да отчисляват дължимите суми към авторите и продуцентите на филми. Авторите му настояват те да започнат незабавно да плащат дължимото на създателите на филми и приканват Министерство на културата и СЕМ да заемат категорична позиция за спазването на законовите разпоредби в тази връзка. Според Закона за авторското право и сродните му права в България и приетите европейски норми препредаването на филми и сериали на територията на страната от кабелни и сателитни оператори следва да става след изричното разрешение от правоносителите и при заплащане на възнаграждение за тях от ползвателите.  В момента, ако една от националните телевизии например излъчи филм, за чийто права е платила на дадена компанията, то кабелните оператори, които препредават същото това съдържание, дължат авторски отчисления за това вторично използване на техните произведения. Въпреки огромните приходи от платена телевизия (според данни на КРС за 2018 г. те надвишават 368 млн.лв., кабелните оператори в страната обаче продължават да не плащат дължимото на авторите и продуцентите на тези произведения. Поради неспазването на закона и липсата на санкции \"хиляди заглавия от цял свят, сред които и филми като \"Аватар\", \"Титаник\", \"Мисията невъзможна\", \"Наистина любов\" и др. се показват на територията на страната, без за това да се заплащат съответните права за препредаване. Търпението на българските автори и продуценти на филми по темата отдавна е изчерпано, но към техните искания вече се присъединяват и едни от най-големите филмови студиа в света като Metro-Goldwyn-Mayer, 20th Century Fox, SONY Pictures, които в края на август и началото на септември изпратиха серия от предупредителни писма към ФИЛМАУТОР и Министерството на културата\", гласи писмото. Авторите допълват, че това не е първият призив на международната творческа общност въпросът с липсата на плащания за препредаването на филми в България да бъде разрешен. През април 2018 г. 110 представители от 55 европейски дружества са изпратили до българските институции резолюция, с която се настоява за спешни мерки. Тогава тя е била адресирана до министъра на културата и СЕМ с очакване те да гарантират условия, в които кабелните и сателитните оператори ще осъществяват своята дейност в рамките на закона.  \"И до днес препредаващите предприятия в България не плащат за правата на хиляди български и чужди автори и продуценти на филми. A междувременно по официални данни на КРС общият им приход от платена телевизия за 2018 г. надхвърля 368 млн. лв., като нараства спрямо 2017 г. с почти 18%. Справедливо е малка част от тези приходи да отиват за създателите на творческо съдържание, което всъщност задвижва интереса на публиката към услугите на мрежите\", твърдят авторите.  През февруари \"Филмаутор\" и Българска асоциация на кабелните и комуникационните оператори (БАККО)  започнаха преговори  с цел постигането на споразумение за тарифата, по която да се заплащат правата. За целта от \"Филмаутор\" изготвиха икономически анализ и сравнение с тарифи, приложими в държави от ЕС с подобно икономическо положение. Тогава Галя Маринова, председател на УС на БАККО, коментира: \"Имаме разбирането, че за труда на авторите трябва да се плаща. Трудностите идват от различията в оценка на двете страни.\" Отговорът на Виктор Божинов, режисьор, продуцент и председател на управителния съвет на \"Филмаутор\", тогава бе, че смисълът на тези плащания за авторски възнаградения е да създават възможности за нови творчески произведения. Споразумението, което трябваше да е налице до 15 ноември, обаче не бе постигнато, а според \"Филмаутор\" операторите продължават да са спокойни заради липсата на глоби. \"Сега очакваме държавата в лицето на Министерството на културата да свика комисия, чието решение да бъде финално по темата. Тази ситуация се повтаря от няколко години, но до резултат така и не се стига, което неминуемо ще доведе до санкции.\"", "date": "2019.11.18", "title": "Филмовите дейци настояват кабелните оператори да им плащат дължимите права"}
{"url": "https://www.dnevnik.bg/sviat/2019/11/18/3993228_orban_ogranichava_pravomoshtiiata_na_noviia_opoziconen/", "text": "Месец след  загубата на кметското място в Будапеща  кабинетът на премиера Виктор Орбан обяви предложение за ограничаване на бюджетните правомощия на човека, управляващ най-големия град в Унгария. Това става, след като вотът отне от партия \"Фидес\" контрола над четири от петте най-големи града - най-лошият резултат за Орбан от десетилетие - след като опозицията  координира  действията си  за втори път  тази година. Законопроектът цели да се приоритизира системата на градския транспорт, страдаща от недофинансиране и разчитала и при предишния кмет - съюзник на Орбан - на инжекции от централното правителство. Мярката обаче вероятно ще засегне разходите за социални услуги (от които \"Фидес\" не се отказваше, докато бе на власт в града), като принуди столицата да пренасочи част от постъпленията от данъци (около 500 млн. долара годишно) именно към транспорта. Кметът Гергей Карачон поиска от правителството да изтегли законопроекта и отправи молба към Орбан да не се оттегля от обещанието си да работи с местната власт дори там, където \"Фидес\" е загубила. Според заместника му Амбруш Киш Будапеща може да се окаже затруднена и под \"финансов натиск\" - градът вече и бездруго харчи половината от постъпленията от данъци, плащани от бизнеса, за автобуси, трамваи и метро. Битка за власт Министър от кабинета на Орбан, чието име не се споменава, същевременно твърди, че централното правителство ще продължи да подкрепя градския транспорт в столицата както и преди. През годините Орбан иззе много правомощия от местната власт, а с тях - и части от бюджета им, централизира образованието и здравеопазването. Предложението може да даде път на тригодишна борба за власт между Орбан и противниците му преди изборите през 2022 г., отбелязва \"Блумбърг\". Днес социалистическата партия - най-голямата опозиционна формация -  обяви , че подкрепя инициативата на Карачон за съпротива срещу Орбан да се формира \"съюз на свободните градове\" като подготовка, за да се \"мобилизира демократичната опозиция на улиците\". В началото на месеца Карачон отправи първия си удар срещу политиките на Орбан, като обяви \"извънредно положение за климата\" в Будапеща. Унгарските власти са против усилията на ЕС за постигане на \"климатична неутралност\" до 2050 г., пише EurActiv. Той също така предложи да бъдат забранени някои спорни строителни проекти.", "date": "2019.11.18", "title": "Орбан ограничава правомощията на новия опозицонен кмет на Будапеща"}
{"url": "https://www.dnevnik.bg/biznes/companii/2019/11/18/3993644_izpulnitelniia_direktor_na_toplofikaciia_sofiia_podade/", "text": "Изпълнителния директор на \"Топлофикация София\" Кремен Георгиев е подал молба за напускане, съобщи пресцентърът на дружеството. Искането е постъпило днес в надзорния съвет на компанията. Решението на Георгиев идва в резултат на предварително обсъждане на по-ранен етап с надзорния съвет и е било прието единодушно от него, се казва в съобщението. Новият ръководител на \"Топлофикация София\" е Александър Александров. Той е магистър по \"Топлоенергетика\" от Техническия университет - София, с няколко специализации в Германия, включително по Програма за обучение на висши мениджърски кадри (еквивалент на МВА), и повече от 20-годишен опит на ръководни позиции във водещи български и международни компании, се казва в кратката му биография. Смяната на изпълнителния директор на \"Топлофикация София\" идва няколко месеца след като \"Булгаргаз\"  заведе дело срещу дружеството за дължими 35 млн. лева  за доставен природен газ. Сумата е част от общо дълг от над 120 млн. лв. Той беше натрупан само за година, в периода август 2018 - август 2019 година, след като преди това \"Булгаргаз\" продаде на Българския енергиен холдинг вземанията си от столичното дружество в размер на 105 млн. лева. \"Необяснимо е как за такъв кратък период са натрупани толкова големи задължения. В същото време, ако направите преглед на финансовия отчет на \"Топлофикация София\" за 2018 година, ще разберете, че техните постъпления са достатъчни, за да могат да си покриват задълженията към \"Булгаргаз\" за доставен газ\", каза тогава шефът на \"Булгаргаз\" Николай Павлов. Общо дълговете на столичната топлофикация са за над 800 млн. лева,  обяви през юли Столичният общински съвет . Като вариант за спасение той възложи на \"Топлофикация София\" да търси международен консултант, който да извърши оценка на сегашното положение на дружеството, правен анализ, както и икономически и технологичен одит. До март 2020 г. дружеството трябва да представи този анализ, с който да се определи посока за стабилизиране и най-вече за технологична модернизация. Спасението е в чуждестранен инвеститор, който да вложи 257.4 милиона евро в закъсалото дружество за технологичното му обновление, препоръчва докладът на работна група от експерти, който бе приет от общинския съвет.", "date": "2019.11.18", "title": "Изпълнителният директор на \"Топлофикация София\" подаде оставка"}
{"url": "https://www.dnevnik.bg/bulgaria/2019/11/18/3993642_rabotnici_v_ceh_za_nelegalni_cigari_sa_osudeni/", "text": "Общо 12 работници в нелегалната фабрика за цигари в пловдивското село Труд получиха присъди, след като се признаха за виновни и сключиха споразумения с прокуратурата. Сочените за организатори на нелегалното производство все още се разследват. Разкритата през лятото нелегална фабрика е развивала мащабна дейност – с капацитет за производство на 2 хил. цигари в минута, а разследващите оцениха щетите за бюджета на 15-20 млн. лева месечно. В цеха са работели и граждани на Украйна и Молдова, които живеели в него, без да излизат навън. Сега Специализираният наказателен съд одобри споразуменията, сключени между прокуратурата и задържаните работници, които са се признали за виновни. Четирима от обвинените българи са получили ефективни присъди между година и година и три месеца затвор при първоначален общ режим. Те са заемали най-ниските нива в йерархията на престъпната група – пазач, доставчик на храна за работниците, както и техническа поддръжка на помещенията. Осмината чужденци, работили в производството – украинци и един молдовски гражданин, получават 3-годишни условни присъди с 5-годишен изпитателен срок, както и лишаване от права, информира държавното обвинение. За организатори на нелегалното производство са сочени трима българи, като разследването срещу тях продължава. От прокуратурата посочват, че предстои срещу тях да бъде изготвен обвинителен акт и той да бъде внесен в Специализирания наказателен съд. Нелегалната фабрика за цигари в с. Труд бе разбита на 4 юли , като на мястото бе намерена готова продукция за около 3 млн. лева, половината от която натоварена в камион и подготвена за експедиция. Разследващите посочиха, че производството е без аналог, като в него били инвестирани близо 10 млн. лева, а фабриката е действала в продължение на една година. В близкото село Ръжево Конаре бе открит и цехът на фабриката, където е рязан тютюнът за нелегалните цигари. Тогава разследващите съобщиха, че цехът е бил покрит с бали сено с таен процеп за минаване и спешен авариен изход – тръба със скейтборд за бързо бягство и фенери. Живеещите вътре чужденци били снабдявани с храна от българин и общували с останалите от групата с българско-руски речник.", "date": "2019.11.18", "title": "Работници в цех за нелегални цигари са осъдени, организаторите още се разследват"}
{"url": "https://www.dnevnik.bg/sport/2019/11/18/3993628_dobre_doshli_na_stadion_joze_mourinyo_v_surbiia/", "text": "Какво общо има Жозе Моуриньо със сръбското градче Уб, където се появи стадион, кръстен на известния треньор. Въпреки че португалецът никога не е посещавал града в Западна Сърбия, там вече има стадион \"Жозе Моуриньо\", а заслугата за това е на халфа Неманя Матич. Сърбинът, който беше привлечен от Специалния първо в \"Челси\" (2014 г.), а след това и в \"Манчестър юнайтед\", осигури средствата за построяване на 500-местното съоръжение. \"Жозе Моуриньо уважава много Сърбия и винаги го е показвал. Попитах го дали можем да кръстим този малък стадион на него\", каза Матич пред \"Телеграф\".      Стадион \"Жозе Моуриньо\" се намира в непосредствена близост до друго съоръжение, кръстено на известна футболна личност, това е стадион \"Драган Джаич\", на името на легендата на \"Цървена звезда\".", "date": "2019.11.18", "title": "Добре дошли на стадион \"Жозе Моуриньо\" в Сърбия"}
{"url": "https://www.dnevnik.bg/video/2019/11/18/3993794_avstriia_shte_obiavi_bedstveno_polojenie_v_niakolko/", "text": "Австрия се бори с последиците от обилния паднал сняг, заплахата от лавини и наводнения от преливащи реки и езера. Днес властите ще обявят бедствено положение в няколко района. 30 къщи в Щадл ан дер Мюр са евакуирани заради свлачище, паднали камъни и дървета, които препречиха жп линии и шосета, като влакът от Мюнхен до Венеция бе принуден да спре и да изчака разчистването.", "date": "2019.11.18", "title": "Австрия ще обяви бедствено положение в няколко района"}
{"url": "https://www.dnevnik.bg/video/2019/11/18/3993780_arh_todor_bulev_ploshtad_sv_nedelia_triabva_da_se/", "text": "Градоустройственото законодателство трябва да се стабилизира така, че да бъде в интерес на общността. Това коментира арх. Тодор Булев от Съюза на архитектите в интервю за предаването \"Денят с Веселин Дремджиев\" по ТV+ и TV1. Това, което е започнало, трудно може да се спре, но съюзът планира да подготви нов законопроект за архитектурата. Арх. Булев коментира и конкурса за градоустройствено решение на столичния площад \"Света Неделя\", който според архитектурната общност ощетява българските представители на съсловието. По думите му в България няма правила, които да постигат архитектурно качество, а се следват правилата на обществените поръчки. Площадът трябва да се освободи от автомобилите и трамвая, да се успокои транспортната обстановка, за да стане жив площад, каза експертът.", "date": "2019.11.18", "title": "Арх. Тодор Булев: Площад \"Св. Неделя\" трябва да се освободи от колите и трамвая"}
{"url": "https://www.dnevnik.bg/sport/2019/11/18/3993647_platini_tehnologiiata_za_videopovtoreniia_e_pulna/", "text": "Бившият президент на Европейската футболна федерация (УЕФА)  Мишел Платини  определи въвеждането на системата за видеоповторения (VAR) като \"пълен кошмар\". Французинът, който беше противник на технологията, смята, че грешките са прекалено много. \"Ще ми трябва поне половин час, за да обясня защо VAR не решава проблемите\", каза Платини в предаване по италианската телевизия RAI. \"Технологията по-скоро измества проблемите. Аз съм против VAR, мисля че тази технология е пълна глупост, но за съжаление връщане назад няма.\" Технологията VAR беше въведена постепенно в част от водещите шампионите в Европа, след което и в европейските турнири, включително Шампионската лига от началото на този сезон. Платини смята, че след изтичането на наказанието му може да се завърне на работа във футбола и може отново да заеме ръководен пост. \"На 64 години имам възможност за едно последно приключение, но нямам право на грешка. Трябва да помисля над това.\" Трикратният носител на \"Златната топка\" беше изхвърлен от футбола през 2016 г., след като беше уличен в получаване на нерегламентирани плащания от президента на ФИФА Сеп Блатер. \"Във ФИФА не ме искаха за президент, това е истината. Аз винаги съм искал да защитавам футбола и бях единственият футболист, който можеше да оглави тази организация\", каза още Платини и добави, че вече не контактува с Блатер и настоящия президент на ФИФА Джани Инфантино.", "date": "2019.11.18", "title": "Платини: Технологията за видеоповторения е пълна глупост"}
{"url": "https://www.dnevnik.bg/politika/2019/11/18/3993825_sudut_nasrochi_delo_po_iskaneto_na_maia_manolova_za/", "text": "Делото за касирането на местните избори в София ще се гледа на 21 ноември в Софийския административен съд, съобщиха от съда. Делото е по жалба на останалата втора на местния вот Мая Манолова (подкрепена от БСП и някои десни формации). От инициативния комитет на Манолова  подадоха жалбата  преди седмица, като се мотивираха с \"доказателства за груби нарушения на изборните правила\", включително подадени сигнали за купуване на гласове. След първия тур на изборите Манолова сезира прокуратурата за купуването на ромски гласове, но жалбите ѝ не бяха уважени заради липсата на доказателства. Повече за това четете  тук . На  балотажа на 3 ноември  тя остана втора, като разликата с избраната за четвърти мандат Йорданка Фандъкова е малко над 20 хил. гласа. Ден след внасянето на жалбата от Централната избирателна комисия коментираха, че  няма данни за тежки нарушения , които да са незаконосъобразни или биха могли да опорочат изборния процес в столицата.", "date": "2019.11.18", "title": "Съдът насрочи дело по искането на Мая Манолова за касиране на изборите в София"}
{"url": "https://www.dnevnik.bg/zelen/2019/11/18/3993883_pochistvane_na_nanosi_a_ne_izzemvane_na_balastra_imalo/", "text": "В река Вит в района на пътен възел \"Боаза\" и пътен възел \"Дерманци\" е извършвано почистване на наносни отложения, а не взимане на баластра за строежа на магистрала \"Хемус\", съобщиха днес от Министерството на околната среда и водите, като се позоваха на информации от Регионалната инспекция по околната среда и водите в Плевен (РИОСВ - Плевен) и Басейнова дирекция \"Дунавски район\" (БДДР). Уточнява се, че са изпратени писма до областния управител на област Ловеч, с които се дава предписание за спиране на всякакви дейности по реката. Сигналът за дейностите в коритото на реката беше  даден от риболовен клуб \"Балканка\" , като съмненията бяха, че баластрата от реката се използва в строежа на магистралата. По-рано днес  от Агенция \"Пътна инфраструктура\" съобщиха , че те не са възлагали изпълнението на никакви дейности край река Вит, свързани с изграждането на участък от автомагистрала \"Хемус\". От съобщението на МОСВ става ясно, че дейностите по почистване на наносни отложения в река Вит са възложени от областния управител на Ловеч, но без да е поискано разрешително по Закона за водите, както е по закон. \"Осъществяването на такава дейност без разрешително подлежи на административнонаказателна отговорност. БДДР изисква от Областна администрация Ловеч копие от сключения договор между областния управител на област Ловеч и изпълнителя за извършване на дейностите, документи, удостоверяващи извършването на дейностите по договора, както и данни за служители на областната администрация, присъствали на описаните дейности по отнемане на наносни отложения\", се посочва в съобщението. Същевременно РИОСВ – Плевен, е издала Заповед за налагане на принудителна административна мярка по Закона за биологичното разнообразие на областния управител на област Ловеч за спиране на всякакви дейности по почистване на наносни отложения, премахване на дървесна растителност, добив на баластра и сеч в същия участък от река Вит. Целта е предотвратяване на административно нарушение по Закона за биологичното разнообразие и запазване на местата за размножаване на защитени видове птици. Мястото на дейностите попада в защитена зона за опазване на дивите птици от мрежата \"Натура 2000\" . От съобщението на МОСВ се разбира, че при извършената проверка в неделя – 17.11.2019 г., не е констатирано наличие на техника във водния обект и не е установен извършителят.", "date": "2019.11.18", "title": "В река Вит не е копана баластра, била почиствана от наноси, но в нарушение"}
{"url": "https://www.dnevnik.bg/biznes/turizam/2019/11/18/3993802_koncesioner_i_kmet_v_spor_za_diga_na_plaja_v_sozopol/", "text": "На Централния плаж в Созопол е започна изграждането на голяма пясъчна дига в петък, съобщиха читателите на dnevik.bg. По информация на местни медии тя се прави от концесионера на плажа с цел предпазването му от морските вълни през зимния сезон.      След сигнали на граждани в петък новоизбраният кмет на Созопол Тихомир Янакиев разпоредил спиране на изграждането на дигата, за да се изясни дали концесионерът има съответните разрешения за тази дейност. От кметството посочват, че според Закона за устройство на територията (ЗУТ) изкопаване на над 30 кубика земна маса се счита за строителни дейности.      В писмото обаче се твърди, че днес работата е продължила. \"Дневник\" не успя да се свърже днес с Янакиев. От РИОСВ - Бургас, казаха, че при тях има постъпил сигнал, но за да дадат повече подробности, поискаха писмени въпроси, които им бяха изпратени.     ", "date": "2019.11.18", "title": "Концесионер и кмет в спор за дига на плажа в Созопол"}
{"url": "https://www.dnevnik.bg/sport/2019/11/18/3993811_airbnb_stana_sponsor_na_olimpiiskite_igri_v_sdelka_za/", "text": "Компанията за отдаване на частни жилища под наем за кратки срокове Airbnb е новият партньор на Международния олимпийски комитет (МОК). Сделката е оценена на стойност 500 милиона долара, като договорът за спонсорство обхваща игрите до 2028 г. включително, съобщи Financial Times. Партньорството е за периода на следващите пет олимпийски форума - три летни в Токио (2020 г.), Париж (2024 г.), Лос Анджелис (2028 г.) и два зимни - Пекин 2022 и Милано 2026. Петте града са сред най-големите пазари на Airbnb. Според информацията сумата от 500 млн. долара включва плащане към МОК, както и поемане на разходите за услуги, които Airbnb ще предостави безплатно за настаняване на спортисти и хора от делегациите. \"Ползите са очевидни по отношение на прозрачността и устойчивостта на игрите\", каза президентът на МОК Томас Бах във връзка с партньорството. Това е най-голямата сделка за Airbnb. Компанията става един от 14-те главни спонсори на олимпийските игри, сред които са още \"Кока кола\", \"Алибаба\", \"Атос\", \"Бриджстоун\", Dow, \"Дженерал електрик\", \"Интел\", \"Омега\", \"Панасоник\", Procter & Gamble, \"Самсунг\", \"Тойота\" и \"Виза\".", "date": "2019.11.18", "title": "Airbnb стана спонсор на олимпийските игри в сделка за 500 млн. долара"}
{"url": "https://www.dnevnik.bg/evropa/2019/11/18/3993558_v_bulgariia_ima_pari_za_asfalt_no_za_lekari_niama/", "text": "                         \"Отиваме да работим в дефицитни общини в Германия\", гласеше надписът на един от плакатите, видян на протест на млади български лекари и специализанти, проведен неотдавна. Те са против новата наредба за специализациите, която напомня за задължителното разпределение от времето на комунизма в България. Според първоначалния ѝ вариант след специализация младите медици ще бъдат длъжни да работят в продължение на три години в населени места, в които има недостиг. А ако не се съгласят, ще трябва да връщат пари на държавата (ако са били на държавна издръжка). Неефективни решения за наболели проблеми \"Сега завършваме. И трябва да вземем решение за бъдещето си - дали да останем да специализираме и работим в България, или да заминем за чужбина. Тези, които имаме желание да останем в България; специализантите, които вече берат горчивите плодове на системата; професионалистите по здравни грижи, които вече съвсем изнемогват - всички ние излязохме на протест\", споделя стажант-лекарят Петко Гинев. Той активно участва в преговорите с Министерството на здравеопазването, а и в протестите. \"Не трябва да се забравя, че лекарят специализант не е само обучаващ се, както го описва наредбата. Той работи. Той е сключил трудов договор с болницата, има работно време, като често остава на работа след него. Дава дневни смени, нощни смени. Заплатата, която получава, е изработена с честен труд и не е никак голяма. Трудно е да си осигуриш достоен живот с парите, които получаваш, да не говорим за създаване на семейство. Несправедливо е да се споменава за връщане на парите, които си изработил! Ако твой близък се разболее и ти се наложи да прекъснеш специализацията си - връщаш пари. Ако не си вземеш изпита за специалност - връщаш пари\", продължава Петко Гинев, рисувайки една тъжна картина за бъдещите медици в България. По неговите думи механизмът със субсидията работи само в полза на големите болници, които ще получават безплатна работна ръка, а младите лекари - нищо повече. Един български лекар в Германия разказва Предпочитана дестинация за младите български специалисти е Германия. Всяка година над 400 български лекари се отправят именно към германските болници. Д-р Марта Николова е на 31 години и живее в Лайпциг, където работи като УНГ специалист. Заминала в Германия заедно с приятеля си, който също взел решение да практикува професията в Германия. \"Лекарската професия в Германия е много ценена и уважавана. На първо място, работата тук е изключително добре организирана, колегите са по-спокойни, удовлетворени и доволни и това се отразява положително на труда им\", разказва тя. Според д-р Николова специализацията е един от сериозните проблеми за младите медици в България. \"Аз започнах работата си в България и знам отлично какво е положението на един специализант. В Германия всеки специализант е равнопоставен с всички останали лекари, които имат права, не само задължения. Те работят наравно, без ограничения в дейността им, както е в България. Именно това е целта на специализацията в Германия - да бъдеш самостоятелен на работното си място и, разбира се, отговорен за дейността си. Всеки специализант може да избира сам работното си място, да го сменя, ако е недоволен, и да се прехвърли в друга болница или отделение, ако това се изисква по специалността му. Следва се план на обучение, заплащането е добро.\" Засега д-р Николова няма намерение да се връща в България. В Германия вижда възможности за развитие, както и повече лично спокойствие. Надява се някой ден да може да се завърне у дома, за да приложи знанията и уменията си на родна земя. Трудният избор пред младите лекари Младите български медици се оказват поставени пред тежък избор, а към момента държавата накланя везните в полза на решението да заминат. \"Много колеги искат да останат, макар че покрай  промените в наредбата , някои се преориентираха към чужбина. Младите хора са оптимисти по природа, но друг е въпросът при тези започнали специализация и взелите специалност вече. Те са се сблъскали с реалността челно\", категоричен е стажант-лекарят Петко Гинев. \"В България не смеем да назоваваме проблемите с истинските им имена и заравяме глава в пясъка с надеждата да отминат. Реформите изискват саможертва, резултатът не идва на следващия ден. У нас се води социална политика на гърба на здравните работници, а това е недопустимо. Здравните работници работят почти изцяло благотворително. Пари за асфалт и самолети има, а за лекарски труд няма. Неслучайно толкова лекари и медицински сестри заминават да работят в чужбина. Явно нещо не е наред\", категоричен е Петко Гинев. Според него дефицитните специалности неслучайно са дефицитни. \"На младите лекари трябва да се предложи нещо повече, за да ги накараш да изберат точно това. Може да са социални придобивки или по-високо заплащане, но нека се разбере, че насила с наредби и закони няма да успеят да ни задържат в България. Имаме нужда от спокойствие и добри условия за работа и живот\", казва бъдещият лекар.", "date": "2019.11.18", "title": "В България има пари за асфалт, но за лекари няма"}
{"url": "https://www.dnevnik.bg/politika/2019/11/18/3993850_stanishev_se_opitval_da_se_vurne_nachelo_na_bsp_spored/", "text": "По подобие на Георги Първанов, и Сергей Станишев сега се опитва да си върне лидерския пост в БСП. Това обяснение на  исканията за оставки  на ръководството даде сегашният зам.-шеф на партията Кирил Добрев в интервю за Би Ти Ви. На вчерашния пленум ръководството около лидера Корнелия Нинова събра остри критики за слабия резултат на местните избори, а Станишев каза, че БСП става все по-авторитарна и заприличва на ГЕРБ. \"Няма никаква разлика между Станишев и Първанов - когато си представител на всички социалисти да станеш опозиционер на опозиционния лидер в България ми е дежа вю, каза Добрев като напомни, че Георги Първанов след като приключи двата си президентски мандата опита да се върне начело на БСП, но беше изключен от тогавашния лидер Станишев. Сега Станишев е лидер на Партията на европейските социалисти. Според Добрев, ако Станишев е честен, би трябвало да каже, че иска да се яхне върху партията и да се възкачи на власт, а не след като е вечерял в скъпи ресторанти в Брюксел и е забравил къде се намира първичната му партийна организация, да идва в София, да държи сметка и да дава оценки на усилията на сегашното ръководство. По думите му Станишев, който беше премиер по време на правителството на тройната коалиция, \"не познава вкуса на победата\" и е бил занесен до премиерското кресло \"на моряшко столче двамата руменовци - Петков и Овчаров\". Вътрешнопартийната опозиция контактува с медии извън разбирането за кафявост, а някой от нея им е кореспондент, възмути се Добрев и увери, че целта на сегашното ръководство е да подмлади и обнови партията с ясна визия за бъдещето.", "date": "2019.11.18", "title": "Станишев се опитвал да се върне начело на БСП, според сегашното ръководство"}
{"url": "https://www.dnevnik.bg/bulgaria/2019/11/18/3993904_apelativniiat_sud_namali_prisudata_na_akusherka/", "text": "Състав на Софийския апелативен съд (САС) намали с 2 години наказанието на акушерката Емилия Ковачева и я осъди на 16 г. затвор за опит за убийство на новородено. Магистратите потвърдиха и на втора инстанция обезщетението от 400 000 лв., което трябва да плати на родителите на пострадалата Никол. Присъдата на състава с председател Камен Иванов и членове Алексей Трифонов и Емилия Колева не е окончателна и може да бъде обжалвана или протестирана пред Върховния касационен съд (ВКС). На първа инстанция в Софийския градски съд акушерката  беше осъдена на 18 години затвор  за опит за убийство на новородено, а според експертизите единствено навременната намеса на лекарски екип е спасил детето. През декември 2015 г. Емилия Ковачева беше обвинена, че в нощта на 17 срещу 18 април в неонатологичното отделение на болница \"Софиямед\" в стая за интензивно лечение и специални грижи за новородени  направила опит умишлено да убие Никол . Час и половина тя е била с юмруци и е душила 3-дневното тогава бебе, като му е нанесла поне 39 удара. Детето имаше множество травми, включително счупена черепна кост, и само адекватната лекарска намеса впоследствие предотвратила смъртта. Днес момиченцето е на 4 г., посещава детска градина, но страда от епилепсия. Апелативният съд се съгласява изцяло с изводите на градския съд, като решава да намали само размера на наказанието. В мотивите си апелативните магистрати подчертават, че акушерката не е страдала от психично заболяване, нито пък е имала симптомите на професионален \"бърнаут\" - теза, която бе поддържана от защитата, тъй като акушерката е работила 36 часа без почивка. \"Няма убедителни данни за развитието на такъв синдром у подсъдимата с оглед на упражняваната от нея професия. Колегите ѝ заявяват, че се е отнасяла отговорно към задълженията си, без оплаквания и конфликти. По делото няма данни за и от изследвания на здравето и субективните оплаквания на персонала от отделението по неонатология във връзка с охрана на труда и безопасността в болницата\", пишат тримата съдии. Едновременно с това обаче те подчертават, че Ковачева е работила много, не са ѝ осигурявани изискваните от закона почивки, работила е извънредно в нарушение на закона и това в някаква степен е допринесло за действията ѝ. \"Настоящият съдебен състав счита, че именно изброените многобройни нарушения на трудовото законодателство от страна на работодателя в значителна степен са улеснили извършването на деянието от страна на подсъдимата\", посочва тричленният съдебен състав. Освен това съдиите приемат, че наказанието на Емилия Ковачева трябва да бъде намалено, тъй като тя е изразила съжаление за стореното, вдовица е и се грижи сама за двете си деца.", "date": "2019.11.18", "title": "Апелативният съд намали присъдата на акушерка, опитала да убие новородено"}
{"url": "https://www.dnevnik.bg/sviat/2019/11/18/3993888_germanski_vestnik_razsledva_noviia_si_izdatel_okazal/", "text": "Германският вестник \"Берлинер цайтунг\" обяви, че започва разследване на новия си собственик Холгер Фридрих, след като той се обяви за информатор на \"Щази\", тайната полиция на Германската демократична република. Основаният през 1945 г. вестник, купен тази година от Фридрих, обясни, че издателят е обещал \"пълна подкрепа и съдействие\" в усилията на редакцията да установи колко точно е бил въвлечен той в работата на \"Щази\". Кодовото му име е било Петер Бернщайн и той го е използвал като 174 хил. неформални сътрудници на организацията. Редакторите на \"Берлинер цайтунг\" и \"Берлинер куриер\" (другото купено от него издание) Йохен Арнц и Елмар Йен сега смятат да се съветват с експерти и да говорят със свидетели, както и да разберат защо Фридрих не е разказвал за контактите си с \"Щази\" още преди да бъде завършена сделката. В редакционна статия двамата  обясняват , че искат да стимулират двойна дискусия - разговор с издателя за отговорността му, но и защо 30 години след падането на Берлинската стена германците все още не са осъзнали задължението да стоят зад действията си, макар човек да не бива да е в немилост заради тях за вечни времена. Издателят казва, че подобно мнозина източногерманци е бил принуден да сътрудничи след опит да избяга от страната. Твърди, че не е бил активен и е използвал всеки възможен случай, за да не работи за службите. В. \"Велт ам зонтаг\" обаче публикува документи, според които той е предоставял информация, докато е бил на военна служба, и с част от данните са били уличаващи в тежки нарушения. Натрупалото сериозни дългове издателство \"М Дюмонт Шауберг\" продаде вестника през септември и журналистите гледаха на Фридрих като спасител, пише \"Гардиън\". Самият той отбеляза в коментар, след като купи изданието, че иска да увеличи интереса към политиката в страната чрез страниците на \"Берлинер цайтунг\" - единственият източногермански всекидневник, успял да запази важна роля на германския пазар след падането на Берлинската стена.", "date": "2019.11.18", "title": "Германски вестник разследва новия си издател, оказал се информатор на \"Щази\""}
{"url": "https://www.dnevnik.bg/sviat/2019/11/18/3993873_vlastta_v_iran_si_suzdade_problem_s_cenite_na_benzina/", "text": "Да демонстрираш недоволството си е право, но демонстрациите са едно, а безредиците друго\", заяви вчера иранският президент Хасан Рохани във връзка с протестното движение, започнало в петък вечерта в няколко ирански града. \"Не бива да позволяваме да има несигурност в обществото\", добави той. В събота демонстрациите срещу обявеното увеличаване на цените на горивата доведоха до сблъсъци между демонстранти и силите на реда. Полицай почина вчера от раните си, след като бе прострелян в събота вечерта при конфронтация с въоръжени демонстранти в Керманшах, Западен Иран, съобщи държавната информационна агенция ИРНА, която се позовава на шефа на местната полиция. Четиридесет души бяха арестувани в събота в Язд, Централен Иран. До тези сблъсъци се стигна ден след като правителството изненадващо съобщи, че увеличава цената на бензина. Реформата бе представена като мярка, средствата от която ще бъдат предоставени на изпитващи затруднения домакинства в една петролна държава, чиято икономика (задушена от американските санкции) се очаква по прогнозите на Международния валутен фонд да се свие тази година с девет процента. Тя обаче веднага провокира разделения, особено в социалните мрежи и в политическата класа, която разкритикува избрания от правителството момент - само няколко месеца преди планираните за февруари парламентарни избори. В петък вечерта след обявяването на мярката иранците излязоха по улиците в няколко града. Един човек бе убит, а няколко цивилни бяха ранени в Сирджан, Централен Иран, заяви Мохамад Махмудабади, временно изпълняващ длъжността градоначалник на Сирджан, цитиран от ИРНА. Махмудабади не даде подробности за причината за смъртта на загиналия. ИРНА съобщи също за блокиране на пътища и на обществени инфраструктури и за бензиностанции, на които са нанесени щети. Властите освен това драстично ограничиха достъпа до интернет след началото на демонстрациите. Подкрепата на аятолах Хаменей Решението за увеличаване на цените на бензина получи вчера подкрепата на аятолах Али Хаменей. \"Вчера, миналата нощ и нощта преди това имаше проблеми в няколко града в страната, имаше загинали и повредена инфраструктура\", заяви върховният лидер, цитиран от държавната телевизия. \"Не съм експерт, съществуват различни мнения, но след като ръководителите на трите клона на властта (изпълнителна, законодателна и съдебна) са взели решение, аз го подкрепям\", добави Хаменей. \"Някои хора със сигурност ще са недоволни от това решение, но да нанасяш щети и да палиш не е (реакция) на нормален човек, а на хулиган\", каза още Хаменей. След речта му парламентът се отказа от инициативата си да се направи стъпка назад от мярката, съобщи ИРНА. Решението за повишаване на цените на бензина бе взето в петък от Висшия съвет за икономическа координация, в който влизат президентът, председателят на парламента и ръководителят на съдебната власт. Цената на бензина ще се покачи с 50 процента за първите 60 закупени литра всеки месец и с 300 процента за следващите литри. Президентът Хасан Рохани вече се опита през декември миналата година да увеличи цените на бензина, но инициативата беше блокирана от парламента, а страната беше разтърсена от безпрецедентни демонстрации срещу прилагането на мерките за строги икономии. Иран е една от страните по света, в които има най-големи субсидии за бензина. Насърчена от ниските цени, консумацията на гориво се увеличи с 90 милиона литра, потребявани всеки ден от 80 милиона жители. Средствата, получени вследствие покачването на цената на бензина, ще бъдат предоставени на иранците с икономически затруднения, които са близо 75 процента от населението, според Хасан Рохани. Сумите, които ще се предоставят на около 60 милиона иранци, ще варират от 550 000 риала (с равностойност от близо 420 евро) за двойките до два милиона риала (1580 евро) за домакинствата с петима и повече членове. \"Нито един риал няма да отиде за държавната хазна\", увери президентът Рохани. Икономическа криза Ниските цени на горивото водят освен това до сериозна контрабанда, която според ИРНА е между десет и двадесет милиона литра на ден, които изтичат в съседен Пакистан, където цените на горивата са по-високи. Рохани обяви в петък, че не се е съгласил с призивите към правителството цените на бензина да бъдат увеличени до нивото на тези в други страни от региона с аргумента, че това ще увеличи и инфлацията, която и без това е доста висока. Контрабандата бе стимулирана и от рухването на риала на валутния пазар, което е свързано частично и с възобновените миналата година американски икономически санкции след едностранното изтегляне на САЩ от ядреното споразумение от 2015 г. Това решение изостри икономическата криза и лиши страната от икономическите ползи, които очакваше от сделката. Риалът рухна, инфлацията е над 40 процента, а Международният валутен фонд прогнозира намаляване на БВП с 9.5 процента тази година и стагнация през следващата. /БТА", "date": "2019.11.18", "title": "Властта в Иран си създаде проблем с цените на бензина"}
{"url": "https://www.dnevnik.bg/analizi/2019/11/18/3993907_bulgariia_e_stranna_svoboda/", "text": "                         За България може да се каже, че е свободна страна. Или по-правилно казано – България е странна свобода. По устройство е държава, в която всеки се устройва, както намери. Намира се на кръстопътя на дребните амбиции. Населението ѝ се състои от бивши, сегашни и бъдещи министри. Занятието на всички се състои в това: сегашните министри да дават амнистия на бившите, а бъдещите – на сегашните. Страната е разделена на 14 окръга, 60 партии, 600 крила, 6 хиляди групи и 6 милиона мнения, като всяко отделно мнение подлежи на разцепление. Разположена е между границите си, а разположените в нея не знаят никакви граници. Снабдена е с железници, чрез които най-лесно се стига до катастрофа. Има добри и уредени прави пътища, но поданиците ѝ предпочитат да вървят по кривите, защото са по-утъпкани. Държавата си служи с телефони, а държавниците – с телефончета. Столицата ѝ има обществени сгради и улици, като улиците са пълни с уличници, а обществените сгради с общественици. Случва се обаче и обратното – уличниците се настаняват в обществените сгради, а обществениците се пращат на улицата. Страната има държавен строй, но самият строй не върви под строй. Държавата се управлява от хора според случая. Случаите пък се управляват от случайни хора. България търгува с всички. Но случва се и обратното – всички да търгуват с България. Националният девиз на държавата е \"Съединението прави силата\", поставен върху разединеното Народно събрание, на което му е нужно да намери една сила, която да му направи съединението. Държавният девиз на нацията пък е \"Боже, пази България\". В случая Бог е натоварен да пази България, вероятно защото другите са заети да си пазят частните интереси.", "date": "2019.11.18", "title": "България е странна свобода"}
{"url": "https://www.dnevnik.bg/bulgaria/2019/11/18/3993913_prokuraturata_otchete_pred_sasht_16_osudeni_za_krajba/", "text": "През 2019 г. за първи път са постигнати осъдителни присъди с налагане на наказание лишаване от свобода на 16 лица, обвинени за престъпления срещу интелектуалната собственост. Това е отчетено на днешна среща на главният прокурор Сотир Цацаров с делегация, водена от координатора на Правителството на САЩ по въпросите на защитата на интелектуалната собственост Вишал Амин. Според отчета на държавното обвинение увеличението на образуваните досъдебни производства с такъв предмет е двойно – при 79 за 2018 г. само за първите 9 месеца на 2019 г. те са 147. Делегацията от САЩ е била запозната с предприетите от българската прокуратура действия – издаване и актуализиране на указания за разследването на престъпления против интелектуалната собственост, създаване на мрежа от прокурори, отговорни за тези разследвания на територията на цялата страна, както и провеждане на обучения с такава насоченост. Даден е и пример срещу действията на властите срещу разпространението на кабелното пиратство. В хода на разговора е изразено общото становище, че българският Наказателен кодекс се нуждае от спешни изменения в частта \"Престъпления против интелектуалната собственост\", за което е необходим експертен опит, но и политическа воля, се казва в съобщението на държавното обвинение. От посолството на САЩ в София уточниха, че Вишал Амин и водената от него делегация са имали срещи и в Министерството на културата, ГДБОП, Американската търговска камара и с представители на местната индустрия. Обсъждани са начини за засилване на капацитета на българските правоналагащи институции в борбата срещу организираната престъпност и корупцията. Амин е подчертал, че стъпките, предприети за постигане на напредък в защитата на интелектуалната собственост, биха засилили върховенството на закона в България и биха подобрили инвестиционния климат в страната. \"Инвестирането в дадена страна е по-атрактивно, когато инвеститорите могат да разчитат, че върховенството на правото ще бъде наложено и когато са убедени, че тяхната интелектуална собственост ще бъде защитена,\" каза координаторът по интелектуална собственост към Белия дом Вишал Амин, цитиран в прессъобщение на посолството. Посещението на американската делегация, фокусирана в темата за защитата на авторските права, съвпадна по време с  декларация на български творци,  които твърдят, че са подкрепени от най-големите филмови студиа в света като Metro-Goldwyn-Mayer, 20th Century Fox, SONY Pictures и Lionsgate.", "date": "2019.11.18", "title": "Прокуратурата отчете пред САЩ 16 осъдени за кражба на интелектуална собственост"}
{"url": "https://www.dnevnik.bg/bulgaria/2019/11/18/3993927_zapochna_protestut_sreshtu_izbora_na_ivan_geshev_za/", "text": "Поредният протест срещу избрания повторно за главен прокурор на Иван Гешев започна пред Съдебната палата в София, а шествието за около половин час достигна до сградата на президентството. Все още се очаква решението на държавния глава, а протестиращите призоваха този път Румен Радев да отправи питане към Конституционния съд с искане да бъде разяснена процедурата за избор и от кой етап трябва да бъде повторена - дали от началото с номинациите на нови кандидати, или с прегласуване на единствения номиниран, както реши и Висшият съдебен съвет. Протестът е организиран от инициатива \"Правосъдие за всеки\" и гражданско сдружение БОЕЦ. Събралите се скандират \"Оставка\" и, иронично, \"Гешев е радост\". Протестиращите призоваха президента да бъде мъдър, но и да прояви смелост и да сезира Конституционния съд. \"Искаме да му вдъхнем смелост и кураж, за да има правосъдие за всеки\", заявиха организаторите. Протестиращите заявиха и че когато се говори за Гешев трябва да се постави и въпроса кой е Делян Пеевски. (Депутатът от ДПС беше изключен от разследването на фалита на Корпоративна търговска банка, а Гешев, който водеше разследването, омаловажи дългогодишните му бизнес връзка с мажоритарния собственик на банката и подсъдим Цветан Василев). На протеста прозвучаха и други теми. Чуха се гласове и срещу нерегламентираното  вадене на чакъл от река Вит,  за което стана известно днес.  По-рано днес по повод протеста  Гешев коментира , че също би могъл да извади 120 души роднини и приятели на протест, тоест двойно повече отколкото е неговата оценка за участниците. По думите му някои от тези, които протестират, искрено вярват по някакви причини, че са прави, и имат право да го правят. Но имало и други, които защитават интереси засегнати от работата на прокуратурата по прилагане на закона. Междувременно броят на съдиите,  подписали отвореното писмо  до президента, са вече 150. В него те изразяват възмущението си от поведението на министъра на правосъдието Данаил Кирилов и Иван Гешев по време на  заседанието на Висшия съдебен съвет (ВСС)  в четвъртък. Магистратите настояват министър Кирилов и Иван Гешев да се извинят публично заради репликите си, а срещу Гешев да започне и дисциплинарна проверка по Закона за съдебната власт за погазване на Кодекса за етично поведение на българските магистрати.", "date": "2019.11.18", "title": "Протестиращите срещу избора на Гешев за главен прокурор призоваха президента към смелост"}
{"url": "https://www.dnevnik.bg/sport/2019/11/18/3993783_fotogaleriia_jenskoto_derbi_na_severen_london_koeto/", "text": "Пред рекордните за женски мач 38 262 зрители \"Арсенал\" победи \"Тотнъм\" в дербито на Висшата лига при дамите с 2:0. Срещата, която се проведе в неделя, подобри досегашния рекорд от 31 213 души в дербито на Манчестър между \"Сити\" и \"Юнайтед\".", "date": "2019.11.18", "title": "Фотогалерия: Женското дерби на Северен Лондон, което събра рекордна публика"}
{"url": "https://www.dnevnik.bg/bulgaria/2019/11/18/3993949_premierut_zvunnal_na_sindikatite_zaradi_gotvenite/", "text": "Премиерът Бойко Борисов се е обадил по телефона на лидера на синдиката \"Подкрепа\" Димитър Манолов, за да обсъдят намерението на управляващите да спрат плащането на първия ден от болничния лист, както и намерението на синдикатите  да организират протести  срещу това. Това съобщи Манолов в интервю за БНТ като уточни, че двамата са разменили аргументи за и против, които са известни на обществеността, но не даде повече подробности. Синдикалният лидер добави, че съществуват цели фирми, които се създават единствено с цел източване на обезщетения за болест, те не плащат осигуровки на работниците и не извършват никаква дейност. Те били известни на прокуратурата, НАП също знаела за тях, но нямала механизъм да се бори. В години на криза пък работодателите насърчавали служителите си да взимат болнични, защото нямали пари за заплати, припомни президентът на \"Подкрепа\". \"Този, който ще отиде на ваканция в Гърция, първият ден няма да го наболи много, а за този, който е болен от грип и трябва да се лекува, този доход е много важен\", каза Манолов. Манолов намекна, че идеята за нововъведението е на НФСБ, без да я назовава като иронизира, че е \"много патриотична\". Тя беше артикулирана след заседание на коалиционния съвет на управляващите миналата седмица като остава неясно кой е вносителят, но  финансовият министър я подкрепи.  Синдикатите твърде са решени да протестират, докато сред работодателските съюзи няма единомислие дали това е начинът, по който държавата да се пребори с фалшивите листове. По данни на Националния осигурителен институт, обявени през октомври, през първото шестмесечие болничен лист за общо заболяване са ползвали 518 хил. души за 7.3 млн. дни, а общата платена сума е 244.4 млн. лв. През същия период на 2018 г. са боледували 512 хил. души за общо 7.1 млн. работни дни, а общият размер на обезщетенията е 217.7 млн. лв.", "date": "2019.11.18", "title": "Премиерът звъннал на синдикатите заради готвените протести за болничните"}
{"url": "https://www.dnevnik.bg/sviat/2019/11/18/3993979_gugul_puska_dulgoochakvana_oblachna_platforma_za_igri/", "text": "Гугъл\" не е първата голяма компания, която пуска \"облачни игри\", но със сигурност е най-очакваната, тъй като успехът или провалът ѝ ще определи близкото бъдеще на този неясен пазар - пазар на видео игри, освободен от материални ограничения, отбелязва \"Франс прес\". \"Стадиа\" (Stadia), платформата за видеоигри на \"облак\", от утре започва да функционира в 14 страни (в Северна Америка и Европа) с каталог от близо 30 игри (България не е сред държавите, в които ще е достъпна - бел. ред). Какво обещава компанията? Можете да играете на всякакъв екран (на компютър, на телевизор с интернет, на смартфон - засега само на модела \"Пиксел\" (Pixel) на \"Гугъл\"), без да ви е необходима конзола или процесор с последно поколение графична карта. При \"облачните игри\" компютърната мощност, която осигурява качеството на образа и гъвкавостта на действията, е извадена на сървъри. Играчите не се нуждаят от съвместим екран и джойстик, уточнява АФП. Подобна услуга е вече работещата \"Плейстейшън нау\" (PlayStation Now) на \"Сони\" (Sony), която натрупа към 700 хил. абонати за пет години. Японската компания обаче предлага на тази платформа само част от каталога си. За \"Стадиа\" летвата на успеха е 10 млн. абонати за една година, посочва Лоран Мишо, директор по проучванията в \"Айдейт\" (Idate). Към момента световният пазар на облачни игри се оценява на близо 300 млн. евро, по данни на \"Айдейт\", която прогнозира 406 млн. евро до края на 2020 година и 1.2 млрд. евро през 2024 година. За сравнение, целият сектор на видеоигрите е 120 млрд. долара през 2018 година, според специализираната компания \"Супердейта\" (SuperData). /БТА", "date": "2019.11.18", "title": "\"Гугъл\" пуска дългоочаквана облачна платформа за игри"}
{"url": "https://www.dnevnik.bg/analizi/2019/11/18/3993977_krasotata_e_v_okoto_na_gledashtiia/", "text": "                         Докато пиша този текст, поглеждам към стената насреща ми. Там, вдясно от библиотеката, висят две рамки, приютили двойка темперни илюстрации от художника Любен Зидаров. В едната на преден план са нарисувани фигурите на млад строен мъж и баба с квадратна пропорция на тялото. В протегнатата си ръка забрадената старица държи картоф. Мъжът го разглежда през очила, които е доближил към картофа, подобно на лупа. Какво ли иска да покаже старата жена на младия мъж? Какво ли вижда той? Не, в този текст няма да говоря за артистичните и пластични качества на творбите на Зидаров, нито ще възхвалявам илюстрациите, отприщили бесове и оголили зъбите на \"Фейсбук\" племето. Субективната оценка за творчеството му ще запазя за себе си. Ще ми се да обърна внимание на нещо много по-важно. Илюстрациите на Любен Зидаров станаха повод да видим отблизо най-противното, най-мъгълското лице на местното разбиране за демокрация – Смятам, че слуховете за смъртта на свободата на словото в България са силно преувеличени. Поне що се отнася до социалните мрежи, които все повече ми приличат на онези безрадостни пустини, където побеснели тълпи наказват сънародниците си за едно или друго, убивайки ги с камъни. Свободата да изразиш мнение е едно от най-важните достижения на цивилизацията, но културата с която го правиш, би трябвало да е не по-малко важна. Освен свободата на лично мнение, демократичната доктрина донесе нещо, което сякаш вече три десетилетия не можем да оценим. Избор. За разлика от света на Оруел, в който съществуват само цигари \"Победа\", джин \"Победа\", и т.н., днес ние можем да избираме от практически неограничен асортимент и от книги. Когато не харесвам нещо, бих могъл просто да избера друго, наместо да го демонизирам или да се вайкам, че нещо сакрално е \"опорочено, омърсено и, о, боже, – подменено\". В декларациите, които парират всякакъв дебат, особено нелепи са страховете, че видиш ли, тези илюстрации щели да насадят на децата същите травми, каквито и \"ние сме имали\". Сериозно? А не ви ли е страх, например, че същите тези деца се учат да четат на улицата и в трамвая, спелувайки буквите К, У и Р, да кажем? Няма да споменавам чалгата в цялата й мимикрия в поп и хип-хоп култура и способността й да избуява от всеки екран. Кога, чудя се, отприщихме този наш свещен език, който така умело и сластно използваме за да рушим и ругаем подобно на варварите, прегазили античните култури на Стария континент? особено към този, вложил години в професионалното си развитие? Всеки ден се упражнявам в търпението по Марк-Аврелиевски да устоявам на непрофесионални коментари от хора, които не зачитат опита ми (който макар немалък, е значително по-скромен от този Л.З.), вложените години в натрупвания, образование, докторска степен, преподавателска дейност, публикувани статии и хилядите реализирани проекти. Чудя се кога изгубихме мярката и започнахме да изливаме злобата, с чиято енергия можем да захраним поне една електроцентарала над професионалния труд и след футболните съдии, които наричаме \"вие знаете как\", наред идват \"цапачите, от които едно дете на 4 рисува по-добре\". Не знам какви са хората, които си позволяват подобен грозен език. Със сигурност не са творци. Със сигурност не са хора, които разбират метафизиката на артистичното битие. Колкото до някои \"инфлуенсъри\", извоювали си този етикет предимно с крясъците си по всяка възможна тема и подпалващи с нова сила публичното обругаване – уверен съм, че след време резонансът на тези камертончета ще отшуми и историята заслужено ще ги забрави. Поглеждам пак към стената. Бабата от илюстрацията показва голям картоф на мъжа. Той го оглежда критично, вероятно го вижда по различен начин от бабата, която му показва цяла нива, пълна изба, охолна зима, а не просто голям, мръсен картоф. Защото \"красотата е в окото на гледащия\". А това е най-прекрасният и най-опасен постулат в либералния свят.", "date": "2019.11.18", "title": "Красотата е в окото на гледащия"}
{"url": "https://www.dnevnik.bg/sport/2019/11/18/3993973_junaited_ochakva_golemi_zagubi_zaradi_lipsata_na/", "text": "Този сезон Шампионската лига преминава без участието на \"Манчестър юнайтед\", като в клуба очакват това да се отрази отрицателно върху финансовите резултати в края на сезона. Прогнозата за приходите е в границата от 560 до 580 милиона паунда, като за сравнение сумата в отчета към 30 юни 2019 г. беше рекордните 627 милиона. Заради неучастието си в Шампионската лига за юли, август и септември клубът отчете спад с 10 милиона паунда в приходите от телевизионни права спрямо същия период преди година. Отражение има и в заплатите на служителите, които се понижават с 6.8 милиона. Въпреки това приходите на \"Юнайтед\" за тримесечието бележат ръст и достигат ниво от 134.4 милиона паунда. Увеличението е с 400 хиляди паунда  благодарение на скока в парите от спонсори  и двата домакински мача повече в сравнение с година по-рано. Нетният дълг на \"червените дяволи\" расте от 137 на 384.5 милиона паунда предимно заради трансферите през лятото. Най-скъпата покупка за тима беше Хари Магуайър, който беше привлечен от \"Лестър\" за 80 милиона паунда.      \"Значимите инвестиции, които направихме през последните години за трансфери, инфраструктура, анализ и в академията ни, вече започват да дават плодове. Главната ни цел е да печелим трофеи, играейки вълнуващи футбол\", вицепрезидентът на \"червените дяволи\" Ед Уудуърд. Наскоро проучване на CSM Sport & Entertainment показа, че \"Юнайтед\" е клубът с най-големи приходи от спонсори. Тимът получава по 269 милиона евро на година от 68 спонсорски договора.", "date": "2019.11.18", "title": "\"Юнайтед\" очаква големи загуби заради липсата на Шампионска лига"}
{"url": "https://www.dnevnik.bg/video/2019/11/18/3993735_kitaiskite_voinici_v_honkong_izliazoha_s_metli_i_kusi/", "text": "Гарнизонът на китайската армия в Хонконг излезе по улиците на Хонконг за втори път от началото на китайската власт преди 22 години. Войниците, чието командване бе предупредило протестиращите, че може да смаже демонстрациите им, обаче бяха в цивилни дрехи и носеха метли, за да почистят след безредиците в града. Войниците почистваха засегнати от протестите райони, а министерството на отбраната каза, че това няма как да е повод за притеснение, тъй като армията държи на ангажимента си да пази Хонконг. Основният закон на региона забранява намеса на въоръжените сили освен в изключителни ситуации.", "date": "2019.11.18", "title": "Китайските войници в Хонконг излязоха с метли и къси панталони"}
{"url": "https://www.dnevnik.bg/sport/2019/11/18/3993646_momichetata_koito_kontrolirat_futbolnata_topka_do/", "text": "Умения, концентрация и изкуство показаха състезателите в световното първенство по стрийт футбол в Маями. Мелоди Донше от Франция спечели трета титла. Турнирът, създаден от \"Ред бул\" през 2008 г., продължава да търси най-добрите състезатели. При мъжете спечели бразилецът Рикардо Араужо-Рикардиньо.", "date": "2019.11.18", "title": "Момичетата, които владеят футболната топка до съвършенство"}
{"url": "https://www.dnevnik.bg/sport/2019/11/18/3993997_rekord_za_edin_mig_poredniiat_skorosten_pitstop_na_red/", "text": "Колко дълго трае едно спиране в бокса? Ако питстопът ви е при механиците на \"Ред бул\", то със сигурност преживяването ще бъде кратко... дори по-кратко, отколкото си мислите. В неделя екипът на Макс Верстапен обслужи болида му за 1.82 секунди, с което подобри досегашния рекорд с 6 стотни. Това е общо пети подобен рекорд за сезона от механиците на \"Ред бул\".", "date": "2019.11.18", "title": "Рекорд за един миг: поредният скоростен питстоп на \"Ред бул\""}
{"url": "https://www.dnevnik.bg/photos/2019/11/18/3993752_fotogaleriia_svetovnite_snimki_na_denia_18_noemvri/", "text": "Френските самолети демонстрират акробатични фигури на първия ден на Air Show в Дубай, Обединени арабски емирства", "date": "2019.11.18", "title": "Фотогалерия: Световните снимки на деня - 18 ноември 2019 г."}
