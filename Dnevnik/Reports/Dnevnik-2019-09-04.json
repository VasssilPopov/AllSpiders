{"url": "https://www.dnevnik.bg/sport/2019/09/04/3959195_snimka_na_denia_logoto_na_svetovnoto_v_katar/", "text": "Във вторник беше представено логото на световното първенството по футбол в Катар през 2022 г. То се появи върху емблематични за страната сгради.  Според организаторите на турнира облите форми на логото са вдъхновени от вълнообразните пустинни дюни, а контурът изобразява едновременно числото осем (броя на стадионите) и символа за безкрайност, който отразява обединения характер на събитието.", "date": "2019.09.04", "title": "Снимка на деня: Логото на световното в Катар"}
{"url": "https://www.dnevnik.bg/zelen/2019/09/04/3959271_regionalnata_ekoinspekciia_razporedi_da_spre/", "text": "Регионалната инспекция по околна среда - София, е постановила спиране на увреждането и премахване на  пръстта от защитените степи край Драгоман . Това съобщи днес пред \"Дневник\" коалицията от неправителствени организации и граждански групи \"За да остане природа в България\", като предостави и отговора на институцията.(вижте прикачения файл). Преди седмица природозащитниците са подали сигнал за увредени при строеж на супермаркет 40 дка степи от две зони от \"Натура 2000\" - зона \"Раяновци\" и зона \"Драгоман\". Днес те заявиха, че са получили отговор и реакцията на регионалната инспекция на екоминистерството (РИОСВ - София) е бърза и удовлетворителна. \"Ще следим да се спази решението\", заявиха представители на екокоалицията. Те припомниха, че многократно са алармирали за нерегламентирано изсипване на земни маси в ценни природни територии, включително при строежа на автомагистрала \"Европа\"(която в момента се изгражда в посока граничен пункт \"Калотина\" - бел. ред.) и автомагистрала \"Струма\". В отговора на администрацията е посочено, че са предприети \"административнонаказателни мерки\" - тоест, очаква се извършителите на засипването на степите с пръст да бъдат глобени. РИОСВ - София предписва на строителната фирма също така да премахне натрупаните земни маси от имотите в двете засегнати зони от \"Натура 2000\", като не допуска допълнително увреждане на защитеното в тях местообитание на степна растителност. Разпорежда се и извозването на пръстта да се съгласува с община Драгоман. При все това от \"За да остане природа в България\" коментират, че практиката да бъдат налагани глоби при еконарушения не е достатъчна, защото постъпленията от тях не покриват високите разходи по възстановяване на увредената природа. При неприлагане на  Закона за отговорността за предотвратяване и отстраняване на екологични щети  на нарушителите им е по-изгодно да плащат глобата и да продължават да нарушават, разясниха природозащитниците. Представител на коалицията от природозащитни организации уточни за \"Дневник\", че най-важната точка от решението на РИОСВ е да се премахнат натрупаните земни маси. \"В България трябва да започне да се прилага законът за екологичната отговорност, защото възстановяването на природата след нанасяне на екологични щети е много по-скъпо, сложно и дългосрочно от плащането на глоба за нарушението. В случая със степите на Драгоман много лесно се затрупват с пръст, но премахването на пръстта така, че да не разруши скалите, които са важна част от местообитанието, не може да се направи по друг начин освен ръчно.\" Подобен случай са и черноморските дюни, които експерти коментират като пример за сложността и високата цена за възстановяване на ценни природни местообитания от мрежата \"Натура 2000\". Те са формирани в продължение на столетия и в България са силно намалели поради натиск от строителство (повече  тук  и  тук ).", "date": "2019.09.04", "title": "Регионалната екоинспекция разпореди да спре засипването на степите край Драгоман"}
{"url": "https://www.dnevnik.bg/zelen/2019/09/04/3959278_ekoministerstvoto_izliza_s_3d_maping_sreshtu_boklucite/", "text": "Оперативна програма \"Околна среда 2014-2020 г.\" (ОПОС) започва излъчването на анимации от новия 3D мапинг (3D Mapping е вид технология, която чрез анимации или статични изображения създава реалистични илюзии и ефекти върху триизмерни повърхности като сгради и паметници) проект, който призовава за обща грижа за природата, съобщава екоминистерството. Проектът  показва рисковете от човешкото въздействие върху околната среда и как с осъзнати действия всеки може да помогне за нейното опазване, се казва в съобщение на ведомството до медиите. Визуалният спектакъл ще се прожектира всеки работен ден в периода 9-20 септември от 21.15 до 22.00 ч. пред Национална галерия \"Квадрат 500\" (пл. \"Свети Александър Невски\"). Инициативата  носи посланието \"Нямаме план(ета) \"Б\", което е продължение на 3D кампанията на програмата, започнала в края на 2018 г., припомня министерството Този път анимациите насочват вниманието върху оползотворяването на природните ресурси по устойчив начин с фокус върху темите \"Отпадъци\", \"Наводнения и свлачища\" и \"Качество на атмосферния въздух\". Министерството, чиято грижа са всички тези теми, посочва, че 3D проектът популяризира идеята, че грижата за природата е обща мисия, в която успехът идва само ако всички полагат усилия заедно. Със средства по ОПОС в България се изграждат пречиствателни станции и инсталации за преработка на отпадъци, инвестира се в мерки за по-чист въздух, работи се срещу риска от наводнения и свлачища, полагат се грижи за опазване на богатото биоразнообразие, съобщава министерството. Изпълнител на анимациите е компанията Elektrick.Me, която има дългогодишен опит в създаването на 3D mapping с успешно реализирани проекти в България, Холандия, Швеция, Русия, Казахстан, Кувейт, Китай и други, посочва министерството. Музиката и звуковият дизайн са на Климент Дичев и Любомир Ангелов. Не се посочва стойността на проекта.", "date": "2019.09.04", "title": "Екоминистерството излиза с 3D мапинг срещу боклуците и мръсния въздух"}
{"url": "https://www.dnevnik.bg/sport/2019/09/04/3959279_voleiboliskite_opitaha_no_otpadnaha_v_chetvurtfinalite/", "text": "Женският национален отбор на България по волейбол отпадна в четвъртфиналите на европейското първенство. В спора за място сред най-добрите четири тимът на Иван Петков загуби с 0:3 (19:25, 18:25, 26:28) от настоящия световен и европейски шампион Сърбия. Българките успяха да се противопоставят на съперника в малко моменти от двубоя. С достигането до четвъртфиналите те записаха най-доброто класиране на страната на европейско от десет години насам. Най-резултатна в мача стана Тияна Бошкович, която завърши с 22 точки. За българките Елица Василева се отчете с 18. Първата част вървеше точка за точка, като българките стояха близо до съперника си. От средата на гейма сръбкините показаха по-голямата си класа и отвориха преднина, която задържаха до края. Сърбия пренесе силната си игра в началото на втората част, когато поведе с четири точки. С висока ефективност в атака, добра игра в защита и силен сервис българките наваксаха изоставането си. Това обаче беше за кратко и сръбкините отново вкараха мача в своето темпо, въпреки усилията на тима на Петков. В третия гейм тенденцията на полето се запази, като сръбкините имах превъзходство още от началото. Българките натиснаха в края и изравниха резултата, като българките имаха възможност за спечелване на гейма, но пропуснаха възможността.", "date": "2019.09.04", "title": "Волейболистките опитаха, но отпаднаха в четвъртфиналите на европейското"}
{"url": "https://www.dnevnik.bg/sviat/2019/09/04/3959303_germancite_praznuvat_70-tiia_rojden_den_na_ljubimata/", "text": "Германците празнуват днес 70-годишнината на къри вурста - берлински специалитет от нарязана наденица, задушена с къри на прах и кетчуп. Те празнуват така, все едно отбелязват националния си празник, съобщи агенция \"Ройтерс\". От всички 1500  разновидности на наденицата  къри вурстът е един от най-отличителните и често се сервира в хартиена чиния заедно с  пържени картофи . С годишна консумация, която се очаква да е над  800 милиона наденици , сергиите с къри вурст са навсякъде в германската столица и сред най-големите фенове на ястието е бившият германски канцлер Герхард Шрьодер. \"Мисля, че къри вурстът се превърна в част от германското културно наследство (...). Това е история на голям успех\", каза собственикът на щанд за закуски Георг Бир. Ключът към успеха е наденицата от много високо качество, твърди той. \"Ние слагаме също така  говеждо месо  в надениците и имаме пресни доставки всеки ден. Разбира се, разполагаме и с домашния лют сос или къри кетчуп и цялото нещо е вкусов фойерверк\", заяви Бир. Къри вурстът става популярен след края на Втората световна война, когато храната е била недостатъчна и берлинчани са работили упорито, за да изградят отново разрушената столица.  На табела, ознаменуваща мястото, където се предполага, че е създаден деликатесът от Херта Хьовер в Западен Берлин през 1949 година, пише \"Идеята е традиция и вечно удоволствие!\". На фона на претенциите от конкуренти произходът на ястието е безспорен и къри вурстът е също толкова популярен в бившата комунистическа източна част на града.      ", "date": "2019.09.04", "title": "Германците празнуват 70-ия рожден ден на любимата си наденица"}
{"url": "https://www.dnevnik.bg/bulgaria/2019/09/04/3959311_zapochna_razrushavaneto_na_varnenska_kushta_dekorirana/", "text": "Още една от най-красивите варненски къщи, строена в началото на миналия век и декорирана от знаменития български скулптор Кирил Шиваров, е на път да изчезне без каквато и да е реакция от страна на местната администрация. За това свидетелстват десетки снимки и коментари, публикувани днес в социалните мрежи. Събарянето на къщата на ул. \"Славянска\" 20 във Варна започна още преди месеци, а според информационната табела, поставена върху оградата на строежа, той бе част от проекта на дружеството \"Варненска строителна компания\" \"Да вдъхнем живот на старите фасади\".      Текстът, поставен върху оградата, съобщава, че става дума за \"реставрация на старата фасада, която е дело на знаменитите архитект Стефан Венедикт Попов и скулптора Кирил Шиваров. Сградата е построена през далечната 1922 г. и е известна с името Къщата с папагалите заради характерния орнамент на фронтона, изобразяващ два папагала. Снимки, направени днес, обаче показват, че от папагалите на Кирил Шиваров не е останала и следа, а цялата фасада, на която би трябвало да бъде вдъхнат нов живот, е на път да се \"самосрути\" в предстоящите почивни и празнични дни, както десетки фасади на стари постройки във Варна през последните години. Разрушаването на сградата на ул. \"Славянска\" 20 във Варна ще бъде безспорно една от тежките загуби за архитектурната история на града. Авторът на орнаментите по фасадата й Кирил Шиваров е сред най-значимите имена в българската скулптура. Негово творение са скулптурата на лъва на паметника \"Шипка\", статуите на братя Евлоги и Христо Георгиеви пред Софийския университет, фонтанът със сирените в Морската градина в град Варна, скулптурите, украсяващи сградите на БНБ, Народния театър \"Иван Вазов\", Софийската градска библиотека, Съдебната палата и др. Според описанието на проекта \"Да вдъхнем живот на старите фасади\" търсената визия на новата сграда (която трябва да се появи на мястото на Къщата с папагалите) е да бъде по-скоро фон, на който да се подчертават пропорциите, детайлите на дограмата и фасадната пластика на старата сграда в стил сецесион. Снимките от днес обаче показват, че от някогашната сграда не са останали нито \"пропорции\", нито \"детайли\", нито \"пластики\". Възложител на строежа е регистрираното в Пловдив дружество \"ДА ЕМ\". Разрешителното за строеж на нова сграда на мястото на Къщата с папагалите е издадено от община Варна на 9 май т.г., а срокът за завършване на строителните дейности е две години. Преди по-малко от месец в друг текст \"Дневник\" вече съобщи, че  на мястото на т.нар. Шахдом в центъра на Варна ще бъде построена 24-етажна жилищна сграда . В регистъра с паметниците на културата, публикуван в сайта на варненския район \"Одесос\", той е означен в синьо като \"архитектурен обект - културна ценност с ансамблово значение\". Но само ден след публикацията от местната администрация неофициално съобщиха, че този статут е отпаднал още в последния мандат на бившия министър на културата Вежди Рашидов. За това чиновниците в общината обаче научили едва през юли т.г.      За безотговорността при опазването на паметниците на културата във Варна говори и друг случай от последните месеци. Разследване на \"Дневник\" показа, че одобрен проект за четириетажна жилищна сграда на ъгъла на улиците \"Братя Шкорпил\" и \"Антим Първи\" - в самото сърце на града,  тихомълком е бил подменен с друг – за осеметажен хотел.  А за подмяната общинската администрация научи от публикацията. На 29 октомври м.г. главният архитект на Варна бе цитиран от различни издания със следното изказване: \"Ако до края на ноември собствениците на сградата на някогашната Софийска банка на ул. \"Преслав\" 24 във Варна не започнат ремонта й,  община Варна ще го извърши за собствена сметка, след което ще възстанови разходите си, като ипотекира имота. \" Според мерките за спасяване на сградата, предписани от Министерството на културата,  фасадата и конструкцията на сградата, декорирана също от Кирил Шиваров, трябва спешно да бъдат укрепени . По този повод главният архитект на Варна Виктор Бузев каза и следното: \"Става дума за голяма сума пари, необходими за ремонта, но има най-различни инструменти за финансиране и ние ще се възползваме от тях. Безкомпромисни сме. Особено по отношение на тази сграда. Това е моя лична кауза.\" Девет месеца по-късно проверката, извършена на място, показва, че по сградата, която е една от емблемите на Варна, не са предприети никакви възстановителни или укрепителни дейности.", "date": "2019.09.04", "title": "Започна разрушаването на варненска къща, декорирана от автора на лъва върху паметника на връх Шипка"}
{"url": "https://www.dnevnik.bg/zelen/2019/09/04/3959304_ekoministerstvoto_razporedi_da_sprat_dva_ot/", "text": "След като физическа проверка от екип на община Перник преди ден не откри никакви причини за задушливия въздух, който обхваща града всяка вечер по тъмно, днес Регионалната инспекция по околната среда и водите (РИОСВ) - Перник, издаде принудителна административна мярка за спиране на дейността на парогенератори 4 и 5 на \"Топлофикация - Перник\", контролирана от бизнесмена Христо Ковачки. Мярката е наложена заради установено използване на неразрешен вид гориво – биомаса, в нарушение на издаденото комплексно разрешително на дружеството, съобщава Министерството на околната среда. От топлофикацията твърдят, че не нарушават еконормите. \"Нито са изгаряни, нито имаме възможност да изгаряме боклуците към настоящия момент\", заяви изпълнителният директор Любомир Спасов пред Би Ти Ви и обяви, че се горят въглища. Спирането ще бъде извършено, като се преустанови подаването на горива към котлите с цел принудително извеждане от експлоатация. Срокът на действие на мярката е до изпълнение на условията на действащото комплексно разрешително, се посочва в съобщението на ековедомството. След като министърът на околната среда  Нено Димов посети Перник в понеделник  заради  протест на жители,  той сезира прокуратурата. Главният прокурор на свой ред разпореди проверка на място в \"Топлофикация – Перник\" АД, ТЕЦ \" Бобов дол\" ЕАД, \"Топлофикация – Сливен\" ЕАД и ТЕЦ \"Брикел\" ЕАД (всички те контролирани от Ковачки - бел. ред.). Какво обяви днес прокуратурата след започването на проверките четете  тук . Екоминистерството уточнява, че проверките се извършват от командировани служители на регионални инспекции по околната среда и водите, които са различни от тези, на чиято територия се намират проверяваните дружества. Не се посочва каква е причината за това - дали щатните на място не откриват очевидните причини за замърсения въздух или друго. Всички разпоредени от главния прокурор проверки за спазване изискванията на Закона за опазване на околната среда и Закона за управление на отпадъците ще бъдат извършени от МОСВ в указания срок от 1 месец, уверява ведомството, ръководено от Нено Димов. Ще бъдат проверени издадените разрешителни за съхранение и изгаряне на отпадъци, документите за осъществяване на производствената дейност на топлофикационните дружества; видът и количеството съхранявани и използвани за горене отпадъци и съответствието им с документацията на дружествата. На прокуратурата ще бъдат предоставени и данни за извършени измервания и проби.", "date": "2019.09.04", "title": "Екоминистерството разпореди да спрат два от генераторите на \"Топлофикация - Перник\""}
{"url": "https://www.dnevnik.bg/sviat/2019/09/04/3959318_franciia_globi_amazon_s_4_mln_evro_zashtoto_ne_spazva/", "text": "Търговският съд на Париж задължи два филиала на американския концерн \" Амазон \" (Amazon) да изплатят глоба от 4 млн. евро за сключване на договори с участници в търговската платформа на компанията, които не са отговаряли на търговския кодекс. Това съобщи днес Главното управление по въпросите на конкуренцията, потреблението и борбата с измамите (DGCCRF). Освен глобата съдът нареди две компании от  групата на \"Амазон\"  в течение на 6 месеца да изменят няколко точки от общите условия за ползване на търговската платформа. Измененията ще допринесат за балансиране на търговските отношения на \"Амазон\" и обикновено малките компании, които продават стоките си на платформата. Ако гигантът не изпълни исканията на съда, ще му бъдат начислявани допълнителни глоби от по 10 000 дневно. Разследването на ведомството е проведено от 2016 до 2017 г. спрямо всички електрони търговски платформи, работещи на територията на Франция. Установени са редица точки от договора, сключван между  \"Амазон\" и търговците , които нарушават закона. Те са поставяли продавачите в значително по-неизгодно положение и не са отговаряли на френския търговски кодекс. Американският концерн например си е запазвал правото едностранно да изменя условията на сделката или да блокира без предупреждение или обяснение счетоводния профил на продавача. ", "date": "2019.09.04", "title": "Франция глоби \"Амазон\" с 4 млн. евро, защото не спазва местните търговски закони"}
{"url": "https://www.dnevnik.bg/bulgaria/2019/09/04/3959285_prihodnata_agenciia_prenebregnala_sigurnostta_na/", "text": "Националната агенция за приходите (НАП) е създала условия за случилото се източване на данни от базите им, приоритизирайки стратегически функциите за електронно обслужване на гражданите за сметка на защита на личните им данни. Това заяви председателят на Комисията за защита на личните данни (КЗЛД) Венцислав Караджов пред депутатите от временната анкетна комисия, която трябва да установи фактите около източването на данни от НАП. Караджов обясни, че е направена цялостна проверка на администратора и са установени пропуски преди хакерската атака, но и адекватна реакция след това. В приходната агенция не е било достатъчно ясно разписано как се извършва обменът на информация между отделните потребители в системата. Системата е била дебалансирана, като тежестта е била изместена в полза на електронните услуги за потребителите за сметка на защитата. Операционната система на НАП е от 2008 г., \"кърпили\" я с ъпдейти Вътрешните правила са прекалено общи и няма разработени правила за обработка на данните. Било е възможно лесно да се пробие защитата на базата данни. Нарушен е основният принцип на отчетност – няма информация кой потребител влиза в системата, какво прави в нея и с какви данни борави, обясни Караджов. Освен това не е имало внедрена система за управление и анализ на събитията, за да се следят в реално време сигналите за сигурност. Това пък е позволило да не се подава информация, когато хакрът е влязъл, дали е теглил малко или много информация, каква и от кои бази данни, обясни още председателят на комисията пред депутатите. Липсва методика за управление на риска – идентификация на заплахите и на самия риск, както и последваща периодична оценка на този риск. При проверката от НАП не са предоставили доказателства да са извършвали анализ на риска. \"Липсват документирани правила и процедури за оценка на въздействието при стартиране на нови информационни системи и приложения. Липсват процедури за управление на риска при промяна на вече съществуващи електронни услуги или при въвеждане на нови такива. Операционната система в момента е от 2008 г. Срокът на поддръжката й в световен мащаб изтича през януари 2020 г. Трябвало е много по-рано да се обмисли как тази система да бъде защитена\", заяви още Караджов. По думите му всеки допълнителен ъпдейт на системата допълнително излагал на риск сигурността. Сред пропуските той посочи, че няма паралелен сървър, който \"да може да вдигне системата\" и тя да заработи при евентуален срив. Установено е, че има бекъп сървър, но това според доклада на комисията не решава проблема. \"Липсват политики за повторно използване на данните, за унищожаване или архивиране на данните, които се използват еднократно, и няма правила за това. По този начин може да се добие изключително много информация\", добави Караджов и подчерта, че от две години от комисията препоръчват да се провежда периодично обучение на служителите, които боравят с лични данни. Всички констатации на комисията са обобщени в доклад от над 20 страници, който днес бе представен пред депутатите от анкетната комисия. Според Румен Гечев над 60% от служителите били \"калинки\" В отдела, който работи за опазване на личните данни в НАП, 60% от служителите са \"калинки\". \"Там работят специалист по спортна стрелба, по технология на металите, по механика и физика, по аграрикономика, технология на хранително-вкусовата промишленост, по транспортна енергетика, по картография, околна среда и води и други\". Констатацията направи Румен Гечев от БСП, който е зам.-председател на анкетната комисия. Венцислав Караджов обясни, че при проверката подчинените му не са се сблъскали с некомпетентност, и добави, че комисията няма правомощия да търси персонална отговорност на служителите, които работят в приходната агенция. \"Не сме констатирали липса на компетентност от страна на тези служители. Предоставили сме им въпросници, от които можем да съдим, че имат добри познания върху това как работи системата и какви проблеми има в нея. Голяма част от проблемите са били констатирани от самите служители на НАП през последните 5 години\", обясни Караджов. Той добави, че няма изискване за образователен ценз при обработване на лични данни, и посочи, че всеки служител би трябвало да бъде обучаван. Караджов посочи, че комисията отдавна е предложила да се създаде обучителен център, тъй като подобни проблеми вече се забелязват както в частния, така и в публичния сектор.      В отговор на въпроси от комисията обясниха, че правят проверки, но те са секторни – в здравеопазването, образованието, фирмите за бързи кредити, телекомуникационните оператори. \"Тези проверки се правят въз основа на сигнали, подадени до комисията. За НАП нямаше такива индикации, нито пък подадени голям брой жалби и сигнали, за да се наложи да направим цялостна проверка. А и нашият проверяващ екип е от около 15 души\", подчерта Караджов. \"Проблемът на НАП е, че направиха така, че да не си губиш времето, да не чакаш по опашки, а да можеш да използваш електронни услуги. Отвориха системите така, че да са максимално достъпни. Този проблем съществува и в други институции. Дори сайтът на парламента беше атакуван\", коментира Емил Димитров и подчерта, че всички мерки, които трябва да се вземат, струват много. В края на заседанието бе решено следващия път да бъдат поканени двамата уволнени служители по информационни технологии, както и представители на Държавната агенция по електронно управление и служители на НАП. Миналата седмица  КЗЛД обяви, че ще глоби  данъчната администрация с  5,1 млн. лв.  заради  източените лични данни  на над 6 млн. души. Дни след като избухна скандалът, изпълнителният директор на Националната агенция за приходите  Галя Димитрова уволни ръководителите  на звената за информационните системи и за информационна сигурност на приходната администрация. Самата тя тогава заяви, че  няма намерение да подава оставка .", "date": "2019.09.04", "title": "Приходната агенция пренебрегнала сигурността на данните заради онлайн услугите"}
{"url": "https://www.dnevnik.bg/sport/2019/09/04/3959315_zabranata_za_prodajba_na_bileti_v_denia_na_futbolnite/", "text": "Футболните фенове вече ще могат да купуват билети в деня на големите дербита. Това ще стане възможно, след като досегашната забрана щe отпадне, съобщиха от Министерството на младежта и спорта.  Според информацията решението е взето на среща при единодушно съгласие. Освен забраната за продажба на билети в деня на големите футболни дербита, е обсъдено и отпадането за персонализиране на входните талони.  \"Двете предложения бяха обсъдени и приети от всички парламентарно представени политически партии, от представителите на МВР и на БФС. Славчо Атанасов и присъстващите депутати поеха ангажимент да внесат в Народното събрание законопроект, с който да бъдат отменени тези изисквания в кратък срок\", пише в сайта на ММС. На срещата са присъствали министър Кралев, зам.-министърът на вътрешните работи Милко Бернер, народните представители Иван Ченчев, Боряна Георгиева, Маноил Манев, Йордан Йорданов и Севим Али, както и съветникът на министър Кралев - Гошо Гинчев. От страна на Българския футболен съюз (БФС) са присъствали изпълнителният директор на футболния съюз Борислав Попов и неговият заместник Антон Попов.  \"Забраната за продажба на билети в деня на мачовете среща огромно недоволство у феновете и по наблюдения до момента има по-скоро обратен ефект. За пътувания в други градове привържениците се организират предварително, закупуват много билети, които препродават в деня на мача. По този начин не се избягва струпване на фенове извън стадионите, а напротив\", казва Кралев, цитиран от ММС.       Във връзка с изработването на нов Закон за безопасността и сигурността по време на спортни мероприятия депутатите изтъкнали, че отмяната на двата текста не означава отстъпление от по-строгите мерки за сигурност на спортни събития. Те ще бъдат заложени в новия закон след прецизиране. Основа на закона ще бъде Конвенцията на Съвета на Европа за интегриран подход за безопасност, сигурност и начин на обслужване по време на футболни мачове и други спортни мероприятия, която обединява европейския опит, като предстои Конвенцията да бъде ратифицирана в пленарна зала, се казва още в съобщението на ММС. ", "date": "2019.09.04", "title": "Забраната за продажба на билети в деня на футболните дербита ще бъде отменена"}
{"url": "https://www.dnevnik.bg/sviat/2019/09/04/3959321_britanskiiat_parlament_zabrani_brekzit_bez_sdelka/", "text": "Британският парламент гласува с 329 на 300 гласа на второ и 327 на 299 гласа на трето четене да забрани Брекзит без сделка. Малко след това премиерът Борис Джонсън предложи извънредни избори на 15 октомври, но претърпя ново тежко поражение и не получи одобрение преди законът да е влязъл в сила в началото на следващата седмица. При нужни поне 434 гласа за извънредни общи избори той получи едва 298 и 56 се обявиха против. Опозиционниет лейбъристи напуснаха залата и не участваха във вота. Резултатът за Брекзит бе предизвестен, след като вчера депутатите поеха контрола над камарата на общините и премиерът Борис Джонсън загуби мнозинството си от 1 човек. Депутатите гласуваха неведнъж, за да покажат, че са против Брекзит без сделка още по време на предишния кабинет. Но решението за  замразяване на работата  на парламента, познато като  пророгация , между понеделник (9 септември) и четвъртък (12 септември) им остави много малко време да реагират на намеренията на новия премиер Борис Джонсън. Сега законът е предаден на Камарата на лордовете, където може да бъде гласуван утре, да получи одобрението на кралицата и да стане действащ в понеделник. Борис Джонсън, който непрекъснато настояваше, че няма да поиска отлагане и на 31 октомври ще има Брекзит без \"ако\" и \"дали\", заяви след поражението снощи, че иска предсрочни избори, за да определят британците кой управлява страната. Този въпрос се гласува по-късно тази вечер и за успех са му бяха нужни поне две трети от гласовете на депутатите, а това в момента изглежда малко вероятно. Проблемът е, че и решението да се забрани Брекзит без сделка не дава отговор какво да се прави след това с премиер, който заявява, че е с вързани ръце да преговаря повече. Няма дори конкретен срок, в който той да е принуден да връчи в Брюксел писмо с искане за отлагане на напускането до нова дата, след като му е забранено да се раздели с ЕС без одобрено споразумение. Реалистичният вариант изглежда одобряване на предсрочни избори, след като е гарантирано, че след разпускането на парламента Борис Джонсън няма постигне хаотичен Брекзит като премести дадата за вота отвъд 31 октомври. Нов състав на Камарата на общините и нов премиер ще опитат да търсят компромис с преговорния екип на ЕС. Но ако някой се надява за нов референдум, който евентуално да отмени резултатите от предишния, това не е реалистично и дори мнозина от опозиционните депутати се опасяват от провеждането му. Отчасти причината е, че проевропейски настроените среди не са убедени, че резултатът ще е различен от този през 2016 г. Премиерът остро критикува прокараният от лебъристите и няколко изгонени днес от консервативната партия депутати закон. По думите му той проваля преговорите му за Брекзит с ЕС и има за цел да отмени резултатите от референдума от лятото на 2016 г. \"Поради това имаме закон без прецедент в историята на таза камара - търсещ начин да принуди министър-председателя с предварително написано писмо да се предаде в едни международни преговори. Аз отказвам да сторя това\", добави Джонсън. Той каза още, че трябва да има ясен отговор кой точно ще сяда на една маса с представителите на ЕС - премиерът или някой от парламента. При тази ситуация е най-добре да попитаме народа кой иска да е министър-председател, настоя за пореден път лидерът на консерваторите. Повече за поражението на Джонсън снощи четете  тук . За предложението му за предсрочни избори четете  тук .", "date": "2019.09.04", "title": "Британският парламент отново забрани Брекзит без сделка и не даде на Джонсън извънредни избори"}
{"url": "https://www.dnevnik.bg/politika/2019/09/04/3959412_desislava_ivancheva_dade_zaiavka_za_uchastie_v/", "text": "Бившият кмет на столичния кв. \"Младост\" Десислава Иванчева, а в момента   осъдена на първа инстанция  за поискан подкуп, обяви от профила си във \"Фейсбук\", че ще се кандидатира за кмет на София на предстоящите местни избори, а бившата й заместничка - за кмет на район \"Младост\". Крайният срок за регистрация в ЦИК на партиите и коалициите е 11 септември. В края на май Иванчева участва като независим кандидат в изборите за Европейски парламент и спечели 1.55% от гласовете, изпреварвайки парламентарно представени и участващи в управляващата коалиция партии като \"Атака\" и НФСБ. \"Отново дойде време аз и Биляна Петрова да ви помолим СПЕШНО за вашата подкрепа, която е безрезервна във всичко, през което преминахме\", пише Иванчева като уточнява, че с Биляна Петрова, бивш неин заместник, са под домашен арест. Посочва, че имат само няколко дни да съберат 2 500 подписа, за да се регистрират в ЦИК за участие в изборите на 27 октомври. Обяснява, че от днес вече са отворени два събирателни пункта за подписи - на пазара в Младост 1, до метростанцията и на метростанция \"Сердика\". Посочва, че мандатоносител ще е подкрепящата ги Християндемократическа партия.  Иванчева обявява двете с Петрова за \"непослушни\", преди време обяви, че ще създаде партия с това име. От плакат във \"Фейсбук\" профила й двете обявяват, че ще продължат започнатото от \"Младост\" в цяла София, а в друг пост пише - скоро и във Варна.", "date": "2019.09.04", "title": "Десислава Иванчева се включва в местните избори"}
{"url": "https://www.dnevnik.bg/politika/2019/09/04/3958840_prezidentut_predupredi_che_ako_niama_reshitelni/", "text": "Българските граждани се отчуждават от собствената си държава, властта се отнема от народа и се концентрира в тесен кръг, трупащ икономически облаги и медиен комфорт, които се трансформират в повече власт. За останалите няма развитие, сигурност и просперитет, а бедност и корупция. Затова е нужна промяна, която да засили гражданското участие и контрол в управлението, да направи институциите по-прозрачни и отчетни, да разгърне инициативата на българските граждани и тяхното участие в обществения живот. Необходима ни е силна държава с правила и ред, които работят за народа и се спазват от всички. Това заяви в обръщение към депутатите и гражданите по време на откриващото заседание на есенната сесия на парламента президентът Румен Радев.  Той предупреди, че ако това не се случи или апатията ще продължи да опразва България, или улицата ще помете статуквото. \"Българите очакват вашите отговорни действия. Всеки, който работи не за лични, корпоративни или тясно партийни интереси, ще има съюзник в мое лице\", заяви Радев. \"Времето за промяна неумолимо изтича, както изтичат младите трудоспособни българи, както гаснат българските села, оставени на произвола, и българските пенсионери\", добави той. В отсъствието на премиера и министрите държавният глава подчерта, че трябва да се промени политическата среда и начинът на упражняване на властта и затова се обръща към Народното събрание, което е изразител на волята на народа, призван да контролира изпълнителната власт. Парламентът да контролира по-стриктно изпълнителната власт \"Не може да има ефективно управление на държавата и просперитет, ако няма пълноценен парламентарен контрол върху изпълнителната власт\", заяви държавният глава. Той предложи на депутатите да викат премиера поне веднъж в месеца да отговаря на общи въпроси, да отчита изпълнението на управленската програма веднъж годишно, а причините за евентуално неизпълнение да се дебатират в пленарната зала. Според Радев българското правителство е едно от малкото в ЕС, чиято управленска програма не е получила предварително одобрение в парламента след публичен дебат. \"Би било рационално, ако освен състава на Министерския съвет премиерът предлага за одобрение своята управленска програма, а тя и отклоненията от нея да се дебатират в парламента всяка година\", каза той. \"Очевидно има необходимост и от разпоредба, която да задължава премиера да се явява поне веднъж в месеца да отговаря на общи въпроси по политиката на правителството. Отказът от блиц контрол според мен е отстъпление от демократичните принципи и неговото възстановяване ще е стъпка към добрите практики на парламентаризма\", препоръча държавният глава. Радев разкритикува и продължаващата от години практика да се планира по-малък от очаквания излишък, който правителството да разпределя по свое усмотрение и призова депутатите още тази година да пресекат тази практика. \"Такъв подход е в разрез с добрите практики и генерира условия за корупция\", предупреди той с уговорката, че правителството трябва да има оперативна свобода да се разпорежда с бюджета, но в ясно регламентирани рамки, които парламентът да определи.\" Да спре промяната в закони без оценка и обсъждане  Президентът настоя Народното събрание да премахне порочната практика съществени промени в основни закони да се променят чрез текстове, включени в   на други закони, защото така се избягва общественото им обсъждане и изготвянето на оценка за въздействието им върху средата. \"Това внася непредвидимост и елиминира гражданското участие. Очакванията са за повече предвидимост и прозрачност и това ще повиши доверието към законодателната власт\", подчерта Радев. Според него е назрял моментът депутатите да дадат по голяма независимост, инициативност и отговорност на местната власт чрез реална  , която пък ще повиши гражданската активност в регионите. \"Сега общините зависят от благоволението на правителството - кое да е правителство, което се реализира често по неизвестни или тяснопартийни критерии\", каза държавният глава. Той предложи на депутатите да усъвършенстват  който засега по думите му не позволява ефективното прилагане на инструментите на пряката демокрация. Друго негово предложение за законодателна промяна \"упорите отклоняване досега\" е въвеждането на правото на  , която според президента може да стане важен елемент за граждански контрол върху законодателни и управленски решения. \"Настоящата сесия е заредена с очаквания за устойчивост в изборния процес и   трябва да бъде осигурено надеждно\", каза Радев. Той настоя и за ускорено въвеждане на електронното дистанционно гласуване при гаранции за неприкосновеност и защита на националната сигурност. Родените в чужбина да бъдат допуснати в българската политика Президентът предложи с промяна в закона да се даде възможност българи по рождение, придобили двойно гражданство в ЕС и други развити демокрации да могат да се кандидатират за народни представители, президент и вицепрезидент. \"Все повече наши сънародници са зад граница, а и от изключителна важност е не само да не късат духовната връзка с родината, но и да са съпричастни с нашия обществено-политически живот. Голяма част от тях са с високо образовани и престижни професии, и ако могат да участват в българската политика, натрупаният от тях опит от страни с по-развита демокрация ще е от наша полза и ще е с стимул те да се върнат в родината\", каза държавният глава. В заключителната част на речта си президентът Радев призова да превърнем България в нормална европейска държава с върховенство на правото, активно гражданско общество, прозрачни и ефективни институции, работещи в интерес на гражданите. \"Без тези предпоставки няма да имаме сигурност, европейски доходи и качество на инфраструктурата и обществените услуги\", предупреди той. Държавният глава обяви за приоритет образованието, което трябва да бъде подкрепено с много по-решителни законови и финансови мерки, предвидима и стабилна среда за инвестиции вместо \"целенасочен лов на един-двама стратегически инвеститори\", намаляване на административната тежест, реформа в здравеопазването, електронните услуги и борбата с корупцията.", "date": "2019.09.04", "title": "Президентът предупреди, че ако няма решителни промени, улицата ще помете статуквото"}
{"url": "https://www.dnevnik.bg/analizi/2019/09/04/3958144_hakerite_shte_platiat_globata_na_nap_-_tozi_hepiend_e/", "text": "                         На 29 август стана ясно, че срещу Националната агенция за приходите е издадено наказателно постановление, с което на институцията е наложена имуществена санкция от 5.1 млн. лв. от Kомисията за защита на личните данни (КЗЛД). Според публикуваната официална информация на сайта на КЗЛД, причината е, че \" На сайта си НАП направи изявление в следните насоки: \" е С други думи, НАП мотивира оспорването на издадения й акт с две съображения. Първото е, че инцидентът е станал поради  , извършени от трети лица. Това не би могло да е издържано основание. Законодателството за защита на личните данни задължава администраторите за конкретно поведение и дължим резултат. Ето защо това, че в резултат от неспазване на законодателството недобронамерени лица могат да бъдат улеснени да реализират кражбата на данни, на администратора поради нарушаване на регламента от самия администратор. Санкциите във връзка със защитата на личните данни се налагат на администратора заради неспазване на законодателството. При определяне на санкцията се вземат предвид и насоките на работната група по чл. 29, която е европейски независим консултативен орган, трансформиран в Европейски борд за защита на личните данни. При налагането на санкцията се отчита предприетото от страна на администратора на различни етапи - преди дадено нарушение, както и след него. Действията на трети лица не са предмет на наказателно-административната процедура. Вторият мотив, посочен от НАП за оспорване на акта, е, че инцидентът е станал   мерки от нейна страна. Не знаем какво визират от приходната агенция под \"предприети мерки\". Можем да коментираме само официално съобщената информация или да предоставим анализ на официално получени документи, като според публично достъпните източници (някои от тях предоставени от самата НАП)         В тази връзка: Мотивът за налагане на санкцията от КЗЛД е  Тази констатация мотивира надзорния орган, освен да наложи санкция, да задължи НАП под формата на корективна мярка, да предприеме редица мерки по привеждане на дейността си в съответствие със законодателството. . Според официално изявление от страна на представител на КЗЛД по Би Ти Ви по въпроса за киберсигурността на НАП   Спроред анализи и публични коментари на експерти   В предоставения отговор от НАП по Закона за достъп до обществена информация, в отговор на запитване от Асоциацията за защита на личните данни, се констатира, че НАП не е извършила оценки (на риска, на въздействието). Интересен факт, на който се натъкнаха експертите по защита на данните в този отговор, е позоваване в инструкция на НАП на неотносима за агенцията глава от закона. Тази констатация е тревожна и сякаш прокара мисълта в експертната общност (след казуса с рождената дата като втори идентификатор към ЕГН), че  Накратко, посочените от приходната агенция мотиви за оспорване на акта от КЗЛД  Да разгледаме и друга хипотеза, при която при обжалване на наказателното постановление НАП посочи други аргументи и резултатът от делото е положителен за нея. Въпреки че нямаме всички факти и данни, нито разполагаме с оригинали на актовете, такъв сценарий чисто юридически е възможен - например поради формален порок на акта и т.н. Тези основания са изчерпателно посочени в законодателството. По-интересното в случая е какво би означавал такъв резултат, погледнато през призмата на едно законодателство, защитаващо фундаментални човешки права, както и имайки предвид обществено известната фактическа обстановка около теча на данните и нивото на готовност на институцията да опазва данните. Подобен сценарий (предвид множество доказателства дотук за неспазено законодателство по опазване правата на субектите на данни от страна на НАП) би означавал само едно единствено нещо - едни публични средства няма да бъдат преместени от левия в десния джоб. Това не би променило факта на изтеклите данни. Действително предвид спецификата на администратора (а именно: публичен орган) за експертите, работещи в тази сфера, заплащането на самата санкция, а и самият й размер не са основният фокус предвид операцията, свързана с това - преместване на средства от едно място на друго. Това го казваме, защото излишно се дискутира, че санкцията била ниска, по левче на физическо лице. наложени в държавата за нарушаване на закон. Важното е да разберем сериозността на законодателството и сериозността на последствията за гражданите, които могат да настъпят при подобно нарушаване на закона. Сериозността на последствията личи и от възможността подобни престъпления да бъдат квалифицирани като престъпления, с които могат да се удовлетворят конструкциите на наказателното право за тероризъм. Тази квалификация впрочем повдига отново въпроси около неизвършените оценки на риска: след като едни данни са до такава степен ценни и мащабни по своето естество, че е възможно при нарушаването на тяхната поверителност да се извършат и терористични деяния, с какви мерки са били защитавани те? Според официалния текст, публикуван на сайта на НАП, там \" Това намерение чисто теоретично е една правна възможност и механизъм за получаване на обезвреда. Възниква въпрос, свързан с обещаното на гражданите, че  Това, колкото и да изглежда успокояващо за гражданите и вероятен хепиенд за НАП, няма правен и фактически фундамент, за да се реализира.   По действащото законодателство всеки е длъжен да поправи вредите, които виновно е причинил другиму. Обезщетение се дължи за всички вреди, които са пряка и непосредствена последица от увреждането. В конкретния случай това означава, че НАП, като увредена от хакерската атака институция, действително може да претендира вреди от тези, за които се докаже, че са й ги причинили. Претендирането на вреди обаче   Фактът, че вследствие на хакерската атака неправомерно са били разпространени данни, е другата страна на монетата. Лицата, за които се докаже, че са виновни за извършване на престъпното деяние, подлежат на наказателна отговорност.  Ето ви житейски пример, илюстриращ хипотеза, подобна на казуса с НАП – не подавате данъчна декларация и по някаква причина това остава неустановено от тези, които надзирават спазването на данъчното законодателство. Дотук добре, само че решавате да споделите този факт в кореспонденция с ваш близък. Същевременно ваш съсед, който без ваше знание \"следи\" кореспонденцията ви, го разбира и подава сигнал срещу вас пред данъчните органи. В резултат бивате санкциониран от НАП. Бихте ли имали възможност по закон да осъдите съседа да ви плати наложената глоба поради неподадена декларация? Разбира се, че не, това звучи абсурдно. Това, което можете да направите, е евентуално да предприемете действия за ангажиране наказателната отговорност на това лице за извършените от него престъпни действия. Предявяването на претенция за обезвреда на евентуално причинени ви вреди обаче ще е въпрос на различно производство, което няма да има общо с наложената ви санкция поради неспазено от вас законово задължение за неподадена данъчна декларация. Т.е. това, което следва да се разграничава ясно в конкретната ситуация с НАП, са следните две основни обстоятелства: , упражняването на корективни правомощия и налагане на имуществена санкция от страна на надзорния орган;  и тяхното неправомерно разпространение в публичното пространство. Темата действително продължава да се заплита все повече и повече в грешна посока. Тревожно, освен вече настъпилия негативен резултат с нарушаването на конфиденциалността на данните, е и поведението на НАП. Самата агенция в тази ситуация дава заблуждаващ пример на другите администратори. НАП буквално заявява, че ако някой открадне информация, следва да се предприемат действия по осъждане на \"крадеца\", като без значение е дали са били предприети мерки за защита или не срещу подобно посегателство. Това може да дискредитира не само работата на местния надзорен орган по защита на данните, на експертите, които работят непрестанно, за да са в крак със законодателството и се борят за опазването на поверителността като фундаментална човешка ценност, това дискредитира философията и на европейското законодателство за защита на личните данни.", "date": "2019.09.04", "title": "\"Хакерите ще платят глобата на НАП\" - този хепиенд е невъзможен"}
{"url": "https://www.dnevnik.bg/analizi/2019/09/04/3958712_g-n_borisov_da_si_hodim_li_ili_shte_ni_govorite_neshto/", "text": "                         Мнозина се превъзбудиха от случката с отвинтените микрофони в залата за пресконференции на Министерския съвет - да не би някой да попита нещо бъдещата председателка на Европейската комисия (ЕК) и българския премиер. Да, случката е възмутителна. Защото гостенката може и да е помолила да няма журналистически въпроси, но със сигурност не ѝ е минало през ума, че \"любезността\" на домакините ѝ ще стигне до такава крайност. В света, в който живее тя, никой не би си позволил такова пренебрежително отношение към медиите (което означава и към тяхната аудитория). Иначе - лошо му се пише. В България обаче е друго. В същото време възбудата и възмущението около тази случка са малко попресилени и закъснели. По две основни причини. Първата е, че така или иначе (със или без микрофони и въпроси) от това събитие нямаше да научим нищо съществено. Гостенката щеше да повтаря любезности (доколкото още не е встъпила в длъжност и не разполага с отговорите), а домакинът щеше да каже пак онова, което говори всеки ден. По принцип в България мнозина от водещите политици отдавна са се научили да говорят, без да казват нищо, да заобикалят въпросите, без да отговарят по същество, да ръсят измислици и безсмислици, да лъжат и мажат. Каквото и колкото и пъти да ги питаш. Този \"стил\" на общуване стана норма и дори минава за нещо като професионална обиграност. Което впрочем напоследък се превръща и в световна политическа мода. Втората причина е, че в повечето случаи микрофоните и без това са ненужни. Повечето български медии и журналисти или въобще не питат, или задават желаните от събеседниците им въпроси. Защото ги мързи, защото не знаят, че трябва, защото не са наясно какво да питат и не разбират какво им отговарят. Но най-често защото така им е наредено и/или защото ги е страх. В това отношение е много показателна една друга случка - ден-два след първата. В продължение на близо два часа пред записващите микрофони и камери премиерът обяснява на млади партийни активисти успехите на управлението си и как да дават отпор на опозицията. Когато свършва, отегчена от чакане журналистка от голяма медия го пита простодушно: \"Да си ходим ли, или ще ни говорите нещо отвън?\" (да не би да изпусне някоя от дежурните му речи и после да ѝ се карат). Този \"журналистически\" въпрос обяснява всичко. \"Журналистиката\" често не е нищо повече от стойка за микрофон, а \"медиите\" са като водосточна тръба - каквото пуснеш в единия край, това излиза в другия. Колкото и каквото и да им наговориш, те ще те \"отразят\". Затова тук е възможно министър-председателят, без да му мигне окото, да заяви, че \"пети и шести реактор на АЕЦ \"Козлодуй\" приключват своята дейност след 10 години\". Или че бившият шеф на антикорупционната комисия (КПКОНПИ) и бъдещ генерален консул във Валенсия \"е с няколко образования, хиляди награди и милиарди задържани и конфискувани средства\". В повечето от най-масовите медии тези и много други подобни \"съобщения\" минават напълно безкритично, без никой да ги провери, камо ли да ги опровергае. Така широката публика може и да не разбере, че я баламосват на едро. Защото всъщност двата блока в Козлодуй могат да работят до 2047 и 2049 година. Бъдещият консул пък има само едно образование и само една награда (от Областния съвет по наркотични вещества в Благоевград), а \"задържаните и конфискувани средства\" не са за милиарди, а за 80 милиона, при това най-вече в надценени и непродаваеми недвижими имоти. По принцип медиите разполагат с изключително лесен и ефикасен начин да си отмъстят за отвинтените микрофони, да защитят собствената си мисия и интересите на аудиторията си и да принудят политиците да се придържат повече към фактите. Трябва просто да спрат да ги пускат за щяло и нещяло. Например: да не излъчват надълго и нашироко празните приказки, взаимните комплименти и дипломатическите любезности на премиера и неговата задгранична гостенка. И да се ограничат най-много с кратко съобщение за посещението и за липсата на каквато и да било съществена информация от него. Да спрат да препредават напоително и безкритично дежурните речи на премиера по всички въпроси. И въобще да не обръщат внимание на излъчваните \"на живо\" във \"Фейсбук\" профила му обиколки, приказки, \"пресконференции\" без журналисти и други подобни новаторски форми на предизборния пиар. Нека да си ги гледат само последователите му във \"Фейсбук\". Да проявят елементарна хигиена и да прекратят ефирния абонамент на всевъзможни мошеници, търчи-лъжи, карикатурни кандидати за слава и политици ментета. Манипулациите, глупостите и лъжите могат да бъдат пускани само за да бъдат веднага разобличени. Всичко това би имало много силен оздравителен ефект за цялата публична среда. Ако медиите бяха на мястото си и действаха по този начин, много неща около нас щяха да са по-различни, мнозина псевдогерои изобщо нямаше да ги има, а властта щеше да се упражнява много по-отговорно в полза на обществото. За съжаление това не е нищо повече от утопия. Не само микрофоните, но и много от българските медии са отдавна \"отвинтени\" или направо изтръгнати от корен. И не просто препредават безкритично каквото им се говори, а съзнателно са се превърнали в част от механизмите на пропагандата и лъжата, които крепят явната и задкулисната власт. Останалите вегетират върху сухата и камениста медийна почва. С тенденция също да бъдат \"отвинтени\" и стъпкани. Или да изчезнат от само себе си.", "date": "2019.09.04", "title": "\"Г-н Борисов, да си ходим ли, или ще ни говорите нещо отвън?\""}
{"url": "https://www.dnevnik.bg/sport/2019/09/04/3958794_grigor_dimitrov_e_na_polufinal_na_us_open_sled_pametna/", "text": "Григор Димитров е полуфиналист на US Open, след като победи рекордьора по титли от Големия шлем  Роджър Федерер  в невероятен сблъсък в Ню Йорк. Пред пълния \"Артър Аш стейдиъм\" българинът взе първата си победа над Маестрото след 3:6, 6:4, 3:6, 6:4, 6:2. Мачът продължи 3 часа и 13 минути. През цялото време Димитров игра на много високо ниво, без да допуска спадове в играта си, а от другата страна на мрежата Федерер беше уязвим. Преди петия сет швейцарецът имаше и физически проблеми. Срещата беше осма между двамата тенисисти и първа от финала в Ротердам през февруари 2018 г. Дотук Димитров беше взел едва два сета на Маестрото и нямаше победа. Федерер беше единственият от голямата тройка на тениса, срещу когото Димитров нямаше успех.  Това е и едва втора победа в Шлема на Димитров над действащ тенисист от Топ 10, след като преди години надви Анди Мъри на \"Уимбълдън\", за да стигне отново на полуфинал. Общо успехите му над играчи от Топ 3 на ранглистата вече са шест.   В полуфинала на турнира победителят ще спори срещу Даниил Медведев. Руснакът продължи с отличното си представяне на твърди кортове, след като победи Стан Вавринка със 7:6 (6), 6:3, 3:6, 6:1 за 2.33 часа. Медведев игра на финал в трите подгряващи турнира преди US Open, като спечели  титлата в Синсинати . \"Много съм щастлив, физически се чувствах добре. Просто не бях играл на този корт доста отдавна и ми трябваше малко време, за да свикна. Във втория сет намерих своя ритъм и усетих, че имам своя шанс при дълги разигравания. Усетих, че Роджър не беше на 100%, а в такива мачове три от пет всичко може да се случи\", каза българинът след срещата. За трети път в своята кариера българинът ще играе на полуфинал в турнир от Шлема след \"Уимбълдън\" 2014 и Australian Open 2017. Това е първо достигане до най-добрите четирима в турнир от АТП за Димитров от мастърса в Монте Карло през април 2018 г. Дотук най-доброто представяне на Димитров през годината беше четвъртфинал. Българинът направи шест аса и допусна седем двойни грешки в двубоя. Той вкара 69% първи сервис и спечели 74% от разиграните точки при него. Бившият №3 в света реализира 35 уинъра при 41 непредизвикани грешки. При Федерер този показател беше 60 непредизвикани грешки при 40 уинъра за петкратния шампион. Димитров започна нервно срещата и беше пробит още при първото си подаване. В началните геймове българинът показа доста колебания в играта си, а Федерер доминираше, след като разиграванията бяха кратки, точно по негов вкус. Едва в края на сета Димитров започна да набира ритъм, но това не му помогна да вкара Маестрото в затруднено положение. Швейцарецът затвори сета със сервис гейм на нула след само 31 минути игра. Решаващи се оказаха трите двойни грешки на Димитров в сета, както и 12-те непредизвикани грешки при само седем уинъра. В първата част Федерер имаше осем уинъра и осем непредизвикани грешки. Маестрото спечели и 85% от точките, разиграни на своя първи сервис, без да даде нито една възможност за пробив на българина.      Това не се отрази негативно върху играта на Димитров и той започна много добре втория сет. Бившият №3 откри с гейм на нула, а веднага след това му се отвори шанс да пробие швейцареца. Федерер все пак се защити и измъкна подаването си. Последваха два убедителни гейма за сервиращите, спечелени на нула, след което Димиитров отново беше сигурен и поведе с 3:2. В шестия гейм швейцарецът все пак показа колебания и беше пробит след някоии свои грешки. Това даде допълнителна увереност на Димитров и той затвърди пробива, за да се доближи само на гейм от спечелването на втория сет. Федерер се защити добре, взе подаването си, а после успя и да пробие Димитров, намалявайки изоставането си до 4:5. Маестрото имаше на разположение своя сервис, но Димитров показа достатъчно устойчивост, върна се от 0:30, за да направи три поредни точки и взе сета.      Във втората част разликата дойде от колебанията на Федерер в сервис геймовете му, както и намалените наполовина непредизвикани грешки от Димитиров. Българинът допусна само шест, като направи и 11 уинъра. При Федерер беше обратното с едва 10 уинъра и 12 непредизвикани грешки. Спечелването на втория сет от страна на българина показа уязвимости в играта на Федерер, като третият в ранглистата вече не беше толкова уверен. Резултатът се движеше гейм за гейм, като тенденцията беше за успех на Маестрото в късите разигравания, а Димитров доминираше в дългите. В петия гейм българинът се измъкна от критична ситуация, след като изостана с 0:40, но се защити по отличен начин и взе подаването си. Последва експресен гейм за Федерер, след който дойде и пробив в негова полза. Маестрото рязко повиши нивотоо си, за да пробие Димитров и до края на сета дори не остави шансове на българина. Той увеличи серията си от поредни геймове до четири, като проби и за втори път. В третия сет по отношение на статистиката тя се върна на нивата от първата част, когато Димитров имаше много по-малко уинъри за сметка на непредизвиканите грешки. Федерер продължи да бъде с равенство - осем срещу осем. Федерер имаше предимство в началото на четвъртия сет, след като сам си спечели възможността да сервира, но тоова се обърна срещу него. Придвижванет на швейцареца отново не беше на ниво и той допусна ранен пробив, а Димитров бързо го затвърди, за да поведе с 2:0. Двата поредни гейма за Димитров прекъснаха и серията от четири поредни спечелени от Маестрото. Швейцарецът все пак реагира, като измъкна своето подаване в един много дълъг гейм. Димитров не се огъна и отговори с гейм на нула. Там някъде Федерер повиши отново нивото си. Швейцарецът показа много стабилна игра, все своето подаване въпреки някои критични моменти и още в следващия гейм докара проблеми на Димитров. Той спечели от две къси топки и успяваше да върне всеки първи сервис на българина, за да стигне и до точка за пробив при 40:30.      Димитров показа характер и обърна развоя на гейма, за да го измъкне по впечатляващ начин, продължавайки да води с 4:2. Последва маратонски 12-минутен гейм, в който Федерер трябваше да спасява седем възможности за пробив. Димитров беше много стабилен и почти не правеше грешки, докато Маестрото отново беше уязвим и редуваше добри с лоши изяви на корта. Българинът показа и невероятна защита, като вдигна публиката на крака в един момент, след като отрази смач на швейцареца и спечели точката с минаващ удар, изваден далеч от очертанията на корта. След трудния гейм за Федерер, Димитров не позволи на свой ред да има проблеми при подаването си. Той беше уверен и агресивен, като направи достатъчно, за да спечели бързо гейма и връщайки обратно напрежението при Маестрото.   Последва гейм на нула за Федерер, след което Димитров сервираше за сета. Геймът не започна никак добре за българина, който се озова в ситуация да догонва от 0:40, но за втори път защити три поредни точки за пробив. С много битка по корта Димитров спаси пет точки за пробив в гейма и устиска, за да спечели частта с 6:4, с което прати мача в решителен пети сет. Преди началото на петия сет се стигна и до забавяне, след като Федерер поиска намеса на физиотерапевта. Швейцарецът се прибра в съблекалнята за медицинскии таймаут и след около 5-минутна пауза срещата продължи. Петият сет започна по същия начин като предишната част, с пробив на сметката на българина. Последва гейм на нула, който затвърди пробива. Началните два сета пречупиха Федерер, като в играта му вече нямаше тонус, а движението по корта също не беше добро. Димитров се възползва и след двойна грешка на Федерер и свои добри изяви поведе с 3:0. На крилете на вдъхновението той увеличи аванса си до 4:0, след което Федерер спря пропадането си, за да прекъсне и серията на българина.      Последваха убедителни геймове за съперниците, като Димитров поведе с 5:1, но Федерер се нуждаеше само от 78 секунди, за да вземе втори гейм в сета. След това Димитров не допусна изненада и затвори мача, за да вземе първата си победа над Маестрото.", "date": "2019.09.04", "title": "Григор Димитров е на полуфинал в US Open след паметна победа над Федерер"}
{"url": "https://www.dnevnik.bg/sport/2019/09/04/3958803_fotogaleriia_duelut_za_istoriiata_mejdu_grigor/", "text": "Григор Димитров е  , след като победи рекордьора по титли от Големия шлем   в невероятен сблъсък в Ню Йорк. Пред пълния \"Артър Аш стейдиъм\", българинът взе първата си победа над Маестрото след 3:6, 6:4, 3:6, 6:4, 6:2 след 3.13 часа.", "date": "2019.09.04", "title": "Фотогалерия: Дуелът за историята между Григор Димитров и Федерер"}
{"url": "https://www.dnevnik.bg/evropa/2019/09/04/3958513_reformatorskiiat_kurs_na_makron_se_izpravia_pred/", "text": "Президентът Еманюел Макрон се захвана тази седмица със следващия и вероятно най-рисков етап от реформите си, започвайки преговори със синдикатите за реформиране на изключително сложната френска пенсионна система, за да \"запуши\" един хроничен дефицит. Потенциално експлозивната реформа става център на вниманието след ежегодното \"рантре\" - връщането на работа след традиционната лятна ваканция, когато се определя политическият дневен ред и тон за предстоящите месеци. Макрон се обръща отново към вътрешните проблеми седмица, след като бе домакин на срещата на върха на  лидерите на Г-7 , където сърдечният тон успя да прикрие трансатлантическите спорове, а френският лидер изпъкна като централна фигура в световната дипломация и обединяващ защитник на мултилатерализма. Във вътрешен план Макрон успя да устои на ежеседмичните антиправителствени протести на \"жълтите жилетки\", избухнали преди четири месеца. Той обаче не е забравил избухналия обществен гняв срещу неговата програма за реформи и иска да избегне ново насилие по френските улици. Преговорите в четвъртък и петък между обезпокоените синдикални лидери и премиера Едуар Филип слагат началото на всеобхватни консултации с различните професионални общности като учителите и медицинските сестри за една реформа, която може да се окаже решаваща за президентството на Макрон. \"Правителството и аз самият сме изпълнени с решимост\", каза Филип пред репортери миналия петък. \"Разполагаме с няколко месеца , за да осъществим своя план, за да изготвим и да изложим този проект\" (за пенсионна реформа)\". Синдикатите критикуваха Макрон, че досега си е затварял очите пред проблемите и в ранните месеци на президентството е изгубил време, опитвайки се да прокара реформата на трудовото законодателство и да намали данъците за инвеститорите. Те също така негодуват, че той е игнорирал съветите им по закъснялата реформа на системата за осигуровки при безработица, представена през юни. Пенсионните реформи, предприети от бившите консервативни президенти Никола Саркози през 2010 г. и Жак Ширак през 1995 г., разпалиха улични протести и не успяха да предотвратят хроничния дефицит - проблем, с който Макрон е решен да се справи до 2025 г. Във Франция частните пенсионни фондове са рядкост, което означава, че почти всеки прави вноски в обществен фонд, като това става чрез 42 различни схеми за вноски и обезщетения. Именно тях Макрон иска да замени с една обща точкова система. Социологическо проучване на Френския институт за проучване на общественото мнение (IFOP) по поръчка на \"Журнал дьо диманш\" констатира, че две трети от запитаните нямат доверие в правителството на Макрон за промяната на пенсионната система. \"След трудния период в началото на 2019 г. символичното значение на тази реформа ще бъде в това дали правителството и президентът могат изобщо да продължат да реформират Франция\", каза Брюно Жанбар, шеф на политическите изследвания в социологическата агенция \"ОпинионУей\". Пенсионната възраст Макар че предстоят още много други препятствия, ябълката на раздора е възрастта, от която човек може да започне да получава пълна пенсия. Въпреки факта, че хората сега живеят по-дълго от всякога, анкетите показват, че французите упорито държат на сегашната пенсионна възраст от 62 г. - една от най-ниските в страните от ОИСР. Един от специалните съветници на правителството по пенсионната реформа предложи през юли възрастта за получаване на пълна пенсия да стане 64, като се допуска пенсиониране от 62 с по-ниска пенсия. След като през лятото синдикатите отхвърлиха това предложение, Макрон каза миналата седмица, че предпочита да се даде приоритет на трудовия стаж, за да започне изплащането на пенсия, а не на възрастта за пенсиониране. Според критиците обаче това ще накаже онези, които започват да работят в средата на 20-те си години след дълго обучение. Макрон вече е казвал, че иска да се намери решение на този проблем. Икономистите посочват, че хората ще трябва по един или друг начин да правят вноски в тази система, за да може тя да има здрава финансова основа. Тази позиция на Макрон получи предпазливо одобрение от най-голямата синдикална централа във Франция - центристката Демократична конфедерация на труда (CFDT), чиято подкрепа за реформата би дала мощно рамо на правителството. \"Подходът е важен, но важни са и делата. Сега чуваме за промяна на подхода - толкова по-добре, но важното е той да бъде подкрепен с дела\", каза в понеделник шефът на CFDT Лоран Берже пред радио \"Франс ентер\". Други синдикати като твърдолинейната лява Обща конфедерация на труда (CGT), която вече обеща демонстрации срещу реформата и заплаши със стачки, остават на бойна нога. Шефът на CGT Филип Мартинес нарече компромисното предложение на Макрон \"хвърляне на прах в очите\" и каза, че президентът \"ни взема за глупаци\". Федерацията на френските работодатели (MEDEF) обаче казва, че не може да подкрепи реформа, което не повишава пенсионната възраст - единственият начин, който според нея може да стопи пенсионния дефицит. /БТА", "date": "2019.09.04", "title": "Реформаторският курс на Макрон се изправя пред високорискова пенсионна реформа"}
{"url": "https://www.dnevnik.bg/sport/2019/09/04/3958756_voleibolistkite_izlizat_za_podvig_sreshtu_svetovniia/", "text": "Десет години по-късно женският национален отбор отново е сред най-добрите осем на европейското първенство по волейбол. Тимът на Иван Петков мечтае да стигне още по-далеч в турнира, като пред българките стои трудно изпитание. В спор за място на полуфиналите отборът ще играе със световния шампион Сърбия. Мачът е от 17 ч. и ще бъде излъчен пряко по БНТ 3. \"Трудно ще е. Очаква ни един от най-класните съперници. Ние обаче също имаме своите мечти. Ще направим всичко възможно да възстановим състезателките и да излезем по най-добрия начин в срещата\", каза Петков преди мача със Сърбия. Двата отбора вече се срещнаха в групите. В първия мач помежду им  българките загубиха с 1:3  след силна първа половина и пълна доминация на Сърбия във втората част от двубоя. Тимът на Петков започна турнира с три поражения в първите си три мача, но постепенно отборът напипа правилния ритъм. Българките влизат със самочувствие в мача след убедителните победи срещу Гърция,  Финландия  и  Азербайджан, чийто отбор беше отнесен в осминафинала . За последно България беше сред най-добрите четири на европейското през 2001 г. Тогава страната беше домакин, а българките спечелиха бронза.", "date": "2019.09.04", "title": "Волейболистките излизат за подвиг срещу световния шампион"}
{"url": "https://www.dnevnik.bg/evropa/2019/09/04/3958685_djonsun_izgubi_kontrol_nad_parlamenta_i_brekzit_i/", "text": "Британският премиер Борис Джонсън понесе поражение още при първия си сблъсък с парламента и то по най-важния за управлението му въпрос - кога и как страната да напусне Европейския съюз. Той бе изоставен от част от депутатите от собствената си партия, които подкрепиха опозицията в плановете ѝ да бъде задължено правителството да поиска отлагане на Брекзит до 31 януари. Така ще се избегнат хаосът и щетите от Брекзит без сделка в полунощ на 31 октомври, но също така правителството губи контрол над процеса и ще трябва да изпълнява инструкциите на депутатите и да управлява в малцинство. Повече от 3 години след решението на референдум Великобритания да спре да бъде член на ЕС не само не е ясно по какъв начин и в какъв срок ще стане това, но и вероятностите се простират в спектъра от излизане без никакво споразумение до оттегляне на молбата на Лондон за напускане. Борис Джонсън, който непрекъснато настояваше, че няма да поиска отлагане и на 31 октомври ще има Брекзит без \"ако\" и \"дали\", заяви след поражението, че иска предсрочни избори, за да определят британците кой управлява страната. Гласуването за спиране на Брекзит без сделка е днес, а вероятно в следващите часове премиерът ще обяви избори за средата на октомври. За предсрочен вот е нужно одобрението на поне две трети от членовете на Камарата на общините, т.е. и гласовете на опозицията, но основната опозиционна Лейбъристка партия заяви, че е готова да отиде на такава проверка. Това означава, че парламентът се разпуска, депутатите и министрите подават оставка и няма как правителството да поиска одобрение на извънредни средства или мерки. Но също така означава, че Джонсън, който теоретично има право с процедурни ходове да отложи деня на изборите за след 31 октомври, да не може по време на предизборна кампания да изведе страната от ЕС, тъй като вече депутатите са му забранили да го направи. Разбира се, за отлагане на Брекзит е нужно съгласието и на другите 27 страни от ЕС, но при отсъствието на сделка те едва ли биха били против. Джонсън изгуби гласуването с 328 срещу 301 гласа въпреки заплахата му, че ще изхвърли от парламентарната група и партията 21 депутати бунтовници. Между тях са не само известни имена като бившите финансови министри Филип Хамънд и Кенет Кларк, но и Никълъс Соумс - внукът на Уинстън Чърчил. Според Би Би Си те вече са изключени. След само 6 седмици на власт премиерът е в същата ситуация, в която бе предшественичката му Тереза Мей - пред поредното (трето) искане за отлагане на Брекзит и без подкрепа в парламента на уверенията му, че може да постигне нещо по-добро от нея с твърдост и неотстъпчивост. Провали се и опитът му да доведе страната до Брекзит на всяка цена, тъй като каквито и да са условията, те трябва преди това да бъдат одобрени от депутатите. \"Той никога не е бил особено ефективен в спектакъла в Камарата на общините. Тук не може да използва силните си страни - той се нуждае от смях, от публика, която се заиграва с него и му дава енергия. Днес той получава точно обратното\", коментира снощи Люис Гудол, политически кореспондент на Sky News. Негови колеги също написаха в социалните мрежи, че доста унизително премиерът е бил \"наритан\" в парламента. Още в началото събитията тръгнаха зле за Борис Джонсън със загубата на т.нар. техническо мнозинство на правителството в парламента, след като депутатът Филип Лий обяви, че напуска групата на консерваторите и се премества при либералдемократите. \"След продължителен и задълбочен размисъл заключих, че не мога да служа на избирателите и на страната си като консервативен член на парламента\", каза Лий, който е депутат от 2010 г. \"Преди повече от 27 години се присъединих към Консервативната и юнионистка партия, предвождана от сър Джон Мейджър. Но партията, в която влязох през 1992 г., не е тази, която напускам днес. Консервативното правителство агресивно и безпринципно преследва един разрушителен брекзит, който ненужно застрашава човешки живот и съдбата на хората, както и цялостта на Обединеното кралство\", се казва в официалното му обръщение. \"В по-широк план това отслабва нашата икономика, демокрация и ролята ни в света. Правителството използва политически манипулации, сплашване и лъжи и го прави умишлено и обмислено.\" Преди това проевропейският консерватор Кен Кларк заяви в началото на дебатите, че стратегията на Джонсън е очевидна: \"Той поставя невъзможни за изпълнение условия, приписва на ЕС колкото може повече вина за провала на нова сделка и след това организира избори колкото се може по-скоро, т.е. преди да са станали видими загубите от напускане без сделка.\"", "date": "2019.09.04", "title": "Джонсън изгуби контрол над парламента и Брекзит и поиска извънредни избори"}
{"url": "https://www.dnevnik.bg/kultura/2019/09/04/3958521_beshe_otkrit_nepoznat_dosega_rukopis_na_bashtata_na/", "text": "Неизвестен досега ръкопис на философа Джон Лок (1632 - 1704 г.), наричан често \"бащата на класическия либерализъм\", разкрива корените на някои \"основни идеи на демокрацията\". В него Лок дава своите най-ранни доводи по отношение на религиозната толерантност. Според учения, открил ръкописа, в него се съдържат основополагащи идеи на западната либерална демокрация, пише \"Гардиън\". Заглавието на ръкописа е \"Основания за толерирането на папистите наравно с останалите\", той е датиран от 1667-1668 г. и досега не е бил известен в академичните среди. Бил е в ръцете на потомците на приятел на Лок до 1920 г., когато е бил купен от букинист на търг. След това е бил част от няколко частни колекции, докато във втората част на XX век не е бил дарен на St John’s College (Анаполис, щата Мериленд). Ръкописът стоял недокоснат в архивите на университета, докато специалистът по Лок Дж. С. Уолмсли не е забелязал бележка, препращаща към него в каталог на букинист от 1928 г. Той повдигнал изненадано вежди. Досега не било известно доводите на Лок за религиозната толерантност да обхващат и католиците. \"Заглавието ми прозвуча напълно неправдоподобно\", обяснява Уолмсли. Той допълва, че Лок е известен тъкмо с това, че доводите му за религиозната толерантност не включват католиците. Затова Уолмсли проверява в онлайн каталозите на произведенията на Лок, за да провери дали заглавието не се припокрива с описанието на някой от трудовете на философа. Търсенето не дава никакъв резултат. \"Това предполагаше две възможности - че ръкописът е приписан на Лок, което се случва по-често, отколкото можете да си представите, или че става дума за напълно непознат негов ръкопис, чието съдържание крие изненади\", разказва ученият.  Съвсем скоро е доказано както че авторството на ръкописа е на просвещенския философ, така и че той досега не е бил познат в академичните среди. \"Предполага се, че Лок никога не е толерирал католиците\", разяснява Уолмсли. \"Всички негови публикувани трудове говорят за това, че той дори не би помислил за подобна възможност\". За учения ръкописът показва как Лок заема позиция, каквато никой не би предположил досега, и това показва, че философът е бил по-толерантен, отколкото някой някога е очаквал от него. Починалият през 1704 г. Лок е известен с \"Два трактата за управлението на държавата\", който се превръща в основополагащ текст за западната демокрация. Други негови известни съчинения са \"Опит върху човешкия разум\", полагащо философските основи на научната революция, и \"Писмо за толерантността\".", "date": "2019.09.04", "title": "Беше открит непознат досега ръкопис на \"бащата на класическия либерализъм\""}
{"url": "https://www.dnevnik.bg/sport/2019/09/04/3958818_serena_uiliams_dostigna_100_pobedi_na_us_open/", "text": "Серена Уилямс се класира на полуфиналите на US Open за 13-и път в своята кариера, след като победи Ван Кянг с 6:1, 6:0. Експресната победа на шесткратната шампионка беше постигната за едва 44 минути. Това се оказа и успех №100 в кариерата на Уилямс на кортовете в комплекса \"Флашинг медоус\". Тя има общо 112 срещи на US Open, а успеваемостта на американката е над 89%. Победата на Уилямс е най-бързата в нейната кариера на US Open и изравнява постижението на Симона Халеп над Виктория Кузмова в Мадрид като най-краткия мач при дамите през 2019 г. \"Чувствам се добре, физически нямам проблеми. Мисля, че тежката работа се отпаща и точно за това тренирам толкова много. Имам достатъчно опит, за да мога да се справя както с дългите мачове, така и с такива много кратки срещи\", каза Уилямс след срещата, Тя реализира 25 уинъра и допусна едва 10 непредизвикани грешки за 13 гейма. Американката спечели 90% от точките на своя първи сервис и не даде нито една точка за пробив на своята съперничка от Китай. В полуфинала шесткратната шампионка ще се изправи срещу петата поставена Елина Свитолина, която победи Джоана Конта с 6:4, 6:4.", "date": "2019.09.04", "title": "Серена Уилямс достигна 100 победи на US Open"}
{"url": "https://www.dnevnik.bg/politika/2019/09/04/3958823_ninova_borisov_povtaria_hodovete_ot_prezidentskata/", "text": "Премиерът и лидер на ГЕРБ Бойко Борисов е тревожен и повтаря едно към едно ходовете си по време на президентската кампания, когато кандидатът на ГЕРБ Цецка Цачева загуби на балотажа от подкрепяния от БСП Румен Радев. Това мнение изрази пред Би Ти Ви лидерът на левицата Корнелия Нинова. \"Дано и сега резултатът да е същият\", добави тя. \"Той започна с упрек, че БСП няма кандидат:   \"Крият се зад друг\".  И тогава, и сега видя, че това не хваща. Вчера направи втора стъпка: \"Той е идвал при мен като главнокомандващ на ВВС, аз съм му помагал...\" Сега -  едно към едно . Стар подход, надявам се и резултатът да е същият\", каза Нинова. Според нея се вижда тревога у лидера на ГЕРБ, който е много добре информиран какво става в лагерите и на БСП, и на ГЕРБ. \"При тях има вътрешни проблеми, разделения в структури, махат едни, слагат други. При нас се получава ефектът, който отдавна гоним - да отворим ветрилото. Нашите кандидати са авторитетите по места, подкрепени и от БСП, и от малки партии и граждански сдружения, които искат промяна, но не им стигат силите да я постигнат сами. Това му е тревогата, усеща разместването, разликата между тях и нас\", каза Нинова. Запитана дали БСП ще застане зад кандидатурата на Мая Манолова, Нинова отговори, че това ще се решава на партиен форум на 11 септември. Отрече между двете да има конфликт. \"Харесвам работата й и като човек енергичен, работоспособен, и в парламентарната група беше неуморна. Политическото ми отношение ще чуете на 11-и\", каза тя. На въпроса \"двете много ли ще сте му\" (перифраза на реплика на Борисов от парламентарната трибуна през 2011 г. към тогавашния лидер на БСП Сергей Станишев по адрес на двете  \"Пускайте ми ги една по една\"-  бел ред.) Нинова отговори: \"Ами няма да му е лесно.\" Лидерът на БСП повтори, че амбицията на партията е да удвои броя на кметовете си и да победи най-малко в един, а защо не и в два областни града. Тя изрази съжаление, че никой от политическите опоненти не предлага платформа за управление на общините, за да има сблъсък на идеи по време на кампанията, а всичко да се свежда до разговори за прически по начина на правене на политика от Борисов - \"интригантски, с подхвърлени изречения\".", "date": "2019.09.04", "title": "Нинова: Борисов повтаря ходовете от президентската кампания, дано със същия резултат"}
{"url": "https://www.dnevnik.bg/sport/2019/09/04/3958819_video_magicheskite_otigravaniia_na_grigor_dimitrov_i/", "text": "Триумф на атакуващия тенис с много красиви отигравания. Това беше  четвъртфиналният дуел  на US Open между Григор Димитров и Роджър Федерер. За малко над 3 часа българинът надви Маестрото с 3:6, 6:4, 3:6, 6:4, 6:2 и постигна първа победа над носителя на 20 титли от Големия шлем. В дневната селекция на турнира част от изпълненията на двамата играчи бяха избрани сред най-добрите от програмата. Класирането на полуфинал е първо за Димитров в Ню Йорк. Преди година той отпадна още на старта. В следващия си мач той ще се изправи срещу руснака Даниил Медведев, който пречупи Стан Вавринка. \"Играли сме няколко пъти с Даниил. Той имаше изключително лято. Познавам играта му, ще опитам да се възстановя и да се подготвя. Той е много труден съперник, но аз съм отново тук\", каза Димитров.", "date": "2019.09.04", "title": "Видео: Магическите отигравания на Григор Димитров и Федерер"}
{"url": "https://www.dnevnik.bg/na_put/2019/09/04/3958503_otkus_namereni_ot_chudesata_na_nikolai_n_ninov/", "text": "В разгара на летния сезон излезе новата книга на журналиста и писател Николай Н. Нинов \"Намерени от чудесата\". Тази трета книга е част от поредица, посветена на огромната палитра от скални образувания, мегалити и живи светилища в България след  \"Повторени сънища. Фотописи от мистична България\"  (2015, фотогалерия в \"Дневник\" под същото име можете да видите  тук ) и  \"Времето гледа с десет очи. Пътеписи от мистична България\"  (2017). Интервю с автора можете да прочетете  тук . Подобно на предишните книги на Нинов и \"Намерени от чудесата\" съдържа GPS индекс и множество негови цветни фотографии.  Премиерата  на \"Намерени от чудесата\" ще се състои на 4 септември (сряда) от 18:30 часа в книжен център \"Гринуич\" (бул. \"Витоша\" 27). Книгата ще представят Георги Тошев и Иван Панкев. Три месеца по-рано им се изсипваме на Соня и Дими­тър Наскови едни осемнадесет души, площадът в Ситово чер­венее и синее от якета, раници, щеки. Пристягат се своевремен­но ремъци, връзки, димят чайо­ве. Оживлението от новите запознанства и личните срещи с приятели от фейсбук е по­редната хрумка на Гергана Налбантова, способна да организира за отрицателно време три пъти по толкова ентусиасти, при това с разностранни интереси и от различни места. В случая пловдивча­ните доминират, останалите са от Карлово и Първомай, а целта на нашествието – най-коментираният древен обект край селото. Ръка на сърце: Щутград е след Ласкар и Кумлигор в подредба­та ми на ситовските свещени пространства, въпреки (или тъкмо заради) нарастващата му популярност като \"енергийно място за зареждане\", което набедени езотерици пришиват на скалния масив, раздавайки дори съвети кога и как човек да навлиза в светилището. Миш-машът от подобни указания може напълно да прахоса деня ви. На тридесет и пет километра от Пловдив, Щутград сплита тол­кова послания, че е кощунство да бъде представян така примитивно.      Мусинските порти, Лунният и Слънчевият хълм, троновете и маркерите по терасите, животинските и човешките профили в комплекса не са просто набор от камъни и скали, които човек да гледа, оглежда и снима на воля. Трудното тук не е гледането, а виж­дането, което изисква известна подготовка. Тъй че на тръгване за Ситово се доверете на студията на Стайков \"Великият Щут­град\", тя е възможен ключ към неразкритите му тайни. Инак е лесно: четиридесет минути по широка, маркирана пъ­тека западно от селския площад и загадките са пред вас. И евен­туалните ви лични открития. А на Димитър Насков му дайте да овладява възторзи. Не сме нито първите, нито последните, които е удивил с магиите на Си­тово, затова и на връщане от загадъчното градище кметският на­местник първо припомня за свирепото му сноване в Ласкар с мен и жена ми преди години, после довършва наченатите през деня теми. Така Мария и Лиляна ще научат, че за старинните названия (Кум­лигор, Ласкар, Щутград) нито местните, нито специалистите имат приемливо обяснение (с изключение на Тъмраш – мрачно, тъм­но място), а Лидия, Миглена и Лили, че жувакът (както ситовци наричат кварцовите жили в скалите) притежавал пречистваща сила. Виолета и Гергана ще узнаят за древния друм между Ситов­ския надпис и Ласкар; а ние с Динко и Петър – как се коли на изгрев жертвен овен със залепени свещи върху рогата и как според селска­та мълва остроносият каменен страж в седлото между Лунния и Слънчевия хълм е най-вероятно нишан за съкровище Мартенската събота, приключила с отклонение до Ситовския водопад, прераства в знаменита неделя из околностите на села­та Бойково и Извор. Изгледът от Мъртвите скали към рида Чернатица е образец за простор: унесени поляни, проснати в неразлистена шир, и Бойко­во до тях под следобедния лазур. Лекият наклон на няколкото смъл­чани площадки в комплекса (1100 м н.в.) определено приканва и ние да полегнем и помечтаем далеч от градските шумотевици. Но де­нят е къс за наслади от сорта, позволява единствено да оприличим скалните фигури северно от селото на летящи парни локомотиви и да пошетаме още малко в Извор. Загърбили крайните къщи, навъртаме завой след завой по мър­зелив черен път срещу залеза. Вървим покрай \"Св. Архангел\" и \"Св. Богородица\" – два от двадесетте селски параклиса, тоест, ако не броим виладжиите, изворци разполагат с по една черквица за все­ки четирима души, тъй като тук жителите са има-няма седем­десетина. Това уточнява Гергана Налбантова, преди да подхванем сладостните приказки за бакърите с жълтици на Тъмрашлията, които иманярите все търсят в скалите и ливадите до Извор. Защо точно там, а не в очертанията на Тъмрашката общност, само те си знаят, изворци обаче помнят сказанията за алтъни под дъб с три дънера, за скрито злато в две други дерета и за иманета, за­тиснати от най-старите параклиси в селото. В иманярските епоси съкровищата задължително отлежават надълбоко, тъмно и влажно, а Гергана – да й се чуди човек – все по-нагоре, към по-светло и към по-топло ни води. И уж сме готови за гледката, и в каньони уж всякакви сме надничали, а стреснато ко­вем пред убийствени отвеси, пред пропаст донемайкъде; наистина няма нататък, нататък са бързолетите, висините, небето. Двата ската, надвиснали над Дедевска река, носят напевни име­на и са като хванати за ръка сестри, зареяни на юг. Останките от градеж и керамика на Момина скала, изсечените ниши, халки и на­мерените оброчни плочки на Димитринино кале свързват скални­те колоси (640 м н.в.) най-вече с мисията на светилище, наследено във времената навярно от крепост. Коя е Димитрина преданията крият, но за случилото се на Мо­мина скала сме чули предишния ден от Димитър. И за да ни го при­помни, жена ми на един дъх вече е там – на ръба на зъбера, в окото на нищото, в синкавия полуздрач на безкрая. Не, драмата няма общо с плеядата напети хубавици с тъмни очи, потърсили спасение от душманите в бездните български. Геро­иката е изтикана на заден план, срамът плете сюжета за нещаст­ната любов на двама учители. Мъжът дошъл в Извор от Северна България. Харесали се с Деша, залюбили се, той скрил, че е женен. Като разбрала – било по черешово време – тръгнала към канарата да се убие. Който я срещнел, питал накъде с тази кошница в ръце. За череши, отвръщала Деша. После скочила в урвата. Имала коси до кръста – заплели се в дървесата между скалите. Видели ги след време да чернеят там и оттогава нарекли мястото Момина скала, скалата на момата Деша.", "date": "2019.09.04", "title": "Откъс \"Намерени от чудесата\" на Николай Н. Нинов"}
{"url": "https://www.dnevnik.bg/evropa/2019/09/04/3958830_sled_greshnite_smetki_na_salvini_italiia_shte_ima/", "text": "Италианското антисистемно Движение \"Пет звезди\" получи зелена светлина от членовете си за сформиране на нова коалиция с лявоцентристката Демократическа партия, предаде \"Политико\". Така Рим ще обърне гръб на първото популистко правителство в Западна Европа и се очаква да заеме позиция, по-силно фокусирана върху ЕС и по-слабо върху Русия. Във вторник вечерта \"Пет звезди\" обяви, че 79% от близо 80 хил. души, участвали в онлайн гласуване, са подкрепили сделката. Техните предишни партньори от крайнодясната партия \"Лига\" сложиха край на първото в Европа следвоенно популистко правителство след 15 месеца на власт, като поискаха вот на недоверие към премиера Джузепе Конте. Опитът на лидера на \"Лига\" да предизвика избори  се провали  и сега той ще трябва да премине в опозиция. \"Сега трябва да (направим) последната стъпка\", заяви лидерът на \"Лига\" Луиджи Ди Майо на пресконференция след вота, имайки предвид необходимостта от списък с министри. Салвини атакува новото правителство, като заяви в \"Туитър\", че единственият общ знаменател между партиите е \"омразата към \"Лига\". Той добави, че новото правителство ще отвори отново пристанищата и границите, а в друг туит предрече, че коалицията няма да издържи дълго. Вотът бе смятан за изключително важен, защото ако партийните членове бяха отхвърлили сделката, Ди Майо щеше да трябва да се откаже от подкрепата си за новия съюз.      \"Пет звезди\" и Демократическата партия са необичайна двойка, тъй като първата бе основана в знак на отхвърляне на традиционните партии. Новото правителство стана възможно заради рязък обратен завой в позициите на ключови играчи като бившия лидер на Демократическата партия Матео Ренци и основателя на \"Пет звезди\" Бепе Грило. Очаква се новото правителство да не бъде толкова предизвикателно настроено към Брюксел, колкото бе това на \"Пет звезди\" и \"Лига\", особено ще се отнася до миграцията. Твърдата линия на Салвини в това отношение го изправи срещу партньорите на Италия в ЕС. \"Пет звезди\" и Демократическата партия освен това ще опитат да постигнат баланс между икономическите мерки в подкрепа на растежа и по-предпазлив подход спрямо бюджета според чернова на тяхната обща политическа програма. Конте, който е независим, но близък до \"Пет звезди\", ще остане премиер. Очаква се днес той да представи списък с министри на президента Серджо Матарела, а правителството да положи клетва. Вот на доверие в двете камари на парламента ще се проведе или по-късно тази седмица, или в началото на следващата.", "date": "2019.09.04", "title": "След грешните сметки на Салвини Италия ще има проевропейско правителство"}
{"url": "https://www.dnevnik.bg/bulgaria/2019/09/04/3958834_cacarov_razporedi_nezabavna_proverka_na_tec-ove/", "text": "Главният прокурор Сотир Цацаров разпореди на министъра на околната среда и водите Нено Димов да започне незабавна проверка в \"Топлофикация - Перник\", ТЕЦ \"Бобов дол\" ЕАД, \"Топлофикация – Сливен\" ЕАД и ТЕЦ \"Брикел\" ЕАД.", "date": "2019.09.04", "title": "Главният прокурор разпореди незабавна проверка на тецове замърсители"}
{"url": "https://www.dnevnik.bg/evropa/2019/09/04/3958839_slovashki_zam-ministur_podade_ostavka_sled_tvurdeniia/", "text": "Словашкият зам.-министър на правосъдието Моника Янковска подаде оставка във вторник под натиск от президента и опозицията заради твърденията за контакти между нея и заподозрян за убийството на разследващ журналист, предаде \"Ройтерс\". Убийството през февруари 2018 г.  на Ян Куцяк, който разкри случаи с измами със замесени бизнесмени с политически връзки, и на неговата годеница хвърли светлина върху корупцията в страната и предизвика масови простести, довели до оставката на тогавашния премиер Роберто Фицо. Петима души са обвинени за убийствата. Сред тях е  влиятелният бизнесмен Мариан Кочнер , за чиито бизнес сделки бе писал Куцяк. Четирима, включително и Кочнер, отхвърлиха обвиненията, а петият  призна, че е застрелял Куцяк . Специални прокурори по случая заявиха миналия месец, че са успели да се сдобият с десетки хиляди съобщения от телефона на Кочнер, включително комуникация с \"представители на държавни органи и правосъдната система\". Словашки медии публикуваха части от съобщенията, за които се твърди, че Кочнер е обменял с жена, също обвинена за убийството, и в които той нарича Янковска негова пионка в министерството. Миналия месец полицията съобщи, че е конфискувала телефони на няколко служители в рамките на разследване за корупция и злоупотреба с власт, но не коментира дали има някаква връзка с Кочнер. Янковска потвърди, че телефонът й е бил сред конфискуваните, но отрече да е имала контакти с Кочнер и нарече действията на полицията срещу нея \"политически мотивирани\". \"Подавам оставка заради атаки срещу семейството ми, не съм направила нищо грешно\", заяви тя, добавяйки, че няма начин да се разбере дали съобщенията на Кочнер са истински. Двама зам. главни прокурори също бяха принудени да подадат оставки от началото на годината заради контактите си с Кочнер.", "date": "2019.09.04", "title": "Словашки зам.-министър подаде оставка след твърдения за връзки с обвинен в убийства"}
{"url": "https://www.dnevnik.bg/politika/2019/09/04/3958751_nikola_vapcarov_oglaviava_iniciativniia_komitet_na/", "text": "Никола Вапцаров оглавява инициативния комитет, който издига Мая Манолова за кмет на София. Той бе представен като магистър по право от Нов български университет и управител на \"Ски тур\" ЕООД. Част е от хората, които са противници на строежа на небостъргача \"Златен век\" на \"Артекс\" в столичния квартал \"Лозенец\". Бил е зам.-кмет на \"Младост\" в мандата на Десислава Иванчева, която бе издигната за кмет от бившия депутат от БСП Георги Кадиев. На страницата на политическия проект на Кадиев \"Нормална държава\" Никола Вапцаров фигурира като част от екипа. През пролетта на 2017 г. той е един от независимите кандидати за депутати на Кадиев (партия \"Нормална държава\" не получи регистрация - бел. авт.). След като Кадиев оттегля подкрепата си от Иванчева, Вапцаров напуска през юни 2017 г. В комитета влизат 65 души, сред които бившият депутат от НДСВ Минчо Спасов, бившият депутат от БСП Мартин Захариев, актьорът Христо Чешмеджиев, певицата Кристина Димитрова, режисьорът Максим Генчев, медицинската сестра Мая Илиева, адвокатът Десислава Филипова, адвокатът Златина Хаджипанайотова, инициаторът на \"Системата ни убива\" Вера Иванова, рапарът Кристиан Талев-Криско, фолкпевицата Анелия и др. Във вторник Манолова подаде оставка като омбудсман, за да се кандидатира за кмет. На 11 септември тя ще бъде подкрепена и от БСП - партията, от която беше депутат десет години. В момента в НДК тече представянето на инициативния комитет, който официално издига кандидатурата й.     ", "date": "2019.09.04", "title": "Никола Вапцаров оглавява инициативния комитет на кандидата за кмет на София Мая Манолова"}
{"url": "https://www.dnevnik.bg/sviat/2019/09/04/3958849_pentagonut_prenasochi_36_mlrd_kum_stenata_na_trump/", "text": "Министърът на отбраната на САЩ Марк Еспър одобри пренасочване на 3.6 млрд. долара от бюджета за военно строителство към изграждането на 280 км от стената, поискана от президента Доналд Тръмп на границата с Мексико, предадоха \"Асошиейтед прес\" и \"Франс прес\". Пренасочените 3.6 млрд. долара са били предназначени за 127 проекта за строителство и модернизация от бюджета на министерството на отбраната за 2019 г. Служители на министерството не уточниха кои проекти са засегнати, но това ще се разбере днес, когато бъдат уведомени членовете на Конгреса, посочва АП. Тръмп обяви национално извънредно положение, за да може изграждането на стената да се финансира от федералния бюджет, след като Конгресът отпусна малка част от поисканите от президента 5,7 милиарда долара за строеж на стената. Предвидените за строеж сектори от стената са в щатите Аризона, Калифорния и Тексас. Сред проектите, чийто бюджет е орязан, е строеж на сграда в престижната военна академия Уест Пойнт, заяви лидерът на демократите в Сената Чък Шумър. \"Това е плесница за въоръжените сили, които служат на нашата страна. Президентът Доналд Тръмп е готов да канибализира пари от бюджета за отбрана, за да задоволи егото си, и за стена, която обеща да бъде платена от Мексико\", написа в \"Туитър\" Чък Шумър, цитиран от \"Франс прес\". /БТА", "date": "2019.09.04", "title": "Пентагонът пренасочи $3.6 млрд. към стената на Тръмп"}
{"url": "https://www.dnevnik.bg/evropa/2019/09/04/3958854_stotnata_ubita_franciia_speshno_se_zaema_s_domashnoto/", "text": "Обезобразеното тяло на млада жена бе намерено в неделя, скрито под боклуци, клони и старо одеяло. Местен жител, минаващ близо до жп гарата в Кан сюр Мер (Южна Франция), забелязал крак и подал сигнал. Смъртта на 21-годишната Саломе бе стотният случай на фемицид тази година, пише Би Би Си. Според няколко съседи младата жена е била убита от партньора си след кавга на улицата, пишат френски медии. \"Тя му казваше всичко, което мисли, и той не го хареса\", разказва свидетел. \"Удари я, блъсна я в стената, настъпи я по корема, по главата\". Местната прокуратура започна разследване, а партньорът на жената бе арестуван. Във вторник премиерът Едуар Филип започна среща с участието на министри, адвокати, съдии, полицаи и представители на обществото и на асоциации. Той обяви серия от първоначални спешни мерки, включително създаването на 250 нови места за спешно настаняване на жени, бягащи от насилие в семействата, и още 750 места за временен престой от следващата година, както и проверка на 400 полицейски участъка, за да се види как се обработват жалбите на жените. Филип освен това обяви, че ще бъдат отпуснати 5 милиона евро за борба срещу този вид престъпления, както и че процедурата за подаване на оплакване ще бъде опростена, ще се подобри защитата на жените в риск, а партньорите им ще бъдат отстранявани по-бързо. Правителството ще назначи в съдилищата \"специални прокурори-референти\" и ще проведе експеримент със съдебни зали за спешни случаи, \"за да може делата да се приключват за две седмици\". Ще се въведе и практика жертвите да подават жалби в болницата. Премиерът освен това намекна, че е възможно осъдените за домашно насилие или тези с ограничителна заповед да трябва да носят електронна гривна, за да се защитят жените от ново насилие. Според представители на асоциации за защита от домашно насилие обаче е необходимо да се направи много повече за ефективна борба с проблема. Окончателните мерки ще бъдат обявени през ноември. През 2018 г. във Франция е имало 121 убийства на жени по данни на министерството на вътрешните работи. В Европа Франция е сред страните с най-висок дял жени, убити от партньорите си (0.18 жертви на 100 хил. жени, според данни на Евростат от 2017 г. при 0.13 в Швейцария, 0.11 в Италия, 0.12 в Испания и 0.23 в Германия).", "date": "2019.09.04", "title": "Стотната убита: Франция спешно се заема с домашното насилие"}
{"url": "https://www.dnevnik.bg/sviat/2019/09/04/3958876_huauei_obviniha_sasht_v_kiberataki_i_zadurjane_na/", "text": "Китайският технологичен гигант \"Хуауей\" обвини правителството в САЩ, че \"използва всеки наличен инструмент\", за да попречи на бизнеса му и това включва кибератаки и незаконни задържания. В  прессъобщение  компанията се оплака от кибератаки, целящи проникване в мрежите ѝ, и заплахи, отправяни към служителите. Тези твърдения не бяха подплатени с доказателства. Размяната на нападки и обвинения между \"Хуауей\" и американските власти обаче е знак за все още разрастващото се напрежение между САЩ и Китай, които са в търговска война и надпревара за технологично и икономическо надмощие. \"Хуауей\" заявява, че с действията си Вашингтон цели да я \"дискредитира и да ограничи лидерската (ѝ) позиция в индустрията\". Малко по-рано американският в. \"Уолстрийт джърнъл\" публикува материал, според който правосъдното министерство разследва компанията за кражба на патенти за камери за смартфони. \"Хуауей\" отрича, направи го и в прессъобщението си.", "date": "2019.09.04", "title": "\"Хуауей\" обвиниха САЩ в кибератаки и задържане на служители"}
{"url": "https://www.dnevnik.bg/citat_na_deniia/2019/09/04/3958877_citat_na_denia_kmetut_na_sofiia_e_izpulnitelen/", "text": "                         Това заяви подалата оставка от поста омбудсман Мая Манолова на представянето на инициативния комитет, който ще издигне кандидатурата й за кмет на София.", "date": "2019.09.04", "title": "Цитат на деня: София има не кмет, а изпълнителен директор на приятелски кръг"}
{"url": "https://www.dnevnik.bg/skorost/avtomobilna_industriia/2019/09/04/3958888_turseneto_na_novi_dizeli_spadna_s_nad_17_za_es_i_nad/", "text": "Търсенето на нови дизелови автомобили в страните от ЕС намалява със 17.2% през първото полугодие, като за България сривът е 22.3 на сто, сочат разпространените днес данни на Асоциацията на производителите на автомобили в Европа (АСЕА). Така делът на продадени бензинови коли за второто тримесечие вече е почти 60%. Тази тенденция е трайна и се дължи на планираното въвеждане на рестрикции за влизане в определени зони на дизелови коли и намеренията забраните да обхващат все по-големи части от населените зони. Друга причина е все още неотшумелите скандали около манипулираните данни за разхода на гориво на тези автомобили. В България в периода април-юни са продадени с 26% по-малко автомобили с дизелови двигатели, като те вече са 3992 срещу 5546 за същия период на 2018 г. За полугодието търсенето на дизели е 22.3 на сто по-ниско, като са купени 7928 модели с такива двигатели. В същото време  данните на Пътната полиция  за целия автопарк показват, че за периода януари - юни делът на леките автомобили с дизелови двигатели в България плавно се увеличава. Само за шест месеца разликата между колите на двата основни вида горива е намаляла с 49 184 бройки. Така към първи юли на бензин са 1 316 424 леки коли (-23 395), а на дизел 1 243 965 (+25 754). Следват тези на различни варианти на газ - пропан-бутан и метан, които са почти 200 хиляди. Към 1 юли в България има регистрирани почти 3.69 млн. моторни превозни средства. От тях повече от 2.78 млн. са леки коли. Засилен интерес към моделите на ток В същото време продажбите на нови бензинови автомобили за полугодието не скачат с тези темпове. За страните от ЕС ръстът е 2.5%, а за България с 11.5%. В същото време се забелязва сериозен ръст в търсенето на електромобили. За евросъюза той е над 90% за полугодието със 125 344 продажби. За България за същия период е 120.3%, формиран от 141 продажби. Основна заслуга за това има услугата за споделени автомобили в София Spark, който постоянно разширява автопарка си. Нагоре вървят и продажбите на плъгин хибриди - с 6.9% за ЕС и 73.3 на сто в България за полугодието, както и на класическите хибриди - 39.8% за Европа и 26% в нашата страна.", "date": "2019.09.04", "title": "Търсенето на нови дизели спадна с над 17 за ЕС и над 22 на сто в България"}
{"url": "https://www.dnevnik.bg/evropa/regioni/2019/09/04/3958887_predlojenieto_za_bjudjet_na_es_za_sledvashtite_7/", "text": "Двойните стандарти в предложението за бюджет на Европейския съюз между 2021 и 2027 г. са неприемливи, каквото е и намаляването на кохезионните фондове и средствата за обща селскостопанска политика. Това заяви правосъдният министър Юдит Варга след разговори в Брюксел с министъра по европейските въпроси на Финландия, чиято страна е ротационен председател на Съвета на ЕС. Изказването й е публикувано на сайта на унгарското правителство. Министърът информира унгарската новинарска агенция MTI, че в сегашната му форма Будапеща отхвърля предложението отчасти, защото кохезионните фондове ще бъдат намалени най-вече в Централна Европа, особено в Унгария, което според нея напълно противоречи на принципите и целите на тази политика. Кохезионната политика работи добре, тя трябва да бъде продължена. Правилата не може да се променят по средата и е невъзможно да започнат да се разпределят фондове според логика, която противоречи на предишната, посочи министърът. По думите й ще се поиска въвеждането на система с бонуси, в рамките на която например държавите членки, които не изпълняват задълженията си за намаляване на емисиите въглероден диоксид, може да получават допълнителни грантове от кохезионните фондове, а \"добрите ученици\", които изпълняват задълженията си, като Унгария няма да получават и едно евро на това основание. Варга говори и за планираното намаляване на средства по общата селскостопанска политика. \"Не можем да забравяме за фермерите, не можем да приемем значителното намаляване, което се предлага за Унгария също и в областта на общата селскостопанска политика\", подчерта тя, добавяйки, че от фермерите се иска да се изправят пред все повече предизвикателства, но не им се отпускат допълнителни пари за тази цел. Министърът категорично отхвърли идеята общностните фондове  да се обвързват с условия , отнасящи се до върховенството на закона, като каза, че ЕС продължава да оказва натиск върху държавите членки, които отхвърлят миграцията, и това сега се скрива зад маската на върховенство на закона. По думите й финландското председателство е много амбициозно в стремежите си да завърши бюджетните преговори преди края на тази година, но унгарското правителство смята, че качеството е по-важно от скоростта. Тя изрази надежда, че новата Европейска комисия, която трябва да встъпи в длъжност на 1 ноември, няма да се опитва ненужно да разшири правомощията си, оказвайки политически натиск. Миналата година Европейската комисия  предложи нов механизъм  за защита на бюджета на ЕС от финансови рискове, свързани с всеобщи слабости в прилагането на принципите на правовата държава в държавите членки. Предложените нови инструменти ще позволят на съюза да спре, намали или ограничи достъпа до финансиране от ЕС по начин, който е пропорционален на естеството, тежестта и обхвата на слабостите в прилагането на принципите на правовата държава. Европейският парламент  също подкрепи  защитата на върховенството на закона чрез спиране на евросредства, но държавите членки все още не са дали своето одобрение.", "date": "2019.09.04", "title": "Предложението за бюджет на ЕС за следващите 7 години е неприемливо за Унгария"}
{"url": "https://www.dnevnik.bg/politika/2019/09/04/3958897_vlastta_se_otnema_ot_naroda_i_se_koncentrira_v_tesen/", "text": "                         Използвам конституционното си правомощие да отправя обръщение към народа и Народното събрание в началото на настоящата сесия. Началото на всяка парламентарна сесия е заредено с надежда и повишени очаквания. Както, надявам се, и вие сте заредени с енергия за отговорни решения и действия след пълноценна почивка. Надявам се също, че среднощното \"бдение\" пред екраните на тези от вас, които са следили за невероятните победи на Григор Димитров, да повлияе на работоспособността днес единствено в положителна посока. Както спомена и председателят на Народното събрание, очертава се тежка и натоварена сесия. Предстои приемането на редица закони, най-важният от които е за държавния бюджет, и местни избори. В същото време не трябва да пропускаме и факта, че в страната са натрупани и проблеми, чието решаване не само е неотложно, но изисква да се взрем в един по- далечен хоризонт. Няма да влизам в детайли за ситуацията в страната – моята позиция е известна. Но наред с обсъждането на редица икономически и всякакви статистически показатели, не трябва да пропускаме и факта, че България продължава да губи своето най-ценно богатство – хората. Голяма част от българските граждани се отчуждават от собствената си държава. Чезнат основните фактори за ефективното управление – прозрачност, отчетност и отговорност. Всеизвестно е, че когато постепенно властта се отнема от народа и се концентрира в тесен кръг хора, те я трансформират в икономически облаги и медиен комфорт и ги инвестират в още повече власт. Така този тесен кръг бетонира своята безконтролна власт и порочният цикъл се затваря. При такава формула няма развитие, няма сигурност и просперитет. Има бедност, корупция и неграмотност. А за това е нужна промяна - промяна, която да засили гражданското участие и контрол върху управлението, да направи институциите по- прозрачни и отчетни, да разгърне инициативата на българските граждани, тяхното по-пълноценно участие в обществения живот. Необходима ни е силна държава с ясни правила и ред, които работят за народа и се спазват от всички. Такава промяна не може да бъде дело на отделна личност, група хора или политическа партия. Тук виждам водещата роля на българския парламент: като централен държавен орган и изразител на волята на народа, като най- висока трибуна за дебати и решения, като орган, призван да контролира изпълнителната власт. Защото каквито и спасителни икономически и социални модели да се прилагат, те няма да постигнат своята цел, както сме се убеждавали неведнъж, докато не се промени политическата среда и най-вече начинът на упражняване на властта в България. Ето затова виждам водещата роля на българския парламент. Моите очаквания са за ускорен дебат по важни въпроси в това направление: - Не може да има ефективно управление на държавата – а оттам и просперитет, ако няма пълноценен парламентарен контрол над изпълнителната власт. - Българското правителство е едно от малкото в ЕС, което не следва управленска програма, получила одобрението на парламента след публичен дебат. Би било рационално решение, ако наред със състава на Министерския съвет, министър-председателят предлага за одобрение на Народното събрание и своята управленска програма. Отклоненията от тази програма следва също да се дебатират в парламента, както и правителството да представя ежегоден отчет за дейността си пред Народното събрание. 1. Oчевидно имаме необходимост от разпоредба, задължаваща министър-председателя да се явява поне веднъж в месеца в парламентарната зала за отговор на общи въпроси по политиката на правителството. Отказът от блиц-контрола според мен бе отстъпление от демократичните принципи и неговото възстановяване ще бъде стъпка към добрите практики на парламентаризма, към неговите най-добри образци. - Напълно съм убеден и считам, че българският парламент трябва да пресече, и то още тази година, порочната практика на безконтролно харчене на изкуствено създаван излишък без обосновка и без санкции на парламента. Това, такъв подход, е в разрез с добрите практики и генерира условия за корупция. Надявам се тук сте съгласни с мен. Разбира се, всяко правителство трябва да има оперативна свобода да се разпорежда с бюджета, но тя трябва да бъде в ясно регламентирани рамки и парламентът е този, който трябва да определя тези рамки. 2. Президентът няма никакви правомощия да се намесва в технологията на законотворческия процес, но така и така ме каните – тук съм, и ще споделя своето притеснение и тревожни тенденции. Все повече закони се променят кардинално с преходни и заключителни разпоредби, избягвайки общественото обсъждане и оценката за въздействие. Това внася непредвидимост в законодателния процес и елиминира гражданското участие. Очакванията към българския парламент са за повече прозрачност и предвидимост, което ще бъде от полза и на гражданите, и на бизнеса, и най-вече ще повиши доверието в най-важната институция в страната. 3. Мисля, че отдавна е назрял и моментът за по-голяма независимост, инициативност и отговорност на местната власт чрез реална финансова децентрализация. Стъпка в тази посока ще повиши и така необходимата гражданската активност по региони. Към момента общините зависят от благоволението на правителството, което много често се реализира по неясни, а в повечето случаи - тясно партийни критерии, което и да е правителство. 4. Мисля, че усъвършенстването на Закона за прякото участие на гражданите в държавната власт и местното самоуправление следва да влезе във фокуса на НС. В момента законът в този си вид не позволява ефективно прилагане на инструментите на пряката демокрация – и затова следва да се обмисли разширяването на възможността и облекчаване на условията за гражданско участие. 5. Упорито отклоняваната през годините тема за въвеждането на индивидуална конституционна жалба следва да бъде внимателно обмислена. Защото при балансиран подход, тя може да стане мощен инструмент за граждански контрол над законодателството и управленските решения. Още повече, такава практика е приета в повечето европейски държави и се подкрепя от Венецианската комисия. 6. Настоящата сесия е заредена и с надежди за внасяне на устойчивост в изборния процес. Машинното гласуване, като гарант за честността на изборите, следва да бъде осигурено и то надеждно в нормативно, техническо и експертно отношение. 7. Според мен не само трябва да бъде ускорено въвеждането на електронно дистанционно гласуване, при ясни гаранции за неговата неприкосновеност и при ясни условия за защита на националната сигурност, но трябва да вървим и по-нататък - за обмисляне на законови и конституционни промени, които да дадат възможност на българи по рождение, придобили двойно гражданство в държави от ЕС – а защо не и в развити демокрации като САЩ, Канада, Швейцария и т.н. - да могат да се кандидатират за народни представители, президент и вицепрезидент – каквато е в болшинството от развитите страни. Защото все повече наши сънародници са зад граница и е от изключителна важност не само да не късат духовна връзка с родината – нещо, за което работи усилено и г-жа Йотова, и вие, и българското правителство, но тези хора трябва да бъдат съпричастни и към нашия обществено-политически живот. Голяма част от тях са високообразовани и с престижни професии. Ако им се даде законова възможност да участват в българската политика, натрупаните от тях опит и знания в страни с много по-развити обществени, политически и икономически системи ще бъде от наша полза, а и те ще получат допълнителен стимул да се завърнат в родината. Това ще способства и за нашите обществено-политически модели да се сближават по-бързо с тези на държавите-членки и да се интегрираме по-пълноценно в ЕС. Не може тези хора да внасят в България повече средства отколкото преките чуждестранни инвестиции, а да не може да участват в българската политика. Не е справедливо! Необузданата корупция по високите етажи и ширещата се престъпност, особено в малките населени места, изискват законодателните и контролни функции на Народното събрание да се съсредоточат върху укрепването на върховенството на закона, гарантирането на физическата сигурност на българските граждани, неприкосновеността на тяхната собственост и очакваното от всички възмездие за престъпилите закона. Много са и мерките, които трябва да бъдат предприети за справяне с бедността и демографската криза и за повишаване на конкурентоспособността на българската икономика. При определяне на приоритетните сред тях можем да се опрем на опита на държави, които бяха в критично състояние, а днес са сред водещите икономики, защото определиха образованието като абсолютен национален приоритет. Убеден съм, че образованието трябва да бъде приоритет в държавната политика, както се обявява днес, но и да бъде подкрепено с много по-решителни законови и финансови мерки, ако искаме да просперираме като нация в една изключително конкурентна среда. Всичко това няма как да се случи без създаване на условия за ускорен икономически растеж – много над сегашния – за да започнем да догонваме откъсналите се далеч напред източноевропейски държави. Вярвам, че това е убеждение, което се споделя от всички, които работят за устойчиво развитие на България. Трябва обаче да преодолеем драматичния срив в преките чуждестранни инвестиции. Това няма да стане с целенасочен \"лов\" на един-двама стратегически инвеститора, а със справедлива, стабилна и предвидима нормативна среда, облекчена административна тежест, безкомпромисна борба с корупцията и ангажиране на държавата с качество на образованието, здравеопазването, инфраструктурата и електронните услуги. Това изисква и добре координирана между институциите външна политика с конкретни и дългосрочни цели, подчинени на националния интерес. Тук искам да благодаря на председателите на комисии и членове на групи за приятелство от Народното събрание, които се включиха в моите делови срещи с чужди държавни и правителствени ръководители. Уважаеми народни представители, Надявам се, че изложеното от мен ще предизвика не само емоции, но ще е повод за размисъл, за дебати и за държавнически решения. България трябва да се превърне в нормална европейска държава – с върховенство на правото, с активно гражданско общество, с прозрачни, отчетни и отговорни институции, които да работят ефективно и то в интерес на гражданите. Без тези фундаментални предпоставки, няма да имаме сигурност, няма да имаме европейски доходи и качество на инфраструктурата и обществените услуги. Мое лично убеждение е, че пътят към постигане на тази цел минава и през отправените от мен предложения. Тяхното претворяване в решения обаче е изцяло в отредените по Конституция правомощия на българския парламент. Времето за промяна неумолимо изтича, така както изтичат навън младите и трудоспособни българи, така както гаснат едно след друго българските села и оставените на произвола български пенсионери. Затова и моят призив е още сега, в тази парламентарна сесия, наред с всичко друго, да се концентрират и усилията върху важни за бъдещето на страната решения. Ако това не се случи, или апатията ще продължи да опразва България, или улицата ще помете статуквото. Българите очакват вашите отговорни действия. Всеки, който работи не за лични, корпоративни или тясно-партийни интереси, а за благоденствието на българския народ, ще има съюзник в мое лице. Желая ви успех!", "date": "2019.09.04", "title": "Властта се отнема от народа и се концентрира в тесен кръг (пълен текст на словото на президента)"}
{"url": "https://www.dnevnik.bg/sviat/2019/09/04/3958883_reakcii_ot_moskva_bulgariia_niamashe_da_sushtestvuva/", "text": "Едва ли България би съществувала днес като независима държава, ако не беше освобождаването ѝ от профашисткия режим през 1944 г. от Червената армия\",  заяви пред руската официална агенция ТАСС  Михаил Мяхков, научен ръководител на Руското военно-историческо дружество (РВИО). Думите му са по повод  позицията на българското Министерство на външните работи  за обявената под заглавието \"Освобождението на България\" документална изложба в Руския културно-информационен център. Откриването от посланик Анатолий Макаров е насрочено за 9 септември и руското посолство в София отвърна, че е удивено от подобен тон за събитие, което още не се е състояло. Още снощи руски медии започнаха да разпространяват новината с противоречащи на съдържанието на българската позиция заглавия като  \"България поиска борбата на СССР с нацизма да не се смята за освобождение на Европа\"  и  \"В България предложиха да се преразгледа ролята на СССР в освобождението на Европа\" . Пред телевизионния канал RT  руски сенатор заяви днес: \"Надявам се, че президентът на България ще заяви, че това е недопустимо.\" Владимир Джабаров, председател на комисията по международни отношения на Съвета на федерацията, допълва, че \"да се обвинява Русия за това, че е донесла, както те казват, \"окупационен режим\" - това вече е неморално\". След това той напомня, че мирът в Европа е донесен именно от Съветския съюз. Неверни твърдения Самата RT в един от репортажите си казва, че България е призовала Русия да не подкрепя \"съмнителната историческа теза\", че войната на СССР против хитлеристка Германия била освобождение на Европа. Всъщност съобщението на външно министерство започва с изречението \"Без да отричаме приноса на СССР за разгрома на нацизма в Европа...\" и казва, че тезата за \"освобождение\" привилегирова само някои политически среди в България и е намеса във вътрешнополитическия дебат в страната ни. RT отбелязва - но по-късно в текста си - че българското МВР не отрича приноса на СССР в разгрома на нацизма. Дори авторитетни бизнес издания като РБК съобщават новината по същия начин и с обяснение, че \"на 8-9 септември 1944 г. Червената армия навлиза в България и провежда там операция против националните войски и части на германската армия. След това в републиката са разпуснати парламентът, полицията, утвърден е нов състав на държавната администрация и са забранени нацистките организации\". В такива твърдения има поне няколко елементарни неточности - в този момент България все още е монархия, обявила неутралитет към СССР, българската армия получава заповед де не се съпротивлява на Червената армия, а на  7  септември правителството възстановява правата на забранените политическите партии, разтурва всички организации с фашистка и националсоциалистическа идеология и разформирова жандармерията. На 5 септември правителството на Константин Муравиев обсъжда обявяване война на Германия и го обявява на 8 септември в момента на навлизане на съветската армия в България. Така страната се оказва едновременно във война и с нацисткия блок, и с антихитлеристката коалиция. Позицията на българското външно министерство донякъде напомня на изявлението на британския премиер Борис Джонсън - макар и по повод избухването на Втората световна война на 1 септември 1939 г. той каза, че Полша се е оказала \"между фашисткия чук и комунистическата наковалня\". Миналата седмица руското посолство нарече това \"неприемливо\". \"България иска преразглеждане на резултатите от войната?\" В пресата има и  заглавия  като \"България беше поставена на мястото си заради изказвания за \"съмнителната роля\" на СССР във Втората световна война\", повтарящи същата теза: \"Изглежда, че част от европейските страни е решила да промени историята за \"кафявата чума\" и нейния разгром от Червената армия.\" Тя е повторена и от Мяхков в разговора с ТАСС, където той казва, че \"управляващите елити на България се опитват да забравят историята на Великата отечествена война и да принизят ролята на Съветския съюз, който освободи страната от нацизма\". Ученият от РВИО напомня, че \"България е влизала във фашисткия блок, помагала е на Адолф Хитлер в окупацията на Югославия и Гърция, издържала е на своя територия немски войски и е снабдявала нацистката армия с различни продукти и материали\". \"Нима България иска преразглеждане на резултатите от войната? Тогава и условията на отношението към нея също може да бъдат преразгледани. Историческата слепота никога не е помагала за нормално развитие на обществото\", продължава научният ръководител на Руското военно-историческо дружество. Мяхков напомня на българското ръководство \"как на българска територия посрещаха Червената армия с хляб и сол, каква огромна икономическа помощ оказа СССР във военното и следвоенното време, че българите и съветските воини се сражаваха заедно през 1944-1945 г. Да се забрави това означава да предадеш паметта на предците си. В РВИО сме абсолютно убедени, че болшинството българи смята днес Червената армия именно за армия освободителка. (...) Състоянието на война между СССР и България продължава само няколко седмици, нито един съветски воин не е загинал от български куршум. Това действително е било проява на нашето братство и искрена дружба между народите\". РВИО е основано с указ на президента Владимир Путин от 29 декември 2012 г. \"за консолидиране силите на държавата и обществото в изучаването на военно-историческото минало на Русия, съдействие в изучаването на руската военна история и противодействие на опитите за нейното деформиране, обезпечаване популяризация на постиженията на военно-историческата наука, повишаване престижа на воинската служба и възпитаване в патриотизъм\". Председател на дружеството е министърът на културата Владимир Медински, а ръководител на Попечителския съвет е специалният президентски представител Сергей Иванов. На челната страница на РВИО в интернет е публикуван цитат на Путин: \"Длъжни сме да сторим всичко, за да се гордеят днешните деца и въобще нашите граждани с това, че са наследници, внуци и правнуци на победители\".", "date": "2019.09.04", "title": "Реакции от Москва: България нямаше да съществува, ако не беше освободена от СССР"}
{"url": "https://www.dnevnik.bg/biznes/2019/09/04/3958938_kurierite_da_kontrolirat_pratkite_s_akcizni_stoki/", "text": "При пренос на пратки с акцизни стоки куриерските фирми ще трябва да изискват документ за самоличност и от подателя, и от получателя на пратката. При съмнения за нарушение и при искане от страна на митниците куриерите и пощите ще трябва да отварят пратката за преглед и проверка (в стая с видеонаблюдение и свидетели) без съгласието на подателя,  съобщи \"Капитал\" . Ако се установи, че в нея има рискови стоки (например тютюн без платен акциз), куриерите ще трябва да пазят пратката за извършване на проверка от контролните органи. Новите моменти са записани в предложения за промени в Закона за местните данъци и такси, публикувани на сайта на Министерството на финансите. Те са част от целия пакет идеи за изменения в данъчните закони за 2020 г., като в тях няма революционни текстове, а дребни изменения и няколко директиви на ЕС. От догодина общините ще изчисляват дължимия за месеца туристически данък на база информацията от Единната система за туристическа информация (ЕСТИ), предвиждат още промените. Системата за туристическа информация трябва да заработи от 1 октомври тази година, като всеки обект, който настанява туристи, ще започне да попълва данни за нощувките и гостите си в реално време. Една от предлаганите промени в Закона за ДДС е свързана с идеята да се ограничи бягството от регистрация по ДДС, когато при достигане на прага от 50 хил. лв. се създава нова фирма. Предложението е, когато има компании, които са индиректно свързани и са на един адрес, данъчните да могат да ги регистрират по ДДС, ако сборът на оборотите им надхвърля прага.", "date": "2019.09.04", "title": "Куриерите да контролират пратките с акцизни стоки, предвиждат промени в закона за данъците"}
{"url": "https://www.dnevnik.bg/evropa/2019/09/04/3958936_bitka_za_oceliavane_7_varianta_za_brekzit_sled/", "text": "След по-малко от два месеца Великобритания трябва да напусне Европейския съюз. Но повече от три години след взетото на референдум решение тя да спре да бъде член на ЕС не само не е ясно по какъв начин и в какъв срок ще стане това, но и вероятностите се простират в спектъра от излизане без никакво споразумение до оттегляне на молбата на Лондон за напускане. Премиерът Борис Джонсън, който непрекъснато настояваше, че няма да поиска отлагане и на 31 октомври ще има Брекзит без \"ако\" и \"дали\",  снощи претърпя  тежко поражение при първия си сблъсък с парламента. Той бе изоставен от част от депутатите от собствената си партия, които подкрепиха опозицията в плановете ѝ да бъде задължено правителството да поиска отлагане на Брекзит до 31 януари. Правителството на практика изгуби контрол над процеса и ще трябва да изпълнява инструкциите на депутатите и да управлява в малцинство. Гласуването за спиране на Брекзит без сделка е днес. Би Би Си обобщава какво може да се случи от сега нататък. Брекзит без сделка на 31 октомври Великобритания трябва да напусне ЕС на 31 октомври в 23 часа по Гринуич. Премиерът Борис Джонсън казва, че иска нова сделка с ЕС за условията за напускането, но се закани, че Брекзит ще има на 31 октомври, дори и без споразумение. Хаотичен Брекзит означава, че Великобритания незабавно ще напусне митническия съюз и единния пазар, които имат за цел да улесняват търговията. Според много политици и бизнеса това ще навреди на икономиката. Други са на мнение, че рисковете са преувеличени. Закон за спиране на Брекзит Депутатите гласуваха неведнъж, за да покажат, че са против Брекзит без сделка, а опозиционни партии и някои консерватори сега ще опитат да прокарат законодателство, за да го спрат. Но решението за  замразяване на работата  на парламента, познато като  пророгация , от понеделник (9 септември) значи, че имат много малко време. Те вече поеха контрол върху парламентарния дневен ред и сега ще опитат да прокарат нов закон, с който да принудят правителството да поиска от ЕС отлагане на Брекзит до 31 януари 2020 г. Това законодателство ще бъде обсъдено и гласувано в Камарата на общините днес и може да премине в Камарата на лордовете в четвъртък. Ако бъде приет, законопроектът може да получи одобрението на кралицата и да стане закон в понеделник (9 септември). Предсрочни избори Според Би Би Си Джонсън иска предсрочни избори на 15 октомври. Две трети от депутатите трябва да подкрепят предложението за предсрочен вот. На теория има и друг начин, по който той може да постигне целта си. Кратък нов закон, уточняващ датата за предсрочни избори, ще изисква само обикновено мнозинство, а не две трети от депутатите. Ако денят на изборите бъде преди 31 октомври, съдбата на Брекзит ще зависи от резултата от вота. Вот на недоверие Ако усилията за приемане на законодателство за спиране на Брекзит без сделка се провалят, би могло да има предложение за вот на недоверие към правителството. Лидерът на опозиционната Лейбъристка партия Джереми Корбин преди е казвал, че би го направил. Вотът на недоверие дава началото на 14-дневен период, в който да се види дали сегашното правителство или алтернативно такова с нов премиер може да спечели вот на доверие. Евентуално ново правителство, назначено по този начин, вероятно ще иска отсрочка за Брекзит, може би за провеждането на избори или на нов референдум. Но ако никой не спечели вот на доверие, Джонсън може да реши изборите да са след 31 октомври, когато Брекзит вече се е състоял. Сделка до 31 октомври Правителството предпочита Брекзит без сделка да се предотврати, като парламентът ратифицира споразумението за оттеглянето, постигнато с ЕС, преди края на октомври. Съществуващата сделка, договорена от предишния премиер Тереза Мей и нейното правителство, на няколко пъти бе отхвърлена от Камарата на общините, а по думите на Борис Джонсън тя е мъртва. Правителството се надява, че може да постигне нова сделка с ЕС или променена версия на съществуващата без предпазния механизъм за ирландската граница. Неговата цел е да няма гранични проверки между Република Ирландия и Северна Ирландия. Но макар ЕС да казва, че ще обмисли всяко ново британско предложение, многократно подчерта, че предпазният механизъм е ключова част от сделката. Отлагане Дори и тези, които са против Брекзит без сделка, да успеят да накарат правителството да поиска отлагане, Великобритания не може едностранно да вземе такова решение. За него е необходимо единодушното съгласие на всички останали държави - членки на ЕС. Договарянето на отсрочка вече бе възможно на няколко пъти, а другите страни може да бъдат убедени, ако смятат, че алтернативата ще е хаотичен Брекзит. Без Брекзит Има правна опция Брекзит да бъде отменен. Но очевидно сегашното правителство не обмисля подобен вариант, така че той реално би бил възможен само след  промяна в управлението .", "date": "2019.09.04", "title": "Битка за оцеляване: 7 варианта за Брекзит след поражението на Джонсън"}
{"url": "https://www.dnevnik.bg/sport/2019/09/04/3958930_falshivi_stoki_za_5_mln_paunda_na_otborite_ot_visshata/", "text": "Висшата лига на Англия обяви, че през миналия сезон (2018-2019) са конфискувани фалшиви стоки на клубовете от дивизията на стойност 5 милиона паунда. Общо 160 хиляди различни артикула са били иззети от комисията в Англия, която се грижи за това. Програмата за борбата с фалшифицирането и предлагането на фалшиви артикули е в сила от няколко години. Тя следи както за предлагане на нелегални стоки онлайн, така и за продажби около стадионите на клубовете от Висшата лига. От английския елит добавят, че от 2007 г. до сега са били конфискувани продукти на стойност около 30 милиона паунда. В по-голяма част от случаите става въпрос за фланелки на отборите. \"Бележим голям напредък, откакто беше създадена тази програма. Целим се да ограничим разпространението на фалшиви стоки. Никой фен не заслужава да бъде ощетен, получавайки нещо фалшиво или некачествено\", каза говорителят на Висшата лига. През миналата година Висшата лига съобщи за пресичане на рекордна пратка от Китай. На митницата в Сеул, Южна Корея, беше задържан контейнер с 400 хиляди фалшиви стоки на стойност около 4.6 милиона паунда, основно екипи и значки.", "date": "2019.09.04", "title": "Фалшиви стоки за 5 млн. паунда на отборите от Висшата лига са иззети в Англия"}
{"url": "https://www.dnevnik.bg/sviat/2019/09/04/3958924_viena_ostava_nai-dobriiat_grad_za_jiveene_spored/", "text": "Виена е най-приятният за живеене град в света за втора година в  класацията  на \"Икономист интелиджънс юнит\" за 2019 година. Австрийската столица е следвана от Мелбърн. Париж е загубил няколко места - изместен надолу до 25-о място заради протестите на \"жълтите жилетки\". Освен Виена единствено Копенхаген е в списъка с първите десет града. Същевременно Белград е вторият след Москва по подобрение за последните пет години. На 68-о място, руската столица вече получава 80 от 100 точки (град с много добро качество на живота в класацията, където 100 означава \"идеално\"), с почти 5 точки повече, отколкото преди 5 години. Белград се приближава към резултата ѝ. В момента сръбската столица е едва на 77-о място, но за пет години е подобрила резултата си с 6.4 точки - до 74.5. Австрийската столица привлича туристи с концертите с класическа музика и имперската си история, както и с културата на кафенетата, но наред с това има множество зелени пространства, отлични обществени услуги и по-сигурна среда. Затова  миналата година Виена измести  Мелбърн от върха на класацията на 140 града в света, който австралийският град заемаше в продължение на седем години. Разликата между двата града е минимална - 0.7 точки от общо 100. Виена получава 99.1 точки в класацията, също колкото е имала и миналата година. Мелбърн получава 98.4 точки, а Сидни - 98.1. В първата десетка доминират Австралия и Канада, всяка от двете страни с по три града. Япония също е в тази група с Токио и Осака. В Западна Европа средният резултат е над 90, в САЩ и Канада всеки град, попаднал в проучването, е с над 80 точки. В Източна Европа средното ниво е малко над 70 точки, близо до резултата на Атина. Най-ниските позиции в класацията заемат най-непривлекателните градове в света - последен е Дамаск зад Лагос, Дака, Триполи и Карачи. При това Триполи продължава да губи от рейтинга си, който в момента е 40.4, а за пет години е спаднал с 3.8 точки. Класацията на 140-те града се съставя въз основа на критерии, включващи жизнения стандарт, престъпността, инфраструктурата, транспортната мрежа, достъпа до образование и медицински грижи, икономическата политическата стабилност. За пръв път е отразено и влиянието на климатичните промени върху качеството на живота: в това отношение Кайро и Делхи са получили по-ниска оценка заради лошото качество на въздуха и недостатъчното водоснабдяване.", "date": "2019.09.04", "title": "Виена остава най-добрият град за живеене според \"Икономист\", на Балканите има изненада"}
{"url": "https://www.dnevnik.bg/politika/2019/09/04/3958953_bsp_poziciiata_na_mvnr_za_ruskata_izlojba_e_nenujna_i/", "text": "БСП определя като неочаквано ненужна и дори агресивна позицията на Министерството на външните работи за подготвяната от руското посолство изложба под наслов: \"75 години от освобождението на  Източна Европа от нацизма \", насрочена за 9 септември. Това съобщи пред медиите в парламента депутатът от БСП и външен министър в кабинета \"Орешарски\" Кристиян Вигенин, цитиран от \"Фокус\". Позицията на външното министерство , разпространена вчера, гласи, че \"щиковете на съветската армия донесоха на народите в Централна и Източна Европа половин век репресии, заглушаване на гражданската съвест, деформирано икономическо развитие и откъснатост от динамиката на процесите в развитите европейски държави\". \"Съчетано с факта, че нито правителството, нито Министерство на външните работи по някакъв начин си направиха труда да отбележат началото на Втората световна война преди три дни, ни кара да си задаваме определени въпроси. В каква насока на политиката се води и това не означава ли по някакъв начин оправдаване на престъпленията на нацизма\", коментира Вигенин. Как в Русия тълкуват българската позиция четете  тук.  Депутатът от БСП заяви, че това изявление на външното министерство е в противоречие с друг приоритет на България - нормализирането на отношения с Руската федерация, демонстриран в предишните месеци и от правителството. Според него това може да доведе до усложняване на реализацията на големите енергийни проекти. Вигенин нарече непремерена импровизация и  изказването на премиера Бойко Борисов  за това, че влизането в Шенген вече не е приоритет. ", "date": "2019.09.04", "title": "БСП: Позицията на МВнР за руската изложба е ненужна и агресивна"}
{"url": "https://www.dnevnik.bg/biznes/2019/09/04/3958972_vsichki_danuchni_skladove_triabva_da_imat_kameri/", "text": "На всички места в данъчните складове, в които се съхраняват бензин, газьол, керосин и са разположени дестилационни съоръжения за производство на етилов алкохол и дестилати, трябва да има видеонаблюдение. Камерите, монтирани на местата, през които в обектите влизат или излизат транспортни средства, трябва да имат възможност за разпознаване на регистрационни номера. Това е записано в законопроект за изменение и допълнение на Закона за акцизите и данъчните складове (ЗАДС), приет днес от правителството. Той се предлага за приемане от Народното събрание. Целта на промените е осигуряване на дистанционно наблюдение от контролните органи на процесите по въвеждане и извеждане на тази група акцизни стоки от данъчните складове, за да се завиши контролът. Освободените от акциз крайни потребители се задължават да използват автоматизирана система за отчет.", "date": "2019.09.04", "title": "Всички данъчни складове трябва да имат камери, разпознаващи автомобилни номера"}
{"url": "https://www.dnevnik.bg/sviat/2019/09/04/3958970_severna_makedoniia_ochakva_data_za_pregovori_s_es_prez/", "text": "Северна Македония очаква да получи дата за начало на преговорите с Европейския съюз през октомври, каза външният ѝ министър Никола Димитров. За \"Ройтерс\" той обяснява, че тази стъпка е важна, за да не бъдат обезсърчени правителствата на балканските държави, желаещи да правят реформи, или младите, които иначе търсят \"европейски начин на живот\" другаде. След приключването на спора с Гърция за името миналата година Европейската комисия повтори препоръката си Скопие да получи дата за началото на преговорите. Решението обаче, което трябва да се вземе и за Тирана, бе отложено от европейските лидери за октомври. Въпреки политическите проблеми в Скопие от последните седмици след задълбочаването на кризата със специалната прокуратура в Европа се чуват и гласове за начална дата на преговори, за да не се връща страната към изолацията от средата на миналото до средата на това десетилетие. \"Големите въпроси са решени. Ако няма адекватно осъществяване на тази възможност, това означава в общи линии, че няма перспектива за региона. Това би изпратило послание до други лидери на Балканите, че всъщност не си струва да се инвестира политически капитал във вземането на трудни решения\", каза Димитров в кулоарите на политически форум в Блед, Словения, предаде \"Ройтерс\". Димитров отбеляза, че очаква Северна Македония да стане член на НАТО през декември или рано догодина, след като всички членки на алианса са ратифицирали споразумението за присъединяване, подписано през февруари.", "date": "2019.09.04", "title": "Северна Македония очаква дата за преговори с ЕС през октомври"}
{"url": "https://www.dnevnik.bg/skorost/2019/09/04/3958977_durjavata_dava_do_447_mln_lv_za_remont_na_zasegnati_ot/", "text": "Министерство на регионалното развитие и благоустройството ще осигури до 447.1 млн. лева за укрепване на обекти от републиканската пътна мрежа, засегнати от свлачищни и срутищни процеси, в следващите три години, реши правителството на свое заседание днес. До 31 млн. лв. се отпускат по бюджета на министерството за 2019 г. Останалите 416.1 млн. лв. ще бъдат осигурени от приходите от тол-такси в периода от 2020 - 2021 година. С осигурените средства ще се финансира извършването на геодезически измервания, инженерно-геоложки и хидрогеоложки проучвания, изготвяне на технически проекти и изпълнение на трайни укрепителни и обезопасителни дейности по 74 участъка от републиканската пътна мрежа. Сред обектите, по които ще се работи, са отсечки от пътищата: Соколовци - Смолян - Средногорци; Кочериново - Рила - Рилски манастир - Кирилова поляна; Костенец - Радуил - Боровец - Самоков; Мизия - Оряхово и други. Ще се изградят и контролно-измервателни системи за последващ мониторинг на териториите с изпълнени геозащитни мерки и дейности за стабилизиране на свлачищита и срутищата. Гравитационните склонови явления и процеси са едни от най-опасните стихийни бедствия, свързани не само с нанасянето на огромни щети, но са и потенциална опасност, застрашаваща живота и здравето на хората. Овладяването на подобен тип дестабилизационни процеси и явления и бързото и навременно възстановяване на нанесените щети от тях по републиканската пътна мрежа е приоритет за Министерството на регионалното развитие и благоустройството и Агенция \"Пътна инфраструктура\", се казва в мотивите за решението.", "date": "2019.09.04", "title": "Държавата дава до 447 млн. лв. за ремонт на засегнати от свлачища пътища"}
{"url": "https://www.dnevnik.bg/razvlechenie/2019/09/04/3958889_koi_filmi_shte_dadat_zaiavki_za_nagradi_oskar_na/", "text": "Често е подчертавана връзката между кинофестивала в Торонто, който тази година започва на 5 септември, и наградите \"Оскар\". Тази година там ще бъдат показани за пръв път едни от най-очакваните заглавия, а техните създатели ще се надяват, че това ще бъде едно добро начало и първи крачки към големите отличия. Миналата година именно в Торонто беше премиерата на \"Зелената книга\", който взе три награди \"Оскар\", между които и най-важната - за най-добър филм. В това издание на фестивала едни от най-очакваните актьорски изпълнения са тези на Дженифър Лопес като стриптийзьорка, Том Ханкс като популярния водещ на детски предавания Мистър Роджърс и Тайка Уайтити в ролята на Хитлер, съобщава \"Гардиън\".      Едно от най-очакваните заглавия на фестивала е драмата Hustlers (\"Мошенички\"). В него Дженифър Лопес, Констанс Ву, Карди Би и Lizzo играят стриптизьорки, които използват външността си, за да ограбват богатите си клиенти. Предвижданията за приходи на лентата от първия уикенд след началото на разпространението й по кината от 13 септември са за 26 млн. долара. Името на Лопес вече се спряга като един от възможните претенденти за награда \"Оскар\". Това е и един от многото филми на фестивала, чийто режисьор е жена, което е в контраст с програмата на фестивала във Венеция. Режисьорката на \"Можете ли да ми простите\" Мариел Хелър също ще пристигне в Торонто с най-новото си заглавие \"Прекрасен ден в квартала\" (A Beautiful Day in the Neighborhood). Биографичната драма представя Том Ханкс в ролята на любимия телевизионен водещ на детски предавания Мистър Роджърс.      Един от най-любопитните филми е на новозеландския режисьор Тайка Уайтити, познат от вампирската комедия \"Какво правим в сенките\" и \"Тор: Рагнарок\". Jojo Rabbit представлява комедия за Втората световна война, в която младо момче се сприятелява с въображаем Адолф Хитлер, изигран от самия Уайтити. Във филма участват и Скарлет Йохансон, Сам Рокуел и Ребел Уилсън. Уайтити коментира, че от негова гледна точка във филма няма нищо неуместно и си дава сметка, че има граници, които не е добре да бъдат прекрачвани, особено при толкова деликатни теми. В Торонто ще бъде премиерата и на адаптацията на бруклинския режисьор Джон Кроули по \"Щиглецът\" - романът на Дона Тарт, отличен с \"Пулицър\" през 2014 г. Актьорският екип е Ансел Елгорт, Никол Кидман, Сара Полсън и Джефри Райт.      Друго очаквано заглавие е криминалната черна комедия Knives Out, която отдава почит на Агата Кристи. В нея участват актьори като Даниел Крейг, Крис Евънс, Джейми Лий Къртис и Кристофър Плъмър. Режисьор на лентата е Райън Джонсън (\"Убиец във времето\", \"Междузвездни войни: Последните джедаи\"), който заяви, че ядрото на проекта е Даниел Крейг. \"Щом той стана част от актьорския състав, веднага започнахме да правим филма. Бяхме в състояние да отидем при тези невероятни актьори и да им кажем: хей, искате ли да отидем в Бостън заедно и да се забавляваме, докато правим криминална мистерия?\", каза той. В Торонто ще бъде показан и \"Жокера\" с Хоакин Финикс в главната роля.", "date": "2019.09.04", "title": "Кои филми ще дадат заявки за награди \"Оскар\" на фестивала в Торонто"}
{"url": "https://www.dnevnik.bg/skorost/2019/09/04/3958987_kabinetut_osiguri_nad_144_mln_lv_za_razshirenie_na/", "text": "За изграждането на малко над 6 километра от Софийския околовръстен път от връзката с магистрала \"Тракия\" до пътен възел \"Младост\" в продължение на четири години ще са необходими общо до 144.6 млн. лева, които ще бъдат осигурени от държавния бюджет и от приходите от тол-таксуване. Това реши днес правителството на свое заседание. Средствата ще се усвояват на база фактически извършени разходи. Първите реално отпуснати пари за дейности, свързани с изпълнението на проекта, са почти 14 млн. лева. Те се предоставят по бюджета на Министерството на регионалното развитие и благоустройството за 2019 г. В резултат на инвестицията отсечката между пътен възел \"Младост\" и изхода за \"Тракия\" ще бъде с по 3 ленти за движение в посока, средна разделителна ивица, разделителни ивици между локалите и директното трасе, 2 локални платна и тротоари към тях. Предвижда се изграждане на пътни възли при улиците \"Стар Лозенски път\", \"Патриарх Герман\", \"Самоковско шосе\" и \"ул. 406\" в \"Младост\". Това ще реши проблемите със задръстванията по тях в пиковите часове. Ще бъдат изградени три пешеходни надлеза и мостови съоръжения на реките Искър и Кална. Предвидена е и реконструкция на водопроводи, канализация и газоразпределителна мрежа, както и изместване на елелектрически съоръжения, телекомуникации и др. Срокът за изграждането на шесткилометровата отсечка е 910 календарни дни, от които 180 дни за проектиране, а 730 дни - за строителство. През миналата година желание да направят пътя заявиха осем фирми. С изграждането на участъка от \"Младост\" до \"Тракия\", за да се реши проблема със задръстванията по Околовръстното, ще остане да се построи само частта от бул. \"Братя Бъкстон\" до началото на магистрала \"Люлин\". Той е с дължина малко над 8 километра. За неговата реализация обаче нищо не се чува. По този повод днес кметът на София Йорданка Фандъкова написа, че няколко години общината и АПИ са работили по подготовката на проекта за отсечката от \"Младост\" до \"Тракия\" и в момента продължава работа по последните 8 километра от Околовръстния път. Завършването на Софийския околовръстен път е стратегически приоритет за София, по който работата задължително трябва да продължи, допълни кметът. В резултат на изграждането на участъка от Софийския околовръстен път от пътен възел \"Цариградско шосе\" до пътен възел \"Младост\" транзитният трафик ще бъде изведен от столицата и ще подобри движението на транспортните потоци по Трансевропейския транспортен коридор номер V, се посочва в мотивите за решението. Участъкът е от голямо значение, тъй като осъществява връзка между магистралите \"Струма\" и \"Тракия\" и провежда транзитния трафик от автомагистралата Калотина – София към морските райони и границите с Турция и Гърция. Чрез изграждането на Южната дъга на град София ще се подобри безопасността на пътуващите. Ще се намали разходът на гориво, което от своя страна ще доведе до намаляване на емисиите на парникови газове, на количеството на отделените фини прахови частици и на нивото на шума. Ще бъде достигната оптимална скорост на движение и ще се осигури комфорт при пътуването, смятат още авторите на предложението.", "date": "2019.09.04", "title": "Кабинетът осигури над 144 млн. лв. за разширение на околовръстното край \"Младост\""}
{"url": "https://www.dnevnik.bg/sviat/2019/09/04/3958975_honkong_se_otkaza_ot_zakona_za_ekstradiciiata_razpalil/", "text": "Лидерът на Хонконг обяви, че оттегля спорен законопроект, който щеше да даде възможност за екстрадиция от специалния автономен район към \"континентален\" Китай. Изявлението ѝ, цитирано от световните издания, се смята за важна отстъпка пред хиляди жители на Хонконг, които протестираха над 14 седмици. Кари Лам обяви седмици след като демонстрациите ескалираха през юни, че законопроектът е \"мъртъв\", но така и не се отказа от него. Текстът щеше да даде възможност за екстрадиция от Хонконг към Китай и така според активисти и протестиращи щеше да нарасне влиянието на комунистическите власти (контролиращи съдилищата) върху ползващата се със специални свободи територия. Междувременно протестите прераснаха в искане за повече демократични свободи в Хонконг, който съгласно споразумение от 1997 г. (с което е предаден от Великобритания на Китай) се ползва с широка автономия, повече свободи и собствени закони, отколкото в останалите части на страната.  Решението за замразяване  не ги успокои и докато изблиците на насилие зачестяваха и от двете страни, действията им заприличаха на открито предизвикателство срещу Пекин.      Затова някои експерти смятат, че може би решението е дошло твърде късно, отбелязва \"Ройтерс\". С тази теза се съгласи в \"Туитър\" и законодателят, подкрепящ демократичните искания, Джошуа Уонг. Според него \"всички искания\" на протестиращите трябва да се изпълнят (сред тях са независимо разследване на инцидентите по време на протестите и реформи, включително стъпки към избори на органи на самоуправление в Хонконг). Решението е взето след среща с подкрепящи Пекин хонконгски депутати и делегати на китайския Национален народен конгрес (върховният законодателен орган на азиатската държава). Лам обяви намерението си едва дни след като \"Ройтерс\" съобщи, че на запис (с който агенцията разполага) тя казва пред представители на бизнеса, че ако има избор, първото, което би направила, е да се оттегли от поста. Редица международни издания разтълкуваха коментарите в 24-минутния звуков материал като сигнал, че тя остава на власт под натиска на Китай.", "date": "2019.09.04", "title": "Хонконг се отказа от закона за екстрадицията, разпалил протестите"}
{"url": "https://www.dnevnik.bg/sport/2019/09/04/3958980_kak_platanciia_za_kanabis_beshe_razkrita_sled_kadri/", "text": "Най-големите колоездачни състезания Джиро д’Италия, Тур дьо Франс и  Вуелта Испания  са не само най-значимите надпревари в спорта, но представляват и визитна картичка на своите страни. По време на Обиколката на Испания зрителите станаха свидетели на куриозна ситуация, след като неволно състезанието спомогна за разкриването на нередност. В осмия етап (31 август, събота), който завърши в градчето Игуалада в Каталуня, хеликоптерът, който следеше водещите колоездачи, показа покрив на жилищна сграда, на която се отглеждат около 40 дръвчета канабис. Това се случи при преминаването през последния километър в центъра на Игуалада (на 35-ата секунда във видеото). Три дни след етапа полицията в Каталуня е иззела растенията, съобщава каталунската информационна агенция ARA. Органите на реда са получили сигнал преди време за отглеждане на канабис, но не са имали точна информация за местонахождението. Благодарение на кадрите, показани в Обиколката на Испания, локацията е станала ясна, а униформени са конфискували всичкия канабис. Собственикът на дръвчетата обаче не е разкрит. В Испания продажбата на канабис е незаконна, но личната употреба е декриминализирана. Освен това законът не предвижда наказателна отговорност, а налагане на глоба между 600 и 30 хиляди евро. Неясно е единствено тълкуванието колко голяма трябва да бъде площта на плантацията, за да се счита за такава за разпространение, а не за лична употреба.", "date": "2019.09.04", "title": "Как плантанция за канабис беше разкрита след кадри във Вуелтата"}
{"url": "https://www.dnevnik.bg/politika/2019/09/04/3958912_rech_na_prezidenta_i_mestnite_izbori_beliazaha/", "text": "Есенната парламентарна сесия започна нетрадиционно - с  речта на президента Румен Радев , но продължи традиционно - с обещания от управляващите за икономически растеж и обявяването на образованието за приоритет и с критики на опозицията за липсата на държавност. Предстоящите местни избори, изготвянето на бюджет 2020, президентската реч пред депутатите. Това са основните теми, които нито един от председателите на парламентарно представените партии не пропусна да коментира в декларацията си от трибуната на Народното събрание в началото на новия политически сезон, макар и с различен тон. Новата сесия тръгна и с променена група на \"Обединените патриоти\". Напуснаха я четирима депутати от \"Атака\" като следствие от изключването на партията на Волен Сидеров от споразумението в малката коалиция в управлението и на трима депутати от групата. ГЕРБ – президентът чертае разделителни линии \"За нас беше знаменателно, че в осмата сесия на това Народно събрание бяхме уважени от присъствието на президентската институция. Това можеше да бъде добър знак за диалог между институциите, но ние отново видяхме очертаване на разделителни линии между тези, които са издигнали президента, и определени политически партии.\" Така председателят на парламентарната група на ГЕРБ Даниела Дариткова видя речта на държавния глава в парламента. По думите й Румен Радев можеше да остане в историята на президентската институция като обединител, а не като президентът, който е девалвирал институцията вето и в чието управление е имало непрозрачни решения на \"Дондуков\" 2.      Дариткова призова парламентът да не бъде превръщан в поле за предизборна пропаганда и обясни, че новата сесия е възможност да се демонстрира високо ниво на политическа култура. \"Ниското доверие в парламента не е проблем само на управляващите и опозицията. Нека заедно да се опитаме да възстановим доверието към Народното събрание\", призова още тя. И обясни, че предстои приемането на бюджета за 2020 г. и добави, че основни приоритети в политиката на ГЕРБ ще бъдат образованието, отбраната и сигурността и икономическият растеж, който да позволи чувствителното увеличение на заплатите. От ГЕРБ дадоха заявка за несимволично увеличаване на учителските заплати, за активно търсене на стратегически инвеститори, социална политика, която да помага на хора в нужда. Финансовата стабилност ще бъде сред основните приоритети, както и модернизацията на Българската армия, която е била пренебрегвана 30 години. Дариткова поздрави лидера на БСП Корнелия Нинова за твърдението, че агресивният подход в политиката е непродуктивен, и видя в това протегната ръка за разбирателство за основните проблеми в страната. Корнелия Нинова: Борисов раздава държавни \"пари на ръка от прозореца на джипа\" Икономика, социална политика, фискална политика, местно самоуправление и върховенство на закона са основните приоритети на БСП за България, които очерта Корнелия Нинова пред депутатите. И изброи какви законопроекти предвижда да внесе партията в следващите месеци – за управление на държавните предприятия, за съдебен контрол над актовете на главния прокурор, за нов модел за борба с корупцията след провала на сега действащата антикорупционна комисия КПКОНПИ. \"Ще внесем закон, който налага съдебен контрол над актовете на главния прокурор. Няма да избираме главен прокурор. Но върховенството е на закона, а не на една личност. Предстои избор отново на председател на КПКОНПИ. Моделът, който измислихте с тази форма на КПКОНПИ, не работи, след като се стигна дотам самият председател на комисията да бъде обект на проверка за корупция. Ще внесем предложение за друг модел. Предстои избор на двамата европейски прокурори, но никой нищо не каза за това. Вече имате нашето предложение и за отпадане на съкратеното производство в някои случаи, като при умишлени убийства например\", заяви Нинова.      Тя посочи, че президентът е прав за това, че парите на българските данъкоплатци не се харчат през бюджета, а еднолично и за партийни цели, и добави, че от БСП ще внесат конституционна жалба срещу практиката – \"джипът, държавният бюджет в багажника и раздаването на пари през прозореца за партийни цели и за избори на подходящи кметове\". \"Допускаме, че това ще се засили като порочна практика с наближаването на местните избори. Следващият ни акцент е местното самоуправление и местната власт. Тук държавата избягва от своите отговорности, като прехвърля на общините без финансиране и за постоянно задължения\", допълни Нинова и подчерта, че ролята на държавата е да бъде в услуга на гражданите и това е в основата на философията на партията. Тя отправи и въпрос персонално към Борисов кой държавен орган е решил, че влизането на България в Шенген вече не е приоритет. \"В най-голямата криза на бежанския поток всички ние искахме да влизаме в Шенген, а сега, когато няма такова нещо, изведнъж решихме, че не искаме. Защо? Защото не ни пускат. А не ни пускат, защото направихме много грешки\", подчерта Нинова и каза, че България е създала опасност за европейската сигурност. Според ДПС държавността е в колапс Председателят на парламентарната група на ДПС Мустафа Карадайъ видя като знак за диалог между институциите посещението на президента Румен Радев и призна, че някои от твърденията на държавния глава в речта му са факт - че България се нуждае от програма за ускорено догонващо икономическо развитие и че трябва да се даде възможност на българи с двойно гражданство да се кандидатират за народни представители, президент и вицепрезидент.      \"На прага сме на важни избори, които вещаят стратегически решения. Очертава се важна битка за подобряване на живота на всеки български гражданин. Нужна е визия в дългосрочен аспект с отговорност за националната сигурност, мира и демокрацията. Отбелязахме 80 години от началото на Втората световна война, а подобни дати ни напомнят колко е важно от уроците на историята да се извличат правилно поуките\", заяви Мустафа Карадайъ. Той отправи и призив да се спре с популизма, за противопоставяне срещу разделението, ксенофобията и омразата. \"Държавността е в колапс, войната – междуинституционална, политическа и вътрешнопартийна, изцежда и остатъците от разум в правенето на политика. Липсата на визия и наложената тенденция на омраза на всички и към всичко прави неизбежна нова икономическа и политическа криза. Българското общество очаква растеж, социални услуги и качество на живот, а има усещане за безвремие и хаос в държавата\", каза още Карадайъ. \"Обединените патриоти\" готови за изборите без драматизъм Искрен Веселинов от \"Обединени патриоти\" припомни, че само преди месец парламентът е изпратил един \"много драматичен политически сезон\", и видя заявките за новия като не по-малко драматични. Той поиска ревизия на изпълненото и непостигнатото от управлението. \"Настояваме за повече полицейско присъствие по малките населени места, да се регламентират доброволчески отряди за опазване на обществения ред, да има промени в наказателния кодекс след последните тежки убийства, да се разширят пределите на неизбежната отбрана\", поиска Веселинов. В програмата на \"Обединени патриоти\" приоритети са дебатите за финансирането на вероизповеданията от чужбина, проповядване на радикален ислям и спирането на социалния паразитизъм.      \"Някои хитри безработни получават повече от работещите бедни. Ще предложим закон за възрастните хора, с който да се повишат доходите им, и ще искаме преизчисляване на пенсиите. Да има безплатна и задължителна детска градина за всички деца над 4 години. Да се създаде институт за изучаване на български език зад граница, да се подпомагат неправителствени организации, български медии и училища зад граница. Най-сетне да се въведе военно обучение в училищата\", призова Веселинов. Той каза, че все по-малко хора гласуват за ДПС, и настоя МВР да разследва \"странна експанзия и подкрепа за партията в Северозападна България, особено в циганските махали\". Веселин Марешки призова Румен Радев да се кандидатира за кмет Лидерът на \"Воля\" Веселин Марешки поздрави Мая Манолова за \"мъжката постъпка\" да подаде оставката си като омбудсман, след като се кандидатира за кмет на София. Той се обърна с призив към президента: \"На база на високия рейтинг напуснете президентското място и се кандидатирайте за кмет. Иначе това би се смятало като бягство от борбата за промяна.\"      \"От БСП си позволиха лукса 3 месеца да не идват на работа. Всички виждат как и социалистите като \"патриотите\" са раздирани от вътрешни интриги. В последните дни бяха похарчени над 2 млрд. лв. за излишни самолети. Тази сделка показа истинската управленска коалиция - ГЕРБ-ДПС и ВМРО. При обсъждането на бюджета за 2020 г. пак ще ни се обяснява, че няма пари за лекари, пенсионери, учители и болни. Щом така бързо се намериха пари за американците, трябва да се намерят и за българите\", каза Марешки.", "date": "2019.09.04", "title": "Реч на президента и местните избори белязаха началото на парламентарната сесия"}
{"url": "https://www.dnevnik.bg/intervju/2019/09/04/3958932_maia_manolova_niama_da_pravia_partiia_i_niama_da/", "text": "След като официално инициативен комитет днес издигна кандидатурата й за кмет на София, Мая Манолова критикува управлението на ГЕРБ и обяви, че в лицето на Йорданка Фандъкова столицата има не кмет, а изпълнителен директор, който изпълнява решенията на солиден приятелски кръг. \"София не е нито лява, нито дясна. София е изтерзана от корупция. И смятам на това да сложа край. Обръщам се към всеки един жител на столицата да гласува. Вотът е най-силното оръжие на демокрацията и единственото, пред което режимът на ГЕРБ изпада в паника. Само чрез вота можем да отвоюваме София обратно\", обяви Манолова на представянето на кандидатурата си, която ще бъде подкрепена от БСП другата седмица. Предизборната платформа на Манолова ще бъде готова в средата на септември, а в изработването й ще участват експерти. Днес тя обяви, че си представя столицата чиста, светла и такава, че може да се диша. Кандидатът за кмет все още няма лозунг, но от два дни повтаря, че промяната започва от София. Очакванията й са за нечестна, агресивна и подла кампания. Мая Манолова няма да подкрепя листа с кандидати за общински съветници в София. Тя обяви още, че ако спечели изборите, ще разчита на подкрепата на общинските съветници от всички листи. - Ще финансирам кампанията си абсолютно прозрачно. След като инициативният комитет се регистрира в Общинската избирателна комисия, ще обявим банкова сметка, а също така и електронна платформа, чрез която всеки български гражданин ще може да направи дарения, както е записано в закона - до размера на една минимална работна заплата, до 560 лв. Размерът на даренията и техните податели ще бъдат обявявани ежедневно на сайта на кандидати и на инициативния комитет. Финансирането ще бъде абсолютно прозрачно. Няма да се възползвам от възможностите, които даде законодателят за финансиране от фирми и корпорации. Ще приемам дарения от българките граждани. Ще правим толкова разточителна или неразточителна кампания, колкото ми позволяват събраните средства и, разбира се, законовите изисквания. - Вече казах, че ще приема подкрепа от всеки един столичанин, независимо от неговия партиен или непартиен интерес. Гражданите на София са преди всичко граждани. Промяната на модела, смяната на системата \"формален кмет и кмет в сянка\" изисква усилията и обединението на всички граждани, на всички столичани. Така че ще приема всяка подкрепа - няма как да я откажа. Няма как да се тръгне от подкрепата на различни партийни централи. Очаквам да ме подкрепят и леви, и десни, и център - всички, които искат да променим модела на управление на властта и в София. - Не. Няма да подкрепям независими кандидати в страната. Нямам такова намерение. Никога не съм обявявала или подкрепяла подобна идея. Имам кауза. Каузата е София. Има задача да спечеля кметските избори в София. Това е, към което се стремя и аз, и хората, които ме подкрепят. - Това е една от фейк новините, които бяха разпространени от официозите на властта. Нямам никакво намерение да се занимавам с партийно строителство. Имам една кауза и тази кауза е София. Непосредствената ми задача е победата на изборите в София, след което да докажем, че София може да се управлява по друг начин; че моделът може да бъде разграден; че може да се управлява за и с гражданите. Нямам абсолютно никакво намерение да се занимавам с каквито и да било проекти. Това е лъжлива новина.", "date": "2019.09.04", "title": "Мая Манолова: Няма да правя партия и няма да подкрепям други кандидати за кметове"}
{"url": "https://www.dnevnik.bg/evropa/2019/09/04/3959005_vnukut_na_churchil_e_izkljuchen_ot_konservativnata/", "text": "Внукът на британския премиер от времето на Втората световна война Уинстън Чърчил ще бъде изключен от Консервативната партия, след като гласува против премиера Борис Джонсън за Брекзит, предаде \"Ройтерс\". Никълъс Соумс бе един от всички 21 депутати консерватори, които се разбунтуваха срещу премиера. Сред тях бяха още Кен Кларк, на 79 години, най-дългогодишният британски депутат в Камарата на общините, както и бившият финансов министър Филип Хамънд. Всички те ще бъдат изключени от партията. \"Жалко е, много е жалко, че всичко това според мен бе планирано – точно това искаха и ще опитат да има общи избори, именно това искаха\", коментира Соумс. След поражение в парламента снощи партията на Джонсън загуби работещото си мнозинство. Повече четете  тук . Соумс бе член на парламента от 1983 г. Той е син на Мери Соумс, най-малкото от петте деца на Чърчил. През 2014 г. получи рицарско звание от кралица Елизабет. Бил е заместник-министър на отбраната. Борис Джонсън многократно е изразявал възхищението си от Чърчил. Соумс разказва, че като малък не знаел за значимостта на дядо си и си спомня как, когато бил на пет години, отишъл при Чърчил в спалнята му и го попитал: \"Дядо, вярно ли е, че ти си най-великият човек на света?\" Чърчил отговорил: \"Да, а сега се разкарай.\"", "date": "2019.09.04", "title": "Внукът на Чърчил е изключен от Консервативната партия след бунт срещу Джонсън"}
{"url": "https://www.dnevnik.bg/politika/2019/09/04/3959015_parlamentarnata_grupa_na_patriotite_veche_e_po-malka/", "text": "Парламентарната група \"Обединени патриоти\", която е част от управляващата коалиция, вече е четвъртата, а не третата по големина в Народното събрание. Тя отстъпи третото място по численост на групата на ДПС след като днес я напуснаха четирима представители на \"Атака\" Николай Александров, Явор Нотев, Станислав Станилов и Маргарита Николова. За излизането от групата съобщи депутатът от \"Атака\" и зам.-председател на Народното събрание Явор Нотев на брифинг в парламента. \"Това, което остана от групата \"Обеденени патриоти\" не е формацията, за която гласуваха българските граждани\", заяви той. Днешното решение на депутатите от \"Атака\" да напуснат е предшествано от изключването през юли на лидера на партията Волен Сидеров, Десислав Чуколов и Павел Шопов. Нотев обвърза излизането на \"Атака\" от групата с действия на лидера на НФСБ и бивш вицепремиер Валери Симеонов, който се върна като депутат. \"Позорно завръщане след месечни протести, прогонен от изпълнителната власт, той намери място в българския парламент, като че ли тази свещена сграда, е приют за провалени политици\", каза Нотев. На въпрос дали ще подкрепя правителството или остават опозиция, той посочи, че ще реагират съобразно решенията на партията и отношението, което ще формират към конкретни идеи и предложения. \"Естествено, че е не е приятно третата по големина парламентарна група да стане четвърта по големина и то след ДПС, но, за съжаление, това беше неизбежно и аз не мога да коментирам или да обсъждам решението на нашите колеги\", каза пред БТА Валери Симеонов. Според него НФСБ и ВМРО са постъпили колегиално, като са изключили от групата хората, които не са идвали на работа, а с останалите четирима колеги от \"Атака\" са работили добре. Вчера  премиерът Бойко Борисов  увери, че \"Атака\" остава част от управлението и ще подкрепя правителството. Освен това при гласуването на важни решения мнозинството успява да си осигури гласове в подкрепа и от \"Воля\" и от ДПС.", "date": "2019.09.04", "title": "Вече всички депутати на \"Атака\" са извън групата \"Обединени патриоти\""}
{"url": "https://www.dnevnik.bg/sviat/2019/09/04/3958510_trump_nanese_seriozni_shteti_na_aliansa/", "text": "Ключов политически урок, научен от жестокостите на Втората световна война, е този за безспорната нужда от единство на демократичния Запад. След падането на комунизма през 1989 г. за Полша превръщането в част от този Запад бе отговорът на не чак толкова отдалечените в миналото кошмари от германската агресия, западните партньори, на които не може да се разчита, и геополитическата изолация. Датата, белязала началото на тези кошмари, е 1 септември 1939 г. - денят, в който Германия нахлу в Полша. В неделя около 250 гости от цял свят се събраха във Варшава, за да отбележат началото на най-мрачния период в европейската история. Президентът Доналд Тръмп трябваше да е между тях, но отмени дългоочакваното си посещение заради урагана \"Дориан\", настъпващ към бреговете на щата Флорида. Мястото му зае вицепрезидентът Майк Пенс. Това събиране не е само за отдаване почит на последните живи участници и на жертвите на войната и окупацията. Присъствието на миналото се усети силно, също така и духът на бъдещето. А годишнината напомни за мрачните последици от провала на това да се спре злото и на ценността на това да се обединяваме срещу него. Решението на САЩ да се оттеглят от ролята си на защитник на силна германско-полска ос в името на силна и интегрирана Европа промени всичко. Полско-американско-германският триъгълник преди беше ярък пример на това как уроците от ХХ век преобразяват Европа и трансатлантическия свят. Америка играеше уникална роля в предоставянето на сигурност и оформяне на политическата култура на следвоенна Германия и на Полша след 1989 г. Помирението между Полша и Германия бе сред темелите на европейския ред след 1989 г. Нещо повече - американското одобрение на силно полско-германско партньорство беше незаменим фундамент за ЕС и НАТО. Но всичко това вече е минало. Днес политиките на Вашингтон, Берлин и Варшава, както и отношенията помежду им, представляват повече от всичко останало разпада на трансатлантическото единство. Затова срещата на лидерите на трите държави на 1 септември бе много по-важна от протоколното отбелязване на най-високото присъствие. От помирител към играч При Тръмп САЩ се препозиционираха от \"помирителят на Европа\" (термин на германския публицист и учен Йозеф Йофе) в играч, опитващ се да задълбочи вътрешноевропейското разделение и да се възползва от него. В неговия мироглед Европа не е партньор, а противник. Тази фундаментална промяна определя американската политика към Германия и Полша. Разбира се, има основателни причини за критики към германската политика в сигурността, енергетиката и търговията, доминиращи антигерманското говорене на Тръмп. Но каквото и да си мислим за заплахите на САЩ да наложат санкции срещу германски компании от газопровода \"Северен поток 2\" (на който Варшава се противопоставя) или за прехвърлянето на част от американските военни от Германия към Полша, най-впечатляващото е тоталната липса на интерес у Вашингтон да помогне на Берлин и Варшава да се разбират помежду си. Още по-лошо, САЩ, изглежда, възнамеряват да ги настройват един срещу друг. Решението на страната да изостави ролята си на поддръжник на силна германско-полска ос в името на една силна и интегрирана Европа променя правилата на играта. Полша умело се възползва от враждебността на Тръмп към германския канцлер Ангела Меркел, за да опита да се представи на САЩ като европейския партньор, на който може да се разчита най-много. Варшава окуражава Вашингтон да действа срещу \"Северен поток 2\". От гледната точка на Берлин навлизането на трета страна в този спор, който смята за вътрешноевропейски, е прекрачване на границата на недопустимото. Докато Тръмп се нахвърля върху Германия за това, че не изпълнявала заложените цели за 2% от БВП разходи за отбрана, Полша предложи 2 млрд. долара за изграждане на форт \"Тръмп\" на своя територия. Идеята за специални полско-американски двустранни отношения не се посреща добре в Берлин, където предпочитат да не разгневят Москва и вместо това се придържат към подсилването на източния фланг на НАТО, както бе договорено на срещите на алианса на върха в Уелс и Варшава. Подобен проект предполага сътрудничество между Варшава, Берлин и Вашингтон. В действителност сътрудничеството между държавите никога не е било по-силно. Германия е вторият по големина източник на подсилващи НАТО войски след САЩ. Тя е и част от командните структури на алианса в Шчечин и Елблаг в Полша и играе ключова роля в логистиката. Но политическите различия между Варшава и Берлин за това как да се подходи не само към заплахите за сигурността, но и към \"предизвикателството Тръмп\", са значителни. Идеята за европейски суверенитет в отбраната, прокарвана от германците и французите, не се радва на доверие в Полша. Най-малкото защото се се смята, че германците не са достатъчно сериозни в политиката по сигурността и се придържат към остарелия Основополагащ акт НАТО - Русия от 1997 г. Репарации и върховенство на закона Управляващата партия \"Право и справедливост\" (PiS) носи своя дял от отговорността за девалвирането на алианса Берлин - Вашингтон - Варшава като една от носещите колони на Запада. Тя го стори не само чрез ухажване на Тръмп в ущърб на единството в ЕС за Иран (по време на конференцията за Близкия изток във Варшава през февруари), но и като се опитва да се хареса на националистически настроени избиратели със съживяването на въпроса за военни репарации от Германия. Още по-важно е, че го прави чрез вътрешна атака срещу върховенството на закона, което е в основите на западната демокрация. Преди Тръмп да отмени посещението си, група полски посланици разпространиха открито писмо до американския президент с настояване да се изкаже \"за толерантност и взаимно уважение, както и за спазване на конституцията и други закони\". Подобен ход би имал \"историческо значение\". Те вероятно са останали разочаровани. Очакваше се Тръмп да развие партньорството с Полша в сигурността, като потвърди разполагането на над 1000 допълнителни американски военни в Полша, както бе договорено в двустранния меморандум от 12 юни. В дневния ред на разговорите беше предвидено и подсилването на полския енергиен сектор с внос на втечнен газ и технологично сътрудничество. Същото важеше и за дългоочакваното решение да бъдат отменени американските визи за полски граждани. Вицепрезидентът Майкъл Пенс или други членове на високопоставената делегация (сред тях и министърът на енергетиката Рик Пери и съветникът по въпросите на националната сигурност Джон Болтън) засегнаха тези теми. Така \"Право и справедливост\" получи възможност да обяви външнополитически успехи в навечерието на парламентарните избори на 13 октомври. Полските домакини сториха възможното да не всяват разединение сред ключовите партньори, което да помрачи отбелязването на годишнината от началото на войната. От PiS разиграха картата с репарациите основно за пред националната публика. Не беше подготвен навреме докладът на парламентарна комисия, изчисляваща размера на евентуалните искания. Но духът е пуснат от бутилката и е извън контрола на Варшава. В този смисъл намесата в цялата ситуация на урагана \"Дориан\" може да се окаже добре дошла - или поне що се отнася до тристранните отношения. Ако Тръмп беше употребил Полша като трибуна за антигермански нападки - и то в ден, имащ особено значение за Полша и Германия - лидерите на двете европейски страни щяха да се окажат в некомфортна позиция. Дори най-малкият намек за разцепление между тях е в полза на американските интереси и щеше да хвърли сянка върху събитие, иначе предназначено за извличането на правилните уроци от най-мрачните събития в историята.", "date": "2019.09.04", "title": "Тръмп нанесе сериозни щети на алианса САЩ - Полша - Германия"}
{"url": "https://www.dnevnik.bg/analizi/2019/09/04/3959039_kazusut_s_darina_takova_ne_e_samo_chasten/", "text": "                         Казусът около злощастното (не)назначаване на оперната прима Дарина Такова в Националното музикално училище \"Любомир Пипков\" в София не е само частен. Както сполучливо се отбеляза, остава открит въпросът за таланта в българското училище. Моето впечатление е, че се прави всичко възможно да се възпрепятства съществуването му. Не знам дали е нарочно. Човек с въображение има шанса да научи учениците да се противопоставят, да мислят, да творят и да избират. Кому е нужно това днес? Не е ясно как между сухата статистика и бюрократичните врътки в българското училище може да оцелее човек с манталитет и самочувствие (основателно) на оперна прима. Няма как подобни хора да знаят, че според новия образователен закон ще им се наложи да събират три кредита по 16 академични часа, придобити в повечето случаи от зле подготвени водещи на обучения, защото иначе няма да им се увеличат заплатите. Всяко българско училище има своите задължения и пред Министерството на образованието и науката (МОН), затова и никой учител по музика не е застрахован, че няма да влезе в група за обхват, която ще ходи по домовете да събира малките артисти, кривнали от пътя или решили да се върнат към хипи културата в своя пубертет. Според една от последните заповеди на просветния министър, ако ученик отсъства, учителите ще го търсят у тях. Отделно, че това напомня на Вярно, че националните училища по изкуства са подопечни и на министъра на културата, но Държавните образователни изисквания по музикални и сценични изкуства могат да се прочетат на сайта на МОН в раздел \"Професионално образование\". Тази терминология отсъства на сайта на Министерството на културата (МК), там говорят за \"художествено образование\", старателно изброявайки иначе добри критерии. От години има една празнота и липса на комуникация между две ключови министерства – МОН и МК, по отношение на нещо много важно: възпитанието в изкуство. \"Възпитание\" не е толкова лоша дума: може да се свърже и с развитие на сетивен и визуален опит, с рецепция за виждане (гледане), слушане, ако не със създаване на изкуство. Отделно, че за всяка дейност е нужно въображение, няма нищо по-скучно от мениджър без въображение. Затова представите за изкуството, към което можем да причислим и поезията, историята и хуманитаристиката, са фундаментални, каквито и различни гледни точки да се очертават около това твърдение. Само припомням, че министърът на културата поиска оставката на директорката на Националното музикално училище \"Любомир Пипков\" Столина Добрева. Според него директорката не е направила нужното, за да привлече в името на децата безспорен талант от световната сцена. После каза, че засега директорката остава. Добър повод да се припомни, че учители има, но те все не са достатъчно послушни и еднакви: връща се преводач от Брюксел, защото еди-коя си директорка решила, че е много на ниво; в Пловдив уволниха акордеонистка, защото се виждала на диск с учениците си и така си правела реклама; доктор на науките пък бил много квалифициран; колега иконописец не може да си намери работа като учител по изобразително изкуство; софийски сценарист не успява да се класира в нито едно столично училище като преподавател по литература. Изобщо докато си мислим, че българското музикално (и всякакво друго училище) е Сякаш не е редно Министерството на културата да приписва само на 23 национални училища обучението в сферата на културата и изкуството. Това е абдикация от образователната политика в тази област. Останалите какво ще правят? Ще оставим учениците да бъдат паплач, която не чете, цъка по разни устройства, образова се от (не)хакнати все още облачни пространства и си мисли, че няма нужда от култура. А каква е ролята на другото министерство – образователното, извън кръжочната дейност по проекти. Убедена съм, че моят предмет – литературата, е в цикъла \"Изкуства\", точно при колегите по изобразително и музика, които в масовото училище (включително и в езиковите като моето) са поставени в една група с физическото възпитание. Да, с физическото, а не до езиците и книгите! В интерес на истината наскоро се подписа споразумение между МОН и МК. Учениците от първи до десети клас ще имат възможност да ходят безплатно на театър, ще посещават галерии и концертни зали, а творци от различните изкуства ще влизат в учебните часове. До 2500 лв. годишно ще се отпускат на всяко училище за тези дейности, които ще са свързани с учебното съдържание. За това са отделени 250 000 лв., но при по-голям интерес ще се осигури дофинансиране. Зам.-министърът на културата Румен Димитров сподели, че градят нова публика и за такъв тип образование се говорело от години, но вече било факт. Докато изкуството (литература, изобразително, музика, театър) не се превърне в траен образ и възприятие, плътност и необходимост в преподаването, всичко е в сферата на популизма. Не говоря само за специализираните училища, а за всички видове училища, защото там се формират и личности за смислени дейности. Изключително притеснително е, че бюрократ е като повечето други. Просто това се изисква от директорите до този момент. Изкуството може да е и превенция. Вместо ДАНС да търси радикализирали се ученици, да направим така, че заниманията с творчество да ги отдалечи от тази мисъл. Струва ми се, че МОН и МК подхождат с неразбиране (и/или с пренебрежение), що се отнася до ролята на културата и изкуството в живота на подрастващите. Подхвърленият проект за масови посещения не е достатъчен. Не виждам видима комуникация между двете министерства по темата как можем да развием възприятията за изкуство на учениците от най-ранна детска възраст. И тук би могло да се изгради профилът на учителя, да се поставят изисквания към директорите, да се потърсят различните и креативни личности, да се диференцират възможностите на личността. И всичко това да е практика и устойчиви модели с продължителност във времето. Звучи утопично в наши условия. Чисто исторически, когато изкуството е било част от идеологията, способно да внушава, а не да реализира импулси и възприятия, е било по-ясно какво да се прави. Днес при отсъствието на парадността, внушенията, декорацията на идеологическата закваска не може да се намери много голям смисъл да се изучава (\"преподава\") изкуство, трудно се достига и до адекватни начини, които да превърнат рецепцията в личен потенциал. Става дума за обща загриженост в училищата, а не за отделни проектни решения и частни инициативи. Един пример от т.нар. масово училище: почти навсякъде, когато не им достигат часове по даден предмет, колегите, без да са специалисти, компенсират с музика и изобразително изкуство. Също така безобразно се режат часове за сметка на неважното изкуство. Примерът е показателен за много неща. МК и МОН могат да включат своята енергия в един закъснял, но необходим разговор и да променят на първо време някои порочни практики. После дано се появи стремеж към по-добре структурирана публичност по темата и реализиране на добри практики, свързани с изкуството", "date": "2019.09.04", "title": "Казусът с Дарина Такова не е само частен"}
{"url": "https://www.dnevnik.bg/razvlechenie/2019/09/04/3959018_letniiat_boksofis_na_honkong_ne_e_zasegnat_ot/", "text": "Приходите от боксофиса в Хонконг за юли и август са спаднали едва с 2 процента спрямо миналата година въпреки вълната от протести, която разтърсва града от юни. Летният боксофис на Хонконг се равнява на 50 млн. долара, а през 2018 г. той е бил 51.4 млн. долара по данни на Асоциацията на игралната киноиндустрия в Хонконг и Асоциацията на хонконгските кина, съобщава \"Холивуд рипортър\". За този период по кината в града са били разпространени 48 филма. От тях най-големи печалби е реализирал \"Играта на играчките 4: Пътешествието\" - 11.3 млн. долара. На второ място е \"Спайдър-Мен: Далеч от дома\" със 7 млн. долара, а трета е игралната версия на \"Цар Лъв\" с 4.9 млн. долара. Хонконгските филми се представят по-добре, отколкото през 2018 г. Тогава само едно заглавие влиза в първата десетка. Тази година филмите са два - The White Storm 2 - Drug Lords с 3.2 млн. долара и Line Walker 2 с 1.2 млн. долара. Киноиндустрията е по-скоро странично засегната от демонстрациите в града, което се изразява в броя на посетителите, останал почти непроменен. Вероятна причина за това е, че почти всички кина се намират в молове, където хората, които не участват в протестите, намират убежище и бягство от света навън. Протестите в Хонконг започнаха покрай спорен законопроект, който щеше да даде възможност за екстрадиция от специалния автономен район към \"континентален\" Китай. С течение на времето те прераснаха в искане за повече демократични свободи в Хонконг. От юни насам над 1100 души бяха арестувани. Днес  лидерът на Хонконг Кари Лам обяви, че оттегля спорния законопроект . ", "date": "2019.09.04", "title": "Летният боксофис на Хонконг не е засегнат от протестите"}
{"url": "https://www.dnevnik.bg/sviat/2019/09/04/3959034_djonsun_poiska_izbori_na_15_oktomvri_sled_porajenieto/", "text": "Британският премиер Борис Джонсън обяви, че е призовал лидера на лейбъристите Джеръми Корбин да се съгласи на избори на 15 октомври, две седмици преди датата, на която Обединеното кралство трябва да напусне Европейския съюз. \"Това правителство ще изведе страната от ЕС на 31 октомври и само едно нещо стои на пътя ни, и това е законопроектът, с който \"се предаваме\", в момента предложен от лидера на опозицията, каза Джонсън пред парламента, предаде \"Ройтерс\". Той обясни, че стратегията му е да договори нова сделка с ЕС до 17 октомври, когато пак има среща на върха на ЕС, и така да реши въпроса. Коментарът на премиера, поел поста преди по-малко от месец и половина, следва първото му поражение в Камарата на общините още при първия сблъсък с нея. Депутатите снощи  гласуваха за това да поемат контрола  върху напускането на ЕС. Джонсън загуби мнозинството си в парламента и част от депутатите подкрепиха идеята на лейбъристите да бъде гласуван законопроект, задължаващ правителството да поиска отлагане на Брекзит до 31 януари. Целта на тези действия е  да бъде спрян Брекзит без сделка  - договорената от предшественика на Джонсън Тереза Мей така и не бе одобрена от парламента. Джонсън още тогава каза, че ще поиска извънредни избори седмици преди датата на напускането, тъй като излизането от ЕС ще се случи на уречената дата без никакви условности \"ако\" или \"дали\". Той миналата седмица опита да блокира подобни инициативи от парламента, като  поиска (и получи одобрение) от кралицата  за по-дълга почивка между двете парламентарни сесии. Корбин междувременно обяви, че няма да се поддаде на \"триковете на Борис Джонсън\", подкрепяйки нови избори, без да е уверен, че е отпаднала заплахата от Брекзит без сделка. Той се опасява, че Джонсън може да премести изборите за след Брекзит и така да си гарантира, че е изпълнил обещанието да изведе страната от ЕС. Гласуването за спиране на Брекзит без сделка е днес, като се очаква след 18 ч. българско време. Ако това се случи и текстът премине през всички три четения (а впоследствие и през Камарата на лордовете, където се очакват повече препятствия), ще влезе в сила като закон в понеделник. Гласуването за нови избори пък трябва да е в 21 ч. българско време. За този план е нужно мнозинство от две трети.", "date": "2019.09.04", "title": "Джонсън поиска избори на 15 октомври след поражението си в парламента"}
{"url": "https://www.dnevnik.bg/sport/2019/09/04/3958848_kakvo_postigna_grigor_dimitrov_s_pobedata_nad_rodjur/", "text": "Аз съм обратно тук, ето ме\", така Григор Димитров реагира след  историческата си победа над Роджър Федерер , която го класира за полуфиналите на US Open. Българският тенисист пречупи рекордьора по титли от Шлема в невероятен петсетов сблъсък, за да излезе краен победител. В сезон, в който имаше проблеми с контузия, поредица от отпадания в първи кръг, срив в ранглистата и отрицателен баланс до началото на US Open, Димитров успя да се събере и да направи невероятно завръщане. Победата над световния №3 носи на Димитров не само престиж, много точки за ранглистата и 960 хиляди долара от наградния фонд, но и увереност, че българският тенисист може да загърби последните 6-7 тежки месеца. Следващото препятствие пред него е руснакът Даниил Медведев. Дължимото на Димитров отдаде и Федерер, който имаше физически проблеми в края, но в рамките на целия двубой беше надигран от българина и го призна. \"Мисля, че той беше много солиден от основната линия. Миксираше добре играта си, което ми създаде много проблеми, имаше постоянна промяна на ритъма. Определено през целия двубой не се чувствах комфортно от основната линия. Това винаги е бил компонент, в който съм доминирал в мачовете си с него (Димитров), но сега не беше така. Мисля, че той свърши много добра работа.\" Швейцарецът не смята, че медицинският таймаут, който ползва преди началото на петия сет, и физическите му проблеми са се отразили категорично на крайния резултат. \"Нуждаех се от помощ от физиотерапевта заради болки в горната част на гърба, към врата. Имах нужда поне да опитам да облекча болката и да видя дали ще бъда по-добре след това. Но това е моментът на Григор, а не момент да говорим за тялото ми. Имах болки и преди мача, но всичко беше наред, бях способен да играя\", добави носителят на 20 титли от шлема. Да се пребориш със себе си и историята \"Казвах си, че трябва да остана в мача, в такива срещи три от пет сета всичко може да се случи, затова бях готов. Физически съм добре, нямам никакви проблеми\", каза Димитров, който от началото на турнира е без треньорите си Андре Агаси и Радек Щепанек.   \"Би било хубаво да мога да обясня защо ме изоставиха\", реагира Димитров с усмивка. \"Това беше едно от най-трудните решения, не знам защо го направиха. Може би искаха да ме накарат да се събудя. Андре и Радек не са тук, но постоянно говорим, със сигурност отново ще бъдем заедно. Всичко се развива добре за мен.\" Постижението е и историческо, защото Димитров вече има победи над тримата големи в световния тенис – Федерер, Рафаел Надал и Джокович. От осмия опит българинът се справи с Маестрото, като далеч по-лесно беше да победи настоящия №1 Джокович. Успехът му над сърбина дойде през 2013 г. на мастърса в Мадрид. Оттогава Джокович е в серия от шест поредни победи (общ баланс 8:1). Димитров има един успех и над Надал, като го победи в Пекин през 2016 г. С постижението си на US Open българинът е най-ниско поставеният полуфиналист в Ню Йорк от 28 години насам. През 1991 г. легендата Джими Конърс стигна до полуфиналите, след като беше №174 в света по това време. За последно непоставен тенисист е достигал до полуфинал в Шлема преди 11 години. През 2008 г. на \"Уимбълдън\" това постигна Райнер Шутлер, който беше №94. Изкачване в ранглистата С достигането до първия си полуфинал в Ню Йорк Григор Димитров печели 720 точки за световната ранглиста, което ще му позволи да направи огромен скок в таблицата. Българинът започна турнира под №78 в света, което беше неговото най-ниско класиране от повече от седем години. След победата си над Федерер обаче той заема виртуално 25-ата позиция с 1432 точки. Всички тенисисти около Димитров в ранглистата вече отпаднаха от турнира, така че при успех и над Медведев скокът може да бъде още по-голям. Завръщането в топ 25 на ранглистата е важно, за да може Димитров да бъде сред поставените в турнирите, както и да постави по-добра основа за остатъка от този сезон и началото на следващия. До края на 2019 г. българинът има да защитава едва 135 точки за ранглистата на АТП. Следващият турнир, който е заявен от Димитров, е надпреварата от АТП 500 в Пекин, където преди година стигна до осминафинал. Все още не е ясно дали Димитров ще участва във Виена, където отпадна на старта през 2018 г. До края на годината има и две надпревари от сериите \"Мастърс\" - Шанхай и Париж. В китайския град той не участва преди година, а в Париж игра осминафинал и има да защитава 90 точки. Какво предстои Следващото изпитание пред Димитров е руснакът Даниил Медведев, който записва най-доброто си представяне в турнир от Големия шлем. Преди US Open 23-годишният тенисист само веднъж беше преминавал първата седмица на турнир от Шлема, но сега затвърждава възходящото си развитие. Медведев започна годината с финал в Бризбейн,  титла в София  и още един финал в Барселона. Истинският му пробив дойде с началото на сезона на твърди кортове, в който той е най-постоянният тенисист. Руснакът игра финал на всяка от подгряващите надпревари преди US Open. Във Вашингтон загуби от Ник Кириос, а в Монреал от Рафаел Надал, преди да се стигне до  титлата му в Синсинати , дошла след победа над Давид Гофен. Тези турнири заедно с пробива в Ню Йорк за момента изкачват руснака до №4 в света.      Дотук Медведев и Димитров са се срещали два пъти и имат по една победа. И двата двубоя бяха през 2017 г., като в \"Куинс\" българинът спечели на четвъртфинал с 6:3, 3:6, 6:3. Няколко месеца по-късно във Вашингтон на твърди кортове Медведев спечели в два сета – 6:4, 6:2. \"Играл съм два пъти срещу него, той прави великолепно лято. Какво да кажа, знам играта му. Ще опитам да се възстановя и след това вече ще анализирам какво съм направил в този мач. И предстои да се подготвя за срещата срещу Даниил. Той е труден съперник\", каза Димитров.", "date": "2019.09.04", "title": "Какво постигна Григор Димитров с победата над Роджър Федерер"}
{"url": "https://www.dnevnik.bg/sviat/2019/09/04/3959069_feisbuk_dava_na_vsichki_potrebiteli_dostup_do_opciiata/", "text": "Фейсбук\" разширява инструментите си за  лицево разпознаване  до всички потребители, като им дава възможност да се откажат от употребата им. Това съобщи компанията, като уточни, че премахва \"предложенията за етикиране\", или т.нар tag suggestion. Те позволяваха на \"Фейсбук\" да \"предложи\" на друг човек, качил снимка, да тагне на нея разпознат от системите друг потребител. Сега потребителите, които са имали включени \"предложения за етикиране\", ще имат достъп до настройките за  лицево разпознаване . Технологията може да съобщи на потребителя, че има качена негова от снимка от друг човек (стига настройките ѝ за поверителност да позволяват тя да бъде видяна). Тя може да уведоми потребителя дали някой друг използва негова снимка като своя профилна. Разрешението за употреба на  лицево разпознаване  бе добавено във \"Фейсбук\" през декември 2017 г., но технологията е обект на дела още от 2015 г., припомня агенция \"Ройтерс\". Потребители в Илинойс, САЩ, заведоха общ иск срещу компанията с аргумента, че тя незаконно събира и съхранява биометрични данни без съгласието на хората.", "date": "2019.09.04", "title": "\"Фейсбук\" дава на всички потребители достъп до опцията за лицево разпознаване"}
{"url": "https://www.dnevnik.bg/bulgaria/2019/09/04/3959084_jandarmeriia_uchastva_v_proverkite_na_tecovete/", "text": "В ТЕЦ \"Перник\" и в още три обекта е изпратена жандармерия, за да подпомогне разследващите след като главният прокурор Сотир Цацаров по-рано днес разпореди спешна проверка в няколко теца в цялата страна. Това съобщи министърът на вътрешните работи Младен Маринов пред журналисти в Народното събрание преди да бъде изслушан в комисията по вътрешна сигурност и обществен ред. Маринов обясни, че проверката за нарушения се прави основно от Министерство на околната среда и водите (МОСВ). \"Извършва се проверка по отношение на спазване на законите, свързани с изгарянето на отпадъци и дали това се извършва по регламентирания от закона начин\", допълни още министърът. Проверките са в \"Топлофикация - Перник\", ТЕЦ \"Бобов дол\" ЕАД, \"Топлофикация – Сливен\" ЕАД и ТЕЦ \"Брикел\" ЕАД. Част от дружествата са свързани с Христо Ковачки. Установява се дали е застрашена екологичната сигурност на страната при изгаряне на отпадъци от топлофикационни дружества. това става ден след  протеста на граждани на Перник , които се оплакаха от задушлив дим заради горене на отпадъци от ТЕЦ \"Република\", който е част от \"Топлофикация - Перник\". Очаква се по-късно днес прокуратурата да представи резултати от проверката. ", "date": "2019.09.04", "title": "Жандармерия участва в проверките на тецовете"}
{"url": "https://www.dnevnik.bg/bulgaria/2019/09/04/3959053_rabotna_grupa_misli_nov_reglament_za_dvijenie_i/", "text": "Работна група в Министерството на вътрешните работи изготвя по-прецизен регламент за това как трябва да се движат ползвателите на електрически тротинетки. Това съобщи министърът на вътрешните работи Младен Маринов в Народното събрание пред журналисти преди заседанието на парламентарната комисия по вътрешна сигурност и обществен ред. Въпросите за участието на тротинетките в движението – кога и къде е разрешено, както и дали нарушителите ще бъдат санкционирани и по какъв ред, стават все повече, тъй като електрическите тротинетки са моторни превозни средства, но за тях не се иска разрешително, не се издава шофьорска книжка и всеки може да ги използва. \"По смисъла на сега действащия закон това са моторни превозни средства. След като са моторни превозни средства, трябва да отговарят на определени изисквания. Виждаме, че това е нов елемент в пътното движение като тип превозно средство, което е и европейска тенденция. Налага се с цел подобряване на градската мобилност, също така и с грижа към екологията, така че в тази посока вече са създадени и работни групи, които работят това да се регламентира законово\", заяви министърът. Министър Младен Маринов обясни, че новият регламент се налага, тъй като тротинетките са част от бъдещето в придвижването и новата обстановка налага нов регламент. Той направи и сравнение с времето, в което автомобилите са се включили в движение, в което участници са били само каруците. \"Имаме нов момент. В крайна сметка, преди да се появи автомобилът, е имало само каруци. Като се е появил автомобилът, не е имало закон, който да го регламентира. Тогава е произтекла необходимостта от регламентация. Сега сме в някакъв подобен казус. Както електрическият автомобил замества автомобила с вътрешно горене, така този тип превозни средства заместват мотопедите, моторите\", даде пример Маринов. Той обаче не обясни еднозначно дали и по какъв начин и по кой ред ще бъдат санкционирани нарушителите до влизането на промените в закона в сила. По-рано днес началникът на Пътна полиция - София, Любомир Костадинов каза, че Пътна полиция започва да санкционира собствениците на електрически тротинетки, тъй като по закон те нямат право и регламент да се движат по пътната мрежа у нас. Той посочи и че са регистрирани първите инциденти с тротинетки, и отправи апел към водачите да са много внимателни. Пред БНР Костадинов не отговори дали е незаконно тротинетки да се управляват по тротоарите.", "date": "2019.09.04", "title": "Работна група мисли нов регламент за движение и санкции за е-тротинетките"}
{"url": "https://www.dnevnik.bg/politika/2019/09/04/3958993_koi_koi_e_v_iniciativniia_komitet_zad_maia_manolova/", "text": "За кмет на столицата, който може да казва \"не\" на премиера, настояват 65 души от инициативния комитет, който издигна днес Мая Манолова за надпреварата за София. В обръщение на комитета се посочва, че столичани страдат от мръсния въздух, от презастрояването, от нефункционалната инфраструктура, от проблема с паркирането, от корупцията в обществените поръчки. Председател на инициативния комитет е Никола Вапцаров, който бе зам.-кмет на столичния район \"Младост\" в мандата на Десислава Иванчева, която бе издигната за кмет от бившия депутат от БСП Георги Кадиев. На страницата на политическия проект на Кадиев \"Нормална държава\" Никола Вапцаров фигурира като част от екипа. През пролетта на 2017 г. той е един от независимите кандидати за депутати на Кадиев (партия \"Нормална държава\" не получи регистрация - бел. авт.). След като Кадиев оттегля подкрепата си от Иванчева, Вапцаров напуска през юни 2017 г. В момента Вапцаров е един от протестиращите срещу изграждането на небостъргача \"Златен век\" на фирма \"Артекс\" в столичния квартал \"Лозенец\". Управител е на \"Ски тур\" ЕООД и е зам.-председател на Българската туристическа камара. Роднина е на поета Никола Вапцаров. В инициативния комитет влизат двама бивши депутати от гражданската квота на БСП в 42-ия парламент, чийто зам.-председател е Мая Манолова. Това са издателят Мартин Захариев и олимпийският шампион по стрелба с малокалибрен пистолет Таню Киряков.      Сред членовете на инициативния комитет са и трима бивши депутати от НДСВ - юристът Минчо Спасов, Деница Димитрова и проф. Атанас Щерев. Димитрова е защитник на хората в неравностойно положение и бе първият депутат в инвалидна количка, а проф. Щерев е водещ специалист в репродуктивната медицина у нас. В подкрепа на Мая Манолова са е подписал също настоящият съветник от коалиция \"Сердика\" (АБВ на Георги Първанов и \"Българските социалдемократи\") в Столичния общински съвет Войслав Тодоров. Коалицията издигна бившия депутат от БСП Георги Кадиев за кмет, а по неофициална информация Тодоров е бил от хората на Кадиев в листата. Кандидатът за евродепутат от \"Път на младите\" тази пролет Румен Чолаков, който е и бивш председател на клуба на младите българи в чужбина \"Милениум\", също е част от инициативния комитет. В инициативния комитет членуват и хора, организираните от които протести Манолова е подкрепяла като омбудсман. Сред тях са уволнената от болница \"Токуда\" медицинска сестра Мая Илиева, инициаторът на \"Системата ни убива\" Вера Иванова, както и майки на деца с увреждания, които протестираха с месеци пред парламента. В него е и адвокат Златина Хаджипанайотова - вдовица с три деца, която Манолова подкрепи в борбата й те да получават пенсия за починал родител, каквато била отказана, защото доходите й са по-високи.      Мая Манолова е подкрепена още от рапъра Кристиан Талев-Криско, певиците Кристина Димитрова, Марияна Попова и Анелия, както и от актьора Веселин Плачков и режисьорите Борис Панкин, Любомир Халачев и Максим Генчев. В инициативния комитет са бившият конституционен съдия Красен Стойчев, журналистът Невена Андонова, олимпийският шампион по борба Армен Назарян. В него участват още доц. д-р Теофил Седлоев - специалист в областта на хирургичното лечение на рака на гърдата, Йордан Ибришимов - основател на Българското кемпер общество, Димитър Димитров - шофьор на тролейбус в столицата, както и адвокати, учители и др. 1. Никола Вапцаров, председател 2. Ади Цанова, писател за алтернативни лечебни практики 3. Александър Александров, фелдшер 4. Анелия, фолкопевица 5. Антоанета Стоянчова, пенсионер, рехабилитатор 6. Армен Назарян, олимпийски шампион по борба 7. Асен Асенов, проблеми на етажната собственост 8. проф. Атанас Щерев, бивш депутат от НДСВ, репродуктивна медицина 9. Бисер Манолов, финансов консултант 10. Борис Панкин, режисьор 11. Валентин Цанков, бригаден генерал 12. Велина Андонова, учител 13. Велислав Василев, инженер 14. Велислав Николов, фотограф 15. Вера Иванова, \"Системата ни убива\" 16. Веселин Плачков, актьор 17. Веска Волева, адвокат 18. Веселина Иванова, законодателни промени срещу \"модерното робство\" 19. Владимир Пасков, управител на транспортна фирма 20. Войслав Тодоров, общински съветник от коалиция \"Сердика\" 21. Деница Димитрова, бивш депутат от НДСВ 22. Десислава Крумова, струдент 23. Десислава Малинова, протести срещу замърсяването на въздуха 24. Десислава Филипова, адвокат 25. Димитър Деков, адвокат 26. Димитър Димитров, шофьор на тролейбус 27. Димитър Костов, финансов експерт 28. Златина Хаджипанайотова, адвокат 29. Златомир Николов, търговец 30. Златомир Стоянов, работодател на хора с увреждания 31. Здравко Младенов, проблеми на собствениците на имоти 32. Ирена Пейкова, педагог 33. Йоана Иванова, ИК \"зелена Обеля\" 34. Йордан Ибришимов, предприемач 35. Красен Стойчев, бивш конституционен съдия 36. Кристина Димитрова, певица 37. Кристиан Талев-Криско, рапър 38. Лидия Баталска, фелдшер 39. проф. Любомир Гаврилов, математик 40. Любомир Халачев, сценарист и режисьор 41. Мариана Попова, певица 42. Мартин Захариев, издател, бивш депутат от БСП 43. Мартина Янкова, икономист 44. Максим Генчев, режисьор 45. Мая Илиева, медицинска сестра 46. Мая Стоицева, майка на дете с увреждания 47. Минчо Спасов, адвокат, бивш депутат от НДСВ 48. д-р Мирослав Ангелов, кардиолог 49. Невена Андонова, журналист 50. Николай Георгиев, обществени инициативи 51. Павел Миланов, АРОЕС 52. Павлина Герина, акушерка 53. Павлина Джиева, икономист 54. Пенка Георгиева, пациентски организации 55. Пламен Сталев, летец 56. Ралица Томова, икономист 57. Росен Рашков, адвокат 58. Румен Чолаков, \"Път на младите\" 59. Таню Киряков, стрелец, бивш депутат от БСП 60. доц, д-р Теофил Седлоев, гръдна хирургия 61. Христо Чешмеджиев, актьор 62. Цветанка Илиева, икономист 63. Цветелина Хаджибонева, маркетинг специалист 64. Яни Стоев, студент по право", "date": "2019.09.04", "title": "Кой кой е в инициативния комитет зад Мая Манолова"}
{"url": "https://www.dnevnik.bg/ot_vas/novini_ot_vas/2019/09/04/3959105_sistemno_narushenie_ot_strana_na/", "text": "Автомобилите, обслужващи ВСС, имат на разположение три паркоместа, но явно не са им достатъчни, затова паркират и на места, непозволени за паркиране. За подобни действия ние, живеещите и работещите наоколо, често сме санкционирани. А за съдебната власт и обслужващите я автомобили явно законите и правилата не важат! И служителите на Центъра за градска мобилност си \"затварят \"очите! Изпращам снимки, които потвърждават гореописаното. Нарушени са ал. 6 и ал. 11 от Наредбата за организация на движението на територията на Столичната община (НОДТСО). А ще има ли санкции?!", "date": "2019.09.04", "title": "Системно нарушение от страна на автомобилите, обслужващи ВСС"}
{"url": "https://www.dnevnik.bg/v_pamet/2019/09/04/3959063_pochina_modniiat_fotograf_pitur_lindberg/", "text": "Модният фотограф Питър Линдберг, който е свързан с налагането на концепцията за супермоделите през 90-те години, е починал вчера на 74-годишна възраст. Новината за смъртта му беше публикувана първо в профила му в \"Инстаграм\", пише \"Ройтерс\". Една от последните работи на Линдберг беше фотосерията \"Сили за промяна\" за броя на списание \"Вог\"  (Vogue),  чийто гостуващ главен редактор беше М еган , съпруга на британския принц Хари и херцогиня на Съсекс. Сред жените, които е снимал, са Джейн Фонда,  шведската екоактивистка Грета Тунберг  и премиерът на Нова Зеландия Джасинда Ардърн.  Линдберг е роден през 1944 г. в окупираната от Германия Полша. Той е смятан за създател на натуралистична модна фотография, показваща жените без тежък грим. Известен е и със снимките си от 90-те години на миналия век на Синди Крауфорд, Наоми Кембъл и Кристи Търлингтън.      Едуард Енинфул, главният редактор на британското издание на \"Вог\", каза: \"Неговата способност да открива истинската красота в хората и света беше безспирна и ще живее чрез образите, които той създаде.\" Произведения на Линдберг са изложени на места като музея \"Виктория и Албърт\" в Лондон и центъра \"Помпиду\" в Париж.", "date": "2019.09.04", "title": "Почина модният фотограф Питър Линдберг"}
{"url": "https://www.dnevnik.bg/politika/2019/09/04/3959140_koito_obeshtava_lesni_rezultati_v_sofiia_niama_kak_da/", "text": "Който обещава лесни резултати в двумилионен град, няма как да ги постигне, но с работа става, каза днес кметът на София Йорданка Фандъкова по повод битката за кмет на столицата, съобщи агенция \"Фокус\". Както е известно, към момента за основни фаворити за поста се смятат Фандъкова и  доскорошният омбудсман Мая Манолова . Пред журналисти, докато инспектира обновяване на детска гради по проект за енергийна ефективност, тя посочи, че мотивацията и е да работи за София, а като кмет не бяга от отговорност. \"Нашите приоритети от години са: развитието на София като зелен и чист град, работа в кварталите\", допълни кметът. Фандъкова посочи, че след като е реконструирана базовата инфраструктура, вече може да се влезе по-сериозно в кварталите. Коментирайки решението на правителството да отпусне пари за разширяването на околовръстното в района на \"Младост\", тя обяви, че окачва до началото на октомври строителните дейности да започнат. \"Чух, че г-жа Манолова е питала къде са училищата и детските градини в кварталите. Тук са – в кварталите\", каза Фандъкова и допълни, че може да покаже на съперника си за поста една по една новите 100 детски градини в столицата. Кметът добави, че до края на годината очаква да бъдат завършени още 5 детски градини. \"В момента строим общо 8 и започваме още 9\", заяви кметът на София.", "date": "2019.09.04", "title": "Който обещава лесни резултати в София, няма как да ги постигне, предупреди Фандъкова"}
{"url": "https://www.dnevnik.bg/politika/2019/09/04/3959130_borisov_za_rechta_na_prezidenta_masa_gluposti/", "text": "Като \"маса глупости\" определи речта на президента Румен Радев днес в парламента премиерът и лидер на ГЕРБ Бойко Борисов. \"Някои се напочиваха през август, докато ние работехме и сега да ги снимат, за да ги забележат. Сега да излязат да изговорят маса глупости\", каза той, цитиран от \"Фокус\". В словото си държавният глава предложи веднъж месечно министър-председателят да се явява на блиц контрол пред депутатите, да предлага за одобрение управленската си програма и след това веднъж годишно да отчита изпълнението й. Сред другите му идеи е да спре практиката с планиране на по-ниски приходи от очакваните и харчене на бюджетния излишък без одобрение от парламента, както и да не се правят значими промени в законодателството чрез преходни и заключителни разпоредби. Радев предложи да се даде възможност на българи от чужбина с двойно гражданство да се кандидатират за народни представители, президент и вицепрезидент. (Цялото му слово четете  тук ). Премиерът не коментира предложенията по същество с думите: \"Няма да си хабим енергията да им отговаряме. Да продължават\". В парламентарните групи речта на държавния глава също не предизвика силна реакция. Според председателя на парламентарната група на ГЕРБ Даниела Дариткова Радев е очертал  разделителни линии. Председателят на ДПС Мустафа Карадайъ се съгласи с президента, че България се нуждае от програма за ускорено догонващо икономическо развитие и че трябва да се даде възможност на българи с двойно гражданство да участват в политическия живот като се кандидатират за изборни длъжности. ", "date": "2019.09.04", "title": "Борисов за речта на президента: Маса глупости"}
{"url": "https://www.dnevnik.bg/sport/2019/09/04/3959054_shtafeten_maraton_otnovo_shte_otbeleji_suedinenieto_na/", "text": "За трета поредна година \"София Екиден маратон\" ще отбележи Съединението на България. Надпреварата, която ще се състои за пети път, ще се проведе в петък по централните улици и булеварди на столицата. Стартът е в 9 ч. пред Националния стадион \"Васил Левски\", като началото ще бъде дадено от японския посланик Масато Ватанабе. Регистрацията е отворена до четвъртък включително в  сайта на маратона . Състезанието е на щафетен принцип, като всеки отбор включва по шестима бегачи. Те ще изминат съответно по 5, 10, 5, 10, 5 и 7.195 км, което сумарно прави класическата дистанция от 42.195 км. Организаторите очакват голям интерес към събитието, като прогнозите са близо 100 отбора да стартират при възрастните и да има 40 тима при децата. Преди година отборите бяха 58, а  победителите от \"SLS Мастерс\" спечелиха с рекорд на трасето .       Сред участниците тази година са биатлонистът Владимир Илиев, най-добрата българка в планинското бягане Антония Григорова и Тодор Димитров, който наскоро  завърши успешно най-дългото сертифицирано състезание с пробягването на 5000 км за 52 дни . Терминът \"екиден\" идва от японски и е комбинация от думите пункт и предаване. Първото \"Екиден\" състезание е организирано от японския всекидневник Yomiuri Shimbun през 1917 г. по случай отбелязване на годишнина от преместването на столицата от Киото в Токио. Надпреварата е била с дължина 508 км и се е провела в рамките на три дни.", "date": "2019.09.04", "title": "Щафетен маратон отново ще отбележи Съединението на България"}
{"url": "https://www.dnevnik.bg/evropa/2019/09/04/3959182_es_alternativi_za_irlandskata_granica_-_da_no_sled/", "text": "Преди повече от три години Обединеното кралство гласува да напусне Европейския съюз. Малко след това тогавашният премиер Тереза Мей каза, че това значи, че Великобритания ще напусне единния пазар на ЕС и митническия съюз. Сегашният премиер Борис Джонсън потвърди тази позиция. Последиците от тези решения са ясни – те създават бариери пред търговията между ЕС и Великобритания, които днес не съществуват\", заявява в статия за в. \"Сънди Телеграф\" Мишел Барние, главен преговарящ на ЕС за Брекзит. Той отбелязва, че след \"две години болезнени разговори\" ЕС и Великобритания постигнаха споразумение за оперативни решения в редица области, в които Брекзит създава несигурност, и напомня, че досега Камарата на общините не успя да одобри договорения пакет. Според него трябва да се отбележи, че има много погрешни тълкувания за решенията, които са намерени за избягване на \"твърда\" граница на остров Ирландия. Предпазният механизъм за ирландската граница е за управление на уникалните рискове, които Брекзит създава в Северна Ирландия. Тя не е за промяна на конституционния статут на Северна Ирландия, подчертава Барние, като припомня, че Споразумението от Разпети петък определя как Северна Ирландия трябва да бъде управлявана и това не е работа на ЕС. Предпазният механизъм зачита внимателно договорения баланс в това споразумение между съперничещи си политически възгледи и различни идентичности в Северна Ирландия, посочва Барние. Той припомня, че целта на механизма е просто да има политика, която да гарантира, че границата между Ирландия и Северна Ирландия ще остане напълно отворена и че статуквото на презграничния обмен на остров Ирландия ще се поддържа. По молба на Великобритания се споразумяхме да има общобританско митническо измерение на този предпазен механизъм, казва Барние, според когото той съдържа максималната степен на гъвкавост, която ЕС може да предложи на една страна извън блока. Той припомня, че сега Великобритания иска ЕС да промени вече договореното. Съюзът се ангажира да работи с Великобритания по време на преходен период за алтернативни договорки, които да постигат същата цел като предпазния механизъм. Готови сме да започнем тази работа веднага след ратификацията на споразумението, допълва Барние. Не съм оптимист за избягване на сценария без сделка, но трябва да продължим да работим с решимост, казва още той Барние. По думите му ЕС е готов да проучи всички пътища, които британското правителство може да представи и които са съвместими със споразумението за оттеглянето. \"Премиерът каза, че няма да има повече удължавания след края на октомври. Следователно Великобритания стигна до момента на истината и трябва да реши дали напуска ЕС със или без споразумение. Ако избере второто, това значи, че няма да има преходен период и няма да има \"минисделки\", защото ЕС ще действа само за да защити собствените си интереси.\" В случай на Брекзит без сделка всички финансови и други задължения на Великобритания от времето на еврочленството й ще продължат да съществуват, подчертава Барние. \"ЕС не може да попречи на Великобритания да избере сценарий без сделка. Аз не бих могъл да разбера логиката на този избор, тъй като ще трябва да решим същите проблеми след 31 октомври. Много хора във Великобритания разбират това и бих се изненадал, ако те се поддадат на идеята, че ЕС е виновен за трудната политическа ситуация във Великобритания\", завършва Барние.", "date": "2019.09.04", "title": "ЕС: Алтернативи за ирландската граница - да, но след одобрение на сделката за Брекзит"}
{"url": "https://www.dnevnik.bg/biznes/2019/09/04/3959252_prokuraturata_vuzlojila_proverka_na_tec-ovete_zaradi/", "text": "Проверката на 4-те ТЕЦ-а е възложена заради информация за опасност за екологичната сигурност на България, каза говорителят на главния прокурор Румяна Арнаудова, цитирана от \"Фокус\". Тя визира инспекцията от страна на екоминистерството на \"Топлофикация - Перник\" АД, ТЕЦ \"Бобов дол\" ЕАД, \"Топлофикация - Сливен\" ЕАД и ТЕЦ \"Брикел\" ЕАД. Главният прокурор е обявил срок от 1 месец за проверка на ТЕЦ-овете. Той може да бъде удължен до три месеца. \"С оглед интензитета на предприетите действия очакваме този срок да бъде доста по-кратък от заложения първоначално от главния прокурор\", поясни Арнаудова. Тя посочи, че във вторник председателят на ДАНС е докладвал на главния прокурор, че е налице опасност за екологичната сигурност на България в резултат на дейността на четирите ТЕЦ-а. Арнаудова добави, че информацията е обобщена в справка, в която имало данни, че в резултат на неправилно използване на определени съоръжения и съвместно горене на въглища и отпадъци се получава замърсяване на околната среда. Арнаудова каза още, че на провело се работно съвещание с участието на главния прокурор, министъра на вътрешните работи, министъра на околната среда и водите и председателя на ДАНС е връчено на министъра на околната среда и водите постановление за разпореждане на незабавна проверка. Работата по нея е започнала снощи. Според Арнаудова на мястото в ТЕЦ-овете са установени отпадъците, които са се изгаряли. \"Възложили сме документална проверка на всички документи, съпровождащи изгарянето на различните отпадъци - дали е било в съответствие с даденото разрешително, дали е транспортирано по надлежния ред и какво е било изгорено\", заяви Арнаудова. По думите й екипите са започнали проверката си през нощта във вторник и са продължили в сряда. \"Горена е биомаса и RDF отпадъци, които като самостоятелно горене не представляват проблем, но е налице несъответствие между разрешеното по комплексното разрешително на съответните ТЕЦ-ове за използване на материали в процеса на горене\", заяви Арнаудова. Към момента няма яснота дали от ТЕЦ-овете е имало замърсяване на околната среда. \"Най-напреднала е проверката на територията на Перник, така че\" Топлофикация - Перник\" е с приоритет и заради засиления обществен отзвук, и заради твърденията на хората, че там въздухът е замърсен\", каза Арнаудова. Тя допълни, че ако контролният орган, на който е възложено извършването на обща надзорна проверка, установи, че са налице данни за извършено престъпление, той е задължен да уведоми главния прокурор, за да се предприеме наказателно преследване.", "date": "2019.09.04", "title": "Проверката в ТЕЦ-овете е открила отпадъци за изгаряне, съобщиха от прокуратурата"}
{"url": "https://www.dnevnik.bg/politika/2019/09/04/3959239_resornata_komisiia_preodolia_vetoto_na_prezidenta/", "text": "Парламентарната комисия за контрол над службите за сигурност преодоля президентското вето върху Закона за военното разузнаване, съобщи Агенция \"Фокус\". Окончателното решение ще бъде взето в пленарната зала. Новото обсъждане на Закона за военното разузнаване е точка първа за утрешното пленарно заседание. Съгласно Правилника за организацията и дейността на парламента Народното събрание приема повторно закона с мнозинство от повече от половината от всички народни представители, което означава, че ветото е преодоляно. На 5 август президентът Румен Радев наложи вето върху промените в Закона за военното разузнаване. Държавният глава не е съгласен с промените, с които се дава възможност и цивилни да оглавяват Служба \"Военна информация\" като алтернатива на досегашното изискване постът да се заема само от военнослужещи. Според него това не съответства на мястото, което заема службата като неразделна част от въоръжените сили на България. Румен Радев смята, че ръководителят на службата следва да притежава необходимата експертиза, изразяваща се в специфични познания и професионален опит, с цел осигуряване изпълнението на основните ù задачи, свързани не просто с добиване на разузнавателна информация, а и с информация, необходима за отбраната на страната и за защитата на националната сигурност от външни посегателства, рискове и заплахи. ", "date": "2019.09.04", "title": "Ресорната комисия преодоля ветото на президента върху Закона за военното разузнаване"}
{"url": "https://www.dnevnik.bg/sviat/2019/09/04/3959144_nad_30_shtatski_prokurori_gotviat_razsledvane_sreshtu/", "text": "Над 30 щатски прокурори подготвят разследване срещу компанията - майка на  \"Гугъл\", \"Алфабет\"  по подозрения в нарушаване на антитръстовите регулации. Това твърди източник на агенция \"Ройтерс\". Разследването трябва да бъде обявено на 9 септември и ще бъде ръководено от Тексас. \"Продължаваме да работим конструктивно с регулаторите, включително с главните прокурори, за да отговорим на въпроси за бизнеса ни и динамичния технологичен сектор\", заяви говорител на  компанията. Главният прокурор на щата Тексас Кен Пакстън и 42 други щатски служители призоваха Федералната търговска комисия през юни да се фокусира върху неприкосновеността и събирането на данни в контекста на антитръстовото право. Според тях  големите технологични фирми  имат толкова много потребителски данни, че на новите компании им е трудно да се конкурират с тях.", "date": "2019.09.04", "title": "Над 30 щатски прокурори готвят разследване срещу \"Гугъл\""}
{"url": "https://www.dnevnik.bg/sviat/2019/09/04/3959032_kak_ubedena_socialistka_ot_gdr_se_okaza_v_lager_v_sssr/", "text": "                         Антония Бергер прекарва цели 10 години в трудов лагер в Сибир - заедно със съпруга си и малката си дъщеря. Една година преди началото на Втората световна война германската комунистка пристига в Съветския съюз, изпълнена с надеждата, че ще даде своя принос за победата на световната революция. Но тя и семейството ѝ са арестувани: в страната на Сталин те стават жертва на една от многото \"чистки\" в Съветския съюз. След 10 години изгнание в Сибир, през които съпругът ѝ е разстрелян, Антония Бергер и нейната дъщеря са върнати обратно в Германия - в тогавашната ГДР. Там животът им се оказва не много лесен, но Антония въпреки всичко е решена да гледа с оптимизъм към бъдещето. Тя продължава да вярва в комунизма - въпреки всички преживени мъки и страдания в съветския Гулаг. Най-мъчително за нея обаче се оказва друго: властите в ГДР ѝ забраняват най-строго да разказва каквото и да било за преживяното в Сибир и за тъмните страни на ранния съветски социализъм. Управляващите в ГДР не искат да се помрачат отношенията с \"братския\" Съветски съюз. Какво ли би се случило, ако гражданите на ГДР бяха разбрали, че в страната, която им служи за пример, не всичко се развива според предвижданията? Една истинска съдба Тази драматична история екранизира германският режисьор Бернд Бьолих. Така се ражда филмът \"Und der Zukunft zugewandt\" (\"Устремена към бъдещето\"). Бьолих е източногерманец. Той е роден през 1957 г. в селцето Льобау, близо до границата с Полша, и отлично познава живота в бившата ГДР и отношенията с \"братския Съветски съюз\". \"Към края на 1980-те години случайно научих за актрисата Светлана Шьонфелд, която е била родена в съветски трудов лагер\", казва режисьорът на филма. Дотогава той нищо не бил чувал за наличието на подобни съдби, а историята на Светлана го потресла. Във филма на Бьолих актрисата Светлана Шьонфелд играе майката на Антония Бергер. След като истинската Антония Бергер се завръща в ГДР, партийният функционер Лео Зилберщайн ѝ дава ясно да разбере, че по никой начин на бива да разказва за пленничеството си в Гулаг. Целият драматизъм за Антония се състои в това, че младата жена е убедена социалистка, но нейните собствени съмишленици ѝ забраняват да говори. Филмът на Бьолих показва и друг аспект от действителността в бившата ГДР. Първоначално мнозина от хората там са убедени, че това е \"другият, по-добрият път\" за Германия, който се различава от този на Запада. Това също е било много важно за режисьора. \"Защото е част от истината. Много хора бяха разочаровани от ГДР, но въпреки това не искаха да ликвидират тази държава, а просто да я променят. И аз не съм бил от хората, които са се събуждали сутрин само с мисълта как да избягат на Запад\", казва Бьолих. Централна тема на филма обаче е упорството на комунистическата партия ГЕСП да подчини всичко в държавата на една-единствена цел: изграждането на \"идеологически чиста ГДР\". Това също е част от истината. Затова и Антония Бергер е принуждавана да мълчи. ГДР не е само Берлинската стена, \"Щази\" и допинга Филмът \"Устремена към бъдещето\", който бе в тесния кръг на кандидатите за \"Оскар\" за чуждоезичен филм, осветлява една страница от историята на ГДР, която почти никога не е била тематизирана в телевизията и киното. За Бьолих това се превръща в подтик за създаването на филма: \"Свеждането на темата за ГДР само до Берлинската стена, \"Щази\" и допинга e не само абсурдно и нелепо, но и много погрешно\", казва той. Според режисьора на филма много хора на Запад първоначално са изпитвали симпатии към ГДР. \"Особено след опустошителната Втора световна война една алтернатива на капитализма изглеждаше много необходима и смислена. Фактът, че се получи социализъм от съветски тип, е част от трагиката на историята\", казва Бернд Бьолих.", "date": "2019.09.04", "title": "Как убедена социалистка от ГДР се оказа в лагер в СССР"}
{"url": "https://www.dnevnik.bg/evropa/2019/09/04/3959220_strategiiata_na_djonsun_razcepi_partiiata_razdeli/", "text": "Поражението на правителството на Борис Джонсън  от опозицията  и 21 от неговите депутати е първият изстрел в битката за душата на Консервативната партия. Шест седмици след като зае поста, министър-председателят, изглежда, със сигурност ще бъде принуден от закона да наруши обещанието си за излизане от Европейския съюз до 31 октомври, \"до победа или смърт\". Последиците за партията на торите вероятно ще бъдат по-сериозни, отколкото за Джонсън. Бунтарите ще бъдат прочистени от партията, като не бъдат допуснати да участват като кандидати на торите на следващите избори. Разразилият се в партията на торите спор заради Брекзит може да доведе до разцепление, подобно на това след отмяната на зърнените закони от Робърт Пийл през 1846 г. Джонсън действа така, сякаш иска такъв разкол, за да превземе окончателно партията на торите. Мащабът и скоростта на извършваното от него завземане на властта може да изненада външните наблюдатели, но никой в партията не би трябвало да бъде изненадан. През юни Джонсън, който е привърженик на Брекзит без сделка, беше избран за лидер на партията с гласовете на 92 хил. членове на торите. Месец по-късно той даде да се разбере, че само привърженици на Брекзит без сделка могат да седят около правителствената маса. Джонсън загуби мнозинството си в парламента, но затегна хватката си върху партията. Сега Консервативната партия ще бъде прочистена от критици, което ще позволи на Джонсън да води кампания на  предстоящи избори , ако може да уреди такива, с обещание да отмени всеки закон, който пречи да бъде осъществен Брекзит без сделка на 31 октомври. Според Джонсън начинът, по който Тереза Мей олицетворяваше партията на торите, беше слаб. Слаб по дух, поведение и външен вид. Това няма да свърши работа за страна, която е наранена, разгневена и уплашена, разсъждаваше той. Отговорът на Джонсън беше изразяваща се в това да предизвиква противниците, за да активизира своите поддръжници. Министър-председателят иска да разпали колкото се може повече възмущение сред хората, гласували за излизане от ЕС. Това е тактика за засилване на недоволството, така че той да може да защити позициите на тази група на общи избори, представяйки това като проява на патриотизъм. Това трябва да се случи, преди да станат очевидни последиците от излизане без сделка. За да го постигне, Джонсън прилага към Европейския съюз стратегия, при която поставя неизпълними условия за предоговаряне на споразумението за напускане. Това неизбежно би довело до вреден Брекзит без сделка. После министър-председателят може да хвърли вината за този изход върху своите врагове в парламента и върху континента - затова описва по предизвикателен и позорен начин своите противници като на Великобритания. Тази нечиста смес от политически опортюнизъм и заблудена идеология тласка Великобритания към геополитическа пропаст. Ако Великобритания напусне ЕС без сделка, ще има икономически хаос; тези, които ще пострадат най-много, ще бъдат именно хората, гласували за Брекзит като проява на неподчинение. Не е изненадващо, че сега Джонсън говори за спад на жизнения стандарт, осъзнавайки без съмнение, че предизвиканото от Брекзит обезценяване на британската лира несъразмерно засяга бедните, покачвайки цените на храните и горивата. Агитацията на Джонсън ще бъде осъвременен вариант на популизма, изпробван от Уилям Хейг през 2001 г.: че хората са предавани от \"либерален елит\", който умишлено пренебрегва тяхната тревога от чужденците и заплахата, идваща от ЕС, а ако не се вземат мерки, това би превърнало Великобритания в \"чужда земя\". Ето докъде се разпространи пагубният вирус на еврофобския популизъм. Това ще остави страната дълбоко разделена, дори по въпроси, по които някога имаше съгласие. Джонсън интуитивно разбира, че бъркотията ще поддържа неговото министър-председателство - дотам, че няма да има област от управлението, която да не бъде изпепелена от името на управляваните, за да се задържи той на власт. Именно затова той трябва да бъде спрян. /БТА", "date": "2019.09.04", "title": "Стратегията на Джонсън: разцепи партията, раздели страната, спечели изборите"}
{"url": "https://www.dnevnik.bg/sviat/2019/09/04/3958884_gubim_grenlandiia_vuprosut_e_kolko_burzo/", "text": "Учени смятат, че количеството лед, който се е стопил тази година, може да е рекордно и процесът се ускорява \"изумително\" бързо. Това разказва Би Би Си в репортаж за ледниците в Гренландия, където са проследени промени от последните 15 години. Един от тях, в южната част на острова, е загубил ледена покривка с дебелина 100 м от 2004 г. насам. Само за тази година стопеният лед е достатъчен, за да увеличи морското равнище с над 1 мм. Ако цялата покривка се стопи, то би се покачило със 7 мм и макар никой да не смята, че това може да се случи в следващите векове или хилядолетия, дори малка промяна би била заплаха за живота на милиони, живеещи в ниски райони - например Бангладеш, Флорида или Източна Англия. Проблемът е, че доскоро снеговалежът през зимата бе почти равен на количеството лед, топящ се през лятото. Единствено миналата година той бе дори малко по-голям и ледената покривка слабо се увеличи. От 30 години обаче тенденцията е обратната. Стотици милиарди тонове са разтопени в последните години - само за 2012 г. например загубата е 450 млрд. тона. От 2002 г. загубата е в размер 4 трлн. тона според цитирана от Би Би Си оценка на Националния институт за Космоса към Техническия университет в Дания. Около 362 млрд. тона разтопен лед повишават морското равнище с милиметър и дори на годишна основа това да не изглежда много, превръщането му в тенденция за десетилетия наред е опасно за нивото на океаните, особено ако се съчетае и с антарктическото топене. Репортерът на Би Би Си, посетил ледника Сермилик в южната част на страната, разказва, че ледените стени, извисяващи се над морето, които е видял през 2004 г., днес са далеч по-малко внушителни, покривката се е смалила значително. Ледът често изглежда много мръсен и макар да се смяташе, че това е основно заради замърсяването и праховите частици, пренесени от ветровете от далечни индустриални центрове и енергийни централи, учените вече смятат друго. Микроскопични растения си проправят път в топящия се лед Според Джейсън Бокс от Института за геологични изследвания на Дания случващото се е \"смъртна присъда за ледената покривка в Гренландия, тъй като очакваме в бъдеще температурите само да се повишат\". \"Губим Гренландия - наистина въпросът е колко бързо ще стане\", смята той.", "date": "2019.09.04", "title": "\"Губим Гренландия, въпросът е колко бързо\""}
{"url": "https://www.dnevnik.bg/bulgaria/2019/09/04/3959265_samoubil_se_e_prokurorut_vasil_mikov/", "text": "Прокурорът от Върховната касационна прокуратура Васил Миков е намерен мъртъв днес. Според прокуратурата той се е самопрострелял. Ето официалното съобщение, което беше разпространено в края на работния ден: \"Днес, 04.09.2019 г. в 15.35 ч. на тел. 112 е постъпил сигнал от член на семейството на Васил Миков – прокурор от Върховна касационна прокуратура, за това, че същият е намерен починал в жилището си в гр. София.   със законно притежаван от прокурор Миков пистолет. В жилището се извършва оглед, като на място са изпратени прокурор и дежурен прокурор.\" Повече официална информация до този момент няма. Ако първоначалното съобщение се потвърди след самоубийството на военния прокурор Николай Джамбов през 2000 г. това ще е втори такъв случай в системата на прокуратурата. Според негови колеги, които са го срещали преди седмици, бил унил - повече отколкото са свикнали да го виждат, но никой не коментира какво може да се е случило или какви са причините. Всички припомнят конфликтите му с Никола Филчев по времето, когато беше главен прокурор, заради критичния тон на Миков срещу управлението на институцията и че натискът тогама му е повлиял.  Васил Миков работеше в последните години до смъртта си в Инспектората на Върховната касационна прокуратура, но преди години беше окръжен прокурор на Варна, а след това и ръководител на Апелативната прокуратура на Варна. Той е 61-годишен, роден е в Добрич, завършил е право в СУ \"Св. Климент Охридски\", цялата му професионална кариера е преминала в съда и прокуратурата в Добрич и Варна. Съпругата му е нотариус. След създаването на апелативните структури на съдебната система става първият апелативен прокурор на Варна. През 1999 г. след изтичане на мандата на главния прокурор Иван Татарчев, Миков беше кандидат за главен прокурор (издигнат от тогавашния председател на Върховния касационен съд Румен Янков) заедно с още трима и се класира втори при гласуването във Висшия съдебен съвет след Бойко Рашков, който беше избран, а Никола Филчев - трети. Президентът Петър Стоянов не подписа указа за назначаване на Рашков и при повторната процедура беше избран Филчев, за който беше известно, че е бил фаворитът на управляващия тогава СДС. По времето на Никола Филчев като главен прокурор, двамата влязоха в тежък конфликт, при който Миков беше подложен на натиск да спре с критиките и оплакванията към едноличния стил и методи на ръководство на прокуратурата. Критичният тон на Миков като варненски апелативен прокурор провокираха остро негативната реакция на Никола Филчев. Публикация на \"Капитал\" от 2010 година припомня как е започнал мандата на главния прокурор: \"Първото нещо, което прави на поста си, е да започне репресии срещу своите конкуренти в битката за поста и най-вече срещу Васил Миков. Той и съпругата му са подложени на постоянен психологически натиск, военни магистрати са изпращани във Варна, за да го заплашват...Паралелно започва психологически натиск срещу председателя на ВКС Румен Янков, който в крайна сметка не издържа и се оттегля като конституционен съдия.\"  Миков е \"изваден\" от Варна и командирован временно като редови прокурор в Окръжната прокуратура на Кърджали. През април 2000 г. избухна взрив в кантората на съпругата му в Добрич. Тогава нотариус Анета Микова коментира пред медиите, че взривът не може да е целял унищожаване на нотариални документи, тъй като те се пазят в съда, а е по-скоро за сплашване, и че не изключва връзка на инцидента с натиска срещу съпруга й. През 2002 г. Бойко Борисов (тогава главен секретар на МВР) назначи денонощна охрана на Миков, след като той съобщи, че убитият прокурор Николай Колев се опасявал от покушение и свърза убийството му с Филчев.", "date": "2019.09.04", "title": "Прокурорът Васил Миков е открит мъртъв в жилището му"}
