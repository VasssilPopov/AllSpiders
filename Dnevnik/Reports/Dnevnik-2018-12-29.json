{"url": "https://www.dnevnik.bg/sport/2018/12/29/3367937_direktorut_na_sofiia_oupun_ochakva_turnirut_da_e_sred/", "text": "Директорът на тенис турнира в София Горан Джокович очаква състезанието да бъде едно от най-добрите в категорията \"АТП 250\" за 2019 г. Думите на сърбина дойдоха на среща с министър-председателя Бойко Борисов и спортния министър Красен Кралев. Те са обсъдили организацията на турнира, който ще се проведе от 3 до 10 февруари в зала \"Арена Армеец\", съобщи правителствената пресслужба. Горан Джокович, който е чичо на водача в световната ранглиста Новак Джокович, се надява събитието да обедини любителите на тениса на Балканите. Сърбинът допълни, че държавите на Баканите могат да си сътрудничат в тениса по подобие на колегите им във футбола. България, Сърбия, Румъния и Гърция имат намерение да кандидатстват за общо домакинство на световното първенство по футбол през 2030 г. и  европейските през 2028 и 2032 г. \"Видяхме как премиерите на няколко държави на Балканите планирате съвместно домакинство на големи футболни първенства, защо да не бъде така и в тениса. София може да бъде центърът на тази идея\", каза Горан Джокович. Надпреварата в София ще се проведе за четвърта поредна година. Държавата традиционно отпуска 500 хиляди лева за организацията на събитието. В турнира в София ще участват шестима тенисисти от първите 30 в ранглистата. Това са Карен Хачанов (№11 ), Стефанос Циципас (№15), Данийл Медведев (№16), Николоз Басилашвили (№21), Роберто Баутиста Агут (№24) и Фернандо Вердаско (№28) и  Гаел Монфис  (№29). Сред поканените е също  носителят на три титли от Големия шлем Стан Вавринка .", "date": "2018.12.29", "title": "Директорът на \"София оупън\" очаква турнирът да е сред най-добрите в категорията"}
{"url": "https://www.dnevnik.bg/sviat/2018/12/29/3367943_rusiia_zabrani_vnosa_na_nad_50_stoki_ot_ukraina/", "text": "Русия забрани вноса на редица стоки от Украйна - зърно, слънчогледово олио, бонбони, зеленчуци, плодове, бира, вино, трактори, хартия, турбини, мебели и много други. Над 50 вида продукция са изредени в съответното постановление на кабинета, публикувано на официалния сайт на правителството в Москва, съобщава БТА. Забранено е също да се внасят от Украйна шоколад, етилов спирт, плодови сокове, хайвер от есетрови риби, риба и рибни консерви, хляб и сладкарски тестени изделия, оборудване за обработка на селскостопанска продукция, двигатели и електрогенератори, скоростни кутии и вариатори, трансформатори, кабели и жици, талашитни плочи, средства за детска и женска хигиена и т. н. Става дума за стоки, произведени в Украйна или транспортирани през територията на тази страна. \"Това е ответна мярка заради санкционните ограничения от страна на Украйна\", уточни в \"Туитър\" премиерът на Русия Дмитрий Медведев, подписал постановлението. Според руското правителство Москва може да анулира въвежданите специални икономически мерки, ако Украйна отмени наложените по-рано ограничения, засягащи конкретни руски стоки. На 18 декември Киев продължи наложеното по-рано ембарго върху вноса на хранителни стоки от Русия до 2020 г. Списъкът включва над 30 вида продукция. Русия бе принудена от 1 януари 2016 г. временно да спре действието на договора за зона на свободна търговия с Украйна с оглед влизането в сила на икономическия раздел от споразумението за асоцииране на Украйна в ЕС, отбелязва руската агенция. Така Украйна автоматично бе обхваната от хранителното ембарго, въведено от Москва в отговор на европейските санкции от август 2014 г., наложени във връзка с украинските събития. Украйна на свой ред забрани вноса на ред руски стоки с постановление, което оттогава подновява всяка година.", "date": "2018.12.29", "title": "Русия забрани вноса на над 50 стоки от Украйна"}
{"url": "https://www.dnevnik.bg/sport/2018/12/29/3367942_dominik_paris_specheli_i_vtoriia_start_v_bormio/", "text": "Италианецът Доминик Парис затвърди добрата си форма с втора победа в Бормио от Световната купа по ски алпийски дисциплини. 29-годишният състезател записа успех в супергигантския слалом, а  в петък триумфира в спускането . Победата е четвърта за Парис в домашната напревара в Бормио. Освен двата старта през уикенда състезателят от Мерано спечели спусканията през 2012 и 2017 г. Италианецът записа десетата си победа в Световната купа, като девет от тях дойдоха в спускането и две в супергигантския слалом. Парис се качи за 26-и път на подиума в своята кариера. Успехът му дойде по драматичен начин, като само 1 стотна го раздели от втория Матиас Майер. Двамата състезатели бяха единствените, които изминаха трасето под 1:30 мин. Трети с изоставане от 0,46 сек. остана Александър Аамод Килде от Норвегия. Следващият старт е на 1 януари, когато ще се проведе градското състезание по паралелен слалом в Осло.", "date": "2018.12.29", "title": "Доминик Парис спечели и втория старт в Бормио"}
{"url": "https://www.dnevnik.bg/sviat/2018/12/29/3367946_za_12_chasa_policiiata_v_istanbul_zadurja_nad_900_dushi/", "text": "Силите за сигурност в Истанбул са започнали тази сутрин най-мащабната си акция в последно време срещу престъпността в мегаполиса. Тя е започнала два часа след полунощ, като в нея са участвали 1650 полицаи, съобщава БТА. Обискирани са били 2617 адреса. Акцията е била ръководена от директора на Истанбулската дирекция по сигурността Мустафа Чалъшкан. За 12 часа са били задържани 903 души, съобщиха властите, според които това е своеобразен рекорд. Преди акцията с прокуратурата са били уточнени хората с издадени присъди и такива, които са избягали от затворите. Сред арестуваните имало и такива с присъди, които били издирвани от полицията. Задържани са хора, които били издирвани за убийства, изнасилвания, участие в терористични акции и други престъпления. Акцията е приключила по обяд.", "date": "2018.12.29", "title": "За 12 часа полицията в Истанбул задържа над 900 души"}
{"url": "https://www.dnevnik.bg/bulgaria/2018/12/29/3367950_bez_parkirane_na_ploshtad_kniaz_aleksandur_v_sofiia/", "text": "От тази вечер - 29 декември до вечерта на 1 януари няма да може да се паркира в района около площад \"Княз Александър І\" в София заради концерта в новогодишната нощ. Това съобщиха от Столична община. На концерта в новогодишната нощ няма да бъдат допускани хора във видимо нетрезво или неадекватно състояние, както и такива, носещи оръжие, пиротехника, летящи фенери, дронове, стъклени чаши, спиртни напитки, бутилки с капачки и други опасни предмети, застрашаващи обществения ред, живота и здравето на присъстващите. Ще бъдат изградени контролно-пропускателни пунктове. Водещи на концерта ще са лицата на предаването \"100% будни\" по БНТ1 Стефан Щерев и Мария Андонова, а събитието ще се предава пряко по телевизията от 22 ч на 31 декември. Сред участниците в концерта на площад \"Батенберг\" са Софийският духов оркестър, фолклорен ансамбъл \"Седеф\", Орлин Павлов, Бо Бо, Мариана Попова, Рут Колева, Стефан Вълдобрев и \"Обичайните заподозрени\". Очакват се Нова година да бъде посрещната на площада от между 10 и 30 хиляди души. Събитието ще струва на общината около 108 хиляди лева. Програма ще започне в 22 часа и ще продължи до 1 часа на 1 януари. В новогодишната нощ на 31 декември срещу 1 януари ще се движат столичното метро и част от наземния транспорт. Забраните за спиране и паркиране Забранява се престоят и паркирането на пътни превозни средства, както следва: От 20.00 часа на 29.12.2018 г. до 18.00 часа на 01.01.2019 г.: -на площад \"Княз Александър І\". -на ул. \"Дякон Игнатий\" между бул. \"Цар Освободител\" и ул. \"Аксаков\" и на ул. \"Дякон Игнатий\" от страната на градинката срещу ул. \"Аксаков\". От 08.00 до 19.30 часа на 31.12.2018 г. на ул. \"Кн. Александър I\" между бул. \"Цар Освободител\" и ул. \"Съборна\", с изключение на автомобилите ползващи \"служебен абонамент\" на пл. \"Кн. Александър I\" и ул. \"Дякон Игнатий\". От 08.00 часа на 31.12.2018 г. до 06.00 часа на 01.01.2019 г.: -на паркинга между Национална художествена галерия и сградата на Народна събрание 2 и БНБ; -на ул. Г.Бенковски\" между ул. \"Аксаков\" и бул. \"Цар Освободител\"; -на ул. \"Аксаков\" между ул. \"Г.Бенковски\" и ул. \"Дякон Игнатий\". От 14.00 часа на 31.12.2017 г. до 06.00 часа на 01.01.2019 г. се забранява влизането на пътни превозни средства в двете посоки, с изключение на колите със специален режим, както следва: – по бул. \"Цар Освободител\" между площад \"Независимост\" и ул. \"Г.С. Раковски\". -по ул. \"Аксаков\" между ул. \"Бенковски\" и ул. \"Дякон Игнатий\"; -по ул. \"Георги Бенковски\" между ул. \"Аксаков\" и бул. \"Цар Освободител\"; -по ул. \"Княз Александър І\" между ул. \"Съборна\" и пл. \"Княз Александър І\"; -по ул. \"Леге\" между ул. \"Съборна\" и пл. \"Атанас Буров\".", "date": "2018.12.29", "title": "От тази вечер центърът на София е блокиран заради новогодишния концерт"}
{"url": "https://www.dnevnik.bg/sviat/2018/12/29/3367954_rusiia_i_turciia_shte_se_koordinirat_v_siriia_sled/", "text": "Москва и Анкара са постигнали договореност за координация между военните представители на терен в Сирия след изтеглянето на американските войски от арабската република. Това съобщи днес министърът на външните работи на Русия Сергей Лавров след преговори на високо равнище между Русия и Турция в Москва, предаде ТАСС. Лавров каза, че на разговорите е било отделено особено внимание на новите обстоятелства, възникнали във връзка с обявеното от САЩ решение за изтегляне на американските войници от Сирия. \"Беше постигнато разбиране за това как военните представители на Русия и Турция на терен ще продължат да координират своите стъпки при новите условия с цел окончателно изкореняване на терористичната заплаха в Сирия\", заяви Лавров. Турция и Русия имат обща цел да прочистят Сирия от всички терористични организации, заяви и турският външен министър Мевлют Чавушоглу, цитиран от Анадолската агенция. Чавушоглу каза, че Турция ще продължи тясното сътрудничество с Иран и Русия за Сирия и по други регионални въпроси. На срещата в Москва Русия и Турция са потвърдили принципа за спазване на териториалната цялост на Сирия. \"И от двете страни бе подчертано, че цялата работа ще бъде вършена при строго спазване на резолюция 2254 на Съвета за сигурност на ООН, включително безусловно уважение към суверенитета и териториалната цялост на Сирия\", заяви руският външен министър. Лавров каза още, че разговорите с турската делегация са били \"много полезни\". \"В развитие на договореностите, които бяха постигнати от нашите президенти, ние разгледахме по-нататъшните стъпки за реализация на онези задачи, които бяха поставени в рамките на формата от Астана, преди всичко в контекста на борбата с тероризма, решаването на хуманитарни въпроси, създаването на условия за завръщане на бежанците\", каза Сергей Лавров. Той допълни, че са били набелязани конкретни стъпки за активизиране на съвместната работа за създаване на условия, които ще позволят по-голям брой бежанци да се завърнат по родните си места. Министрите на външните работи на Русия и Турция и министрите на отбраната разговаряха днес в Москва в продължение на час и половина. Ситуацията в Сирия след изтеглянето на американските войски от там бе основна тема на разговорите. От руска страна в преговорите участваха още директорът на Службата за външно разузнаване Сергей Наришкин и началникът на Генералния щаб на въоръжените сили Валерий Герасимов. Турската делегация бе в състав министърът на външните работи Мевлют Чавушоглу, говорителят на турския президент Ибрахим Калън, министърът на отбраната Хулуси Акар и ръководителят на Националната разузнавателна организация /МИТ/ Хакан Фидан. Решението за изтегляне на американските сили от Сирия бе обявено от президента на САЩ Доналд Тръмп на 19 декември. БТА", "date": "2018.12.29", "title": "Русия и Турция ще се координират в Сирия след изтеглянето на войските на САЩ"}
{"url": "https://www.dnevnik.bg/sport/2018/12/29/3367951_ronaldo_izvede_juventus_do_pobeda_i_podobri/", "text": "Италианският шампион \"Ювентус\" се върна на победния път с успех с 2:1 при домакинството си на \"Сампдория\". Главна заслуга имаше звездата на \"бианконерите\" Кристиано Роналдо, който отбеляза и двете попадения за тима си. С първия си гол в мача той стана най-резултатният португалец в рамките на един сезон в Серия А. В средата на кампанията Роналдо вече има 14 попадения, с което изпревари Руй Барош, който вкара 12 гола в 29 мача за \"Ювентус\" през 1988-89. \"Бианконерите\" ще зимуват на върха с 53 точки, като водят с 12 пред втория \"Наполи\", който играе по-късно. Отборът на Масимилиано Алегри не записа победи в едва два мача от есенния дял на първенството. Мачът започна силно за домакините, които взеха преднина още във втората минута. Роналдо пое отляво, влезе навътре и се разписа с диагонален удар. В 33-ата минута \"Сампдория\" получи дузпа, която беше реализирана от Фабио Куалярела. Наказателният удар беше отсъден за игра с ръка на Емре Джан, като съдията се консултира със системата за видеоповторения. В началото на втората част Блес Матюиди имаше възможност да върне преднината на \"Ювентус\", но ударът му беше спасен по страхотен начин от вратаря на гостите Емил Аудеро. Настоятелността на \"бианконерите\" доведе до желания резултат и домакините поведоха отново в 65-ата минута. Този път \"Ювентус\" получи дузпа за игра с ръка на съперников играч. Роналдо застана зад топката и отбеляза хладнокръвно. До заключителните минути на мача двата отбора пропуснаха по едно добро положение чрез Пауло Дибала и Куалярела. Интрига имаше до края, когато в добавеното време \"Сампдория\" стигна до изравняване, но голът на Рикардо Сапонара беше отменен заради засада след видеопреглед.", "date": "2018.12.29", "title": "Роналдо изведе \"Ювентус\" до победа и подобри португалски рекорд в Серия А"}
{"url": "https://www.dnevnik.bg/sport/2018/12/29/3367957_shifrin_vleze_v_istoriiata_kato_skiorut_s_nai-mnogo/", "text": "Микаела Шифрин записа името си в историята на алпийските ски. Американката спечели слалома в австрийския зимен център Земелинг, с което подобри рекорда за най-много победи в рамките на една календарна година. С успеха си в последния старт за 2018 г. Шифрин изпревари доминанта при мъжете Марсел Хиршер, с когото деляха върховото постижение с 14 победи. Преди тях рекордът държеше Ингемар Стенмарк, който записа 13 успеха през 1977 и 1979 г. Американката приключи годината с 15 победи, от които девет са в коронната й дисциплина слалом. Тя спечели още два старта в гигантския слалом и два в Супер-Г и по един в паралелния слалом и градската напревара. Едва на 23 години Шифрин стана най-титулуваната жена в слалома. Тя има 36 победи в дисциплината, а рекордът се държи от Стенмарк (40). Американката вече има 51 успеха в стартове от Световната купа, с което изпревари Алберто Томба във вечната ранглиста. Победата в слалома в Земелинг дойде лесно за Шифрин. Тя водеше след първия манш и не позволи да бъде изненадана. Петра Влъхова отново притисна американката , но тя не се огъна. Шифрин удържа първото място с общо време 1:42,99 мин. и завърши с 0,29 сек. пред Влъхова. Трета с изоставане от 38 стотни остана Венди Хорденер.", "date": "2018.12.29", "title": "Шифрин влезе в историята като скиорът с най-много победи в една календарна година"}
{"url": "https://www.dnevnik.bg/bulgaria/2018/12/29/3367962_policiiata_zadurja_dvama_prebili_mlad_muj_sled_spor_na/", "text": "Столичната полиция съобщи, че нейни служители са задържали двама души, които днес сутринта са пребили 28-годишен мъж след спор на пешеходна пътека. Инцидентът е станал около 9.30 часа. В полицията бил получен сигнал за нанесен побой на 28-годишен мъж. Пред разследващите пострадалият разказал, че на ул. \"Сребърна\", докато пресичал на пешеходна пътека, влязъл в пререкание с водач и пътник от лек автомобил \"Мерцедес\". Двамата слезли от колата, набили го и избягали. Пострадалият бил откаран в болнично заведение за оказване на медицинска помощ. \"В резултат на незабавни оперативни действия столичните полицаи установили и задържали нападателите – двама мъже, на 52 и 34 години. 52 – годишният е с криминални регистрации в полицията. Наложени са им 24 – часови полицейски мерки\", съобщават от пресцентъра на полицията. По случая е образувано досъдебно производство.", "date": "2018.12.29", "title": "Полицията задържа двама, пребили млад мъж след спор на пешеходна пътека в София"}
{"url": "https://www.dnevnik.bg/razvlechenie/2018/12/29/3364245_s_dve_dumi_videoto_na_2018_godina/", "text": "Ето класацията на най-популярното от поредица \"С две думи\", в която екипът на \"Дневник\" обяснява накратко в картина новини и истории.", "date": "2018.12.29", "title": "С две думи: видеото на 2018 година"}
{"url": "https://www.dnevnik.bg/evropa/2018/12/29/3367979_i_avstriia_obmislia_da_vuvede_danuk_za_internet/", "text": "Австрийският канцлер Себастиан Курц се ангажира страната да обложи с данък дигиталните гиганти \"Гугъл\", \"Епъл\", \"Фейсбук\" и \"Амазон\", наричани обобщено ГАФА. По този начин той ще последва Франция, която обяви, че смята да направи същото от 1 януари, съобщава БТА. \"Ще е справедливо гигантите от дигиталната сфера, действащи в Европа, да плащат справедлив дял от данъците. Освен евентуалната норма на европейско ниво, ще действаме и на национално равнище. Ще въведем дигитален данък в Австрия\", заяви Курц. По думите му страните-членки на ЕС \"по принцип са съгласни, че има нужда от такова облагане\". \"Целта е да обложим предприятия, събиращи колосални приходи онлайн, върху които не плащат на практика никакъв данък\", уточни Курц. Канцлерът е възложил изпълнението на задачата на своя финансов министър Хартвиг Льогер, който ще представи подробности за новия данък в началото на януари. След това дигиталният данък ще влезе в сила в рамките на фискалните реформи, замисляни от австрийския кабинет до 2020 г. От своя страна френският данък за дигиталните гиганти няма да обхваща само преките продажби, но и приходите им от реклама, уебсайтове и препродаване на лични данни. Според действащото европейско законодателство американските хай тек гиганти могат да декларират всичките си европейски приходи в произволно избрана страна-членка на общността и на практика се насочват към държави с ниски данъци като Ирландия, Холандия и Люксембург. Така дигиталните компании плащат в ЕС като данъци средно 9 на сто срещу 23 на сто за останалите фирми, изчисли еврокомисарят по въпросите на конкуренцията Маргрете Вестагер. За вземане на решение по данъчните въпроси се изисква консенсус на всички страни от ЕС, но проектодирективата, целяща по-ефикасно облагане на ГАФА, среща съпротива от страна на Ирландия, Дания и Швеция, съмнения изразява и Германия.", "date": "2018.12.29", "title": "И Австрия обмисля да въведе данък за интернет гигантите"}
{"url": "https://www.dnevnik.bg/bulgaria/2018/12/29/3367990_avtobus_na_gradskiia_transport_se_e_blusnal_v_kushta_v/", "text": "Автобус на градския транспорт се е блъснал в къща на кръстовището на столичните улици \"Суходолска\" и \"Кубан\". Към момента няма данни за пострадали. Това съобщи Лъчезар Пеков, ръководител отдел \"Организация, координация, контрол и безопасност на обществения транспорт\" към Центъра за градска мобилност (ЦГМ), цитиран от Агенция \"Фокус\". Катастрофата е станала в района на столичните квартали \"Красна поляна\" и \"Факултета\". Инцидентът е регистриран към 15.10 ч. Катастрофиралият автобус се е движел по линия 77. Според водача му, той е бил засечен от лек автомобил. В салона се е возил един пътник. Има материални щети по автобуса, който към 17 часа беше изместен с кран от местопроизшествието. За преместването му е въведена временна организация на движението.", "date": "2018.12.29", "title": "Автобус на градския транспорт се е блъснал в къща в София"}
{"url": "https://www.dnevnik.bg/sport/2018/12/29/3367987_stivun_djerard_specheli_duela_s_brendun_rodjurs_v/", "text": "Рейнджърс\" взе голямото дерби на Шотландия след успех с 1:0 при домакинството си на \"Селтик\". \"Старата фирма\", както е наричан сблъсъкът, беше изпълнен със заряд и се игра пред 50 хиляди зрители на стадион \"Айброкс\". Единственият гол в мача отбеляза Райън Джак в 31-ата минута. Домакините превъзхождаха съперника и можеха да стигнат до по-изразителен успех, но не се възползваха от създадените положения. Стивън Джерард, който пое \"Рейнджърс\" през лятото, изведе за пръв път отбора си в дербито. Въпреки малкия си опит като мениджър, легендата на \"Ливърпул\" спечели дуела с бившия наставник на мърсисайдци Брендън Роджърс. С успеха си \"Рейнджърс\" се изравни със \"Селтик\" на върха в класирането. Двата отбора имат по 42 точки, но \"детелините\" са с мач по-малко.", "date": "2018.12.29", "title": "Стивън Джерард спечели дуела с Брендън Роджърс в голямото дерби на Шотландия"}
{"url": "https://www.dnevnik.bg/sviat/2018/12/29/3367988_erdogan_nominira_binali_iuldurum_za_kmet_na_istanbul/", "text": "Председателят на Великото национално събрание на Турция Бинали Йълдъръм бе номиниран днес от управляващата Партия на справедливостта и развитието (ПСР) за кандидат за кмет на Истанбул на предстоящите на 31 март догодина избори. За Истанбул с неговите близо 16 милиона жители, 39 общини и около 1500 кметства, фигурата на ръководителя на голямата община е изключително важна за всяка от политическите партии, съобщава БТА. Кметът на Истанбул управлява огромни средства - най-много в цяла Турция, и ги разпределя към останалите 39 общини. Ето защо всяка политическа сила, която участва на местните избори, залага най-много на кандидатите за кметския пост в Истанбул. На второ място е столицата Анкара. Лично президентът Реджеп Тайип Ердоган обяви кандидата на ПСР за кмет на Истанбул на специална церемония в спортната зала \"Синан Ердем\", която е с капацитет над 10 хиляди души. Всъщност номинацията на Йълдъръм за кмет на Истанбул не е изненада. В публичното пространство доста отдавна се говори за това. Имаше и полемика, че ако бъде номиниран за кандидат за кмет, Йълдъръм трябва да подаде оставка като шеф на парламента съгласно избирателния закон. Но президентът Ердоган обяви, че няма пречка Йълдъръм да остане на поста и да бъде едновременно кандидат за кмет. Подкрепи го и самият Йълдъръм, като преди няколко дни обяви, че всякакви спорове по този повод са излишни и даде да се разбере, че няма да подаде оставка. Критиците на Ердоган и опозицията подозират, че се прави сметка, ако Йълдъръм не спечели вота, да остане председател на Великото национално събрание, където управляващата ПСР и националистите имат мнозинство.", "date": "2018.12.29", "title": "Ердоган номинира Бинали Йълдъръм за кмет на Истанбул"}
{"url": "https://www.dnevnik.bg/v_pamet/2018/12/29/3367886_pochina_golemiiat_izraelski_pisatel_amos_oz/", "text": "Водещият израелски писател, професор по литература и защитник на мира между израелците и палестинците, Амос Оз почина на 79 години след борба с рака, съобщи в \"Туитър\" дъщеря му, историкът Фания Оз-Залцбергер. Сред най-популярните му книги е автобиографичният бестселър от 2002 г. \"История за любов и мрак\". По повод книгата израелският президент Реувен Ривлин казва: \"Беше приказка за любов и светлина, а сега - за голям мрак\" и допълва: \"Почивай в мир, Амос. Ти ни достави голямо удоволствие.\" През 2015 г. историята, която проследява детството на Оз по време на войната в Йерусалим през 40-те и 50-те години на миналия век, смъртта на майка му, неговото преживяване в работна комуна в Израел, както и променящата се политическа обстановка, бе  адаптирана за филмовия екран  през 2015 г. като режисьорски дебют на родената в Израел американска актриса Натали Портман. Оз неколкократно е споменаван в надпреварата за Нобеловата награда за литература. Наричан е още \"еврейският Толстой\" с 18 книги на иврит зад гърба си, преведени на над 45 езика, от които 11 са издадени на български. През 2009 г.  писателят бе гост на  Софийския панаир на книгата , за да представи романа си \"Животът и смъртта в рими\". Той е един от най-четените, награждавани и превеждани израелски автори. Последният му роман \"Юда\" бе в краткия списък за международния \"Ман Букър\" през 2016 г. Лауреат е на международната награда \"Гьоте\", призовете \"Франц Кафка\", \"Зигфрид Ленц\" и още редица други. Само преди два месеца за \"Юда\" той получи приза \"Ясна поляна\" в категория \"чуждестранна литература\". Роден е под името Амос Клауснер през 1939 г. в Йерусалим - град, който се превръща в платно за много от неговите творби. Биографията му минава през живота в кибуц, боевете в Шестдневната война и във войната \"Йом Кипур\", а след това става журналист, както и професор по литуратура, който вярва в силата на компромиса като единственият път за разрешаване на близкоизточния конфликт. \"Компромисът не е лошо нещо, както смятат някои млади идеалисти, а е синоним на живот, тъй като където има живот, има и компромиси. Той е и усилието да изминеш половината от пътя, който ни разделя от другия човек\", споделя писателят по време на посещението си в България преди близо 10 години. Той отрано е защитник на двустранното решаване на израелско-палестинския конфликт, заради което е наричан от някои предател - определение, което писателят казва, че носи \"с чест\". \"Наричан съм предател много пъти в живота си. Смятам, че съм в страхотна компания\", казва той в свое интервю за Би Би Си през 2016 г. и допълва: \"Историята е пълна с хора, мъже и жени, които са се оказали доста напред от своето време и са били обвинявани в измяна от някои от своите съвременници.\" През последните години Оз открито се противопостави на политиката на изралеския премиер Бенямин Нетаняху, като избягваше някои официални израелски ангажименти в чужбина в знак на протест срещу онова, което той нарича \"нарастващ екстремизъм\" в управлението на страната.  \"Мога да ви кажа къде поставям линията. Ако някои хора наричат Израел мръсен, аз - в известна степен - съм съгласен. Ако те го наричат въплъщение на дявола, ги смятам за обсебени, за луди, но това пак е тяхно право\", казва Оз в интервю за Newsnight и допълва: \"Ако те обаче казват, че Израел не трябва да съществува, това е мястото, на което антиционизмът се ревръща в антисемитизъм.\"", "date": "2018.12.29", "title": "Почина големият израелски писател Амос Оз"}
{"url": "https://www.dnevnik.bg/analizi/2018/12/29/3365418_ochakvaniiata_kakvo_raboti_vlastta_padnaha_tolkova_che/", "text": "\"Д - 2018-а ще се превърне в класика в световната политическа история. Ще е като 1968-а или 1989-а. Вижте какво се случи с всеки един от тримата \"лидери на свободния свят\". Бурна година за Тръмп в Щатите, масови протести за Макрон във Франция и оставка на Меркел от партийната й позиция в Германия. В България беше спокойно в сравнение с това. Най-лесно е да разделим годината на две половини. Първата половина беше доминирана от българското председателство на Съвета на ЕС. Много интересни месеци, между другото. Политическият елит успя да убеди гражданите, че председателството е нещо от вселенско, бих казал дори епохално значение, и съответно всички това гледаха. И няма спор, че не се \"изложихме пред чужденците\". В това отношение наистина правителството свърши добра работа. Втората половина остава да се запомни с протестите на майките, протестите за горивата и корупцията изобщо, както и с оставката на вицепремиера Симеонов. Останах с усещането, че в столицата като цяло малко падна протестната енергия, но тази година сякаш из страната беше по-силна. - Няколкото различни протеста и оставката на вицепремиера Симеонов бележат средата на живота на настоящата коалиция и правителство. Както във всичките правителства на Борисов, сега ще следва процес, в който властта ще преоткрива себе си. Най-вероятно процесът на преоткриване ще завърши по същия начин, по който и двата предишни пъти – с оставка малко преди редовните избори. - Без грам ирония – перфектна. В продължение на година и половина от избирането на сегашния парламент и правителство публичният дискурс беше доминиран от темата за европредседателството. В това отношение правителството свърши много добра работа и от гледна точка на битовите теми (дали на европейците ще им тече нещо на главата) и на сериозните политически. Като тази тема беше затворена, веднага започнаха протести и недоволство. И оставката на вицепремиер и обещания за по-строг контрол върху спазването на правилата за конкуренция и свободен пазар са достатъчни, за да намалят напрежението. В общи линии най-важното за правителството и за политическия елит изобщо е, че очакванията за това какво \"работи\" властта паднаха толкова ниско, че тя съвсем реално ги покрива отлично. - И тук отговорът е въпрос на сравнение. Този път Борисов за една година не се промени чак толкова много. Промениха се другите десни лидери по света дотолкова, че Борисов започна отново да изглежда доста по-добре.", "date": "2018.12.29", "title": "Очакванията какво \"работи\" властта паднаха толкова, че тя ги покрива отлично"}
{"url": "https://www.dnevnik.bg/evropa/2018/12/29/3360703_ima_li_povod_da_praznuva_emanujul_makron/", "text": "Макрон става на 40 години и има пълно право да празнува\". С това заглавие в края на 2017 г. агенция \"Франс прес\"  обобщи голямата подкрепа  в допитванията и укрепналите международни позиции на френския президент. В ярък контраст по-рано тази година Би Би Си  попита \"Загуби ли чара си Еманюел Макрон? \". В края на 2018г., когато навърши 41 (роден е на 21 декември) положението за президента е много по-различно от преди година. Как се стигна до съпровождащия опитите за реформи срив в рейтинга на най-младия от Наполеон насам държавен глава на Франция след мълниеносния му възход до Елисейския дворец ? Ще успее ли да осъществи амбициозните си международни амбиции на фона на спадащата подкрепа у дома? Жълт бунт Слабостта на Макрон пролича най-силно на фона на безредиците покрай продължилите няколко седмици протести на движението \"жълти жилетки\", започнали заради планираното поскъпване на горивата. След ожесточени демонстрации, ранени, няколко смъртни случая и стотици задържани правителството се пречупи. А преди това изглеждаше най-решителното в Европа, с президент, който само допреди няколко седмици извличаше полза от това, че за разлика от своите предшественици не отстъпваше пред протести. Макрон  се отказа  от повишаването на данъка върху горивата и обяви редица мерки,  сред които повишаване  на минималната заплата, в опит да потуши недоволството. Това обаче  не се случи  и протестите продължиха като дори  се разпространиха като имитация и в други държави . \"Надменен\" През изминалата година Макрон неведнъж си навлече критики за това, че е отдалечен от хората и често бе наричан \"президентът на богатите\". Всъщност, още в предизборната кампания той целенасочено  си избра стил , който го откроява от двамата му предшественици – социалиста Франсоа Оланд и консерватора Никола Саркози. Оланд започна мандата си от 2012 до 2017 като \"нормалният президент\", но много избиратели смятаха, че отвореността му го кара да изглежда слаб. Спомените за неговия предшественик Саркози са противоположни – за \"хиперпрезидента\", чийто импулсивен и понякога груб характер му отне възможността за втори мандат. Макрон намали контактите си с медиите и прекрати неофициалните разговори, които Оланд харесваше. Той си навлече критики, че иска да държи пресата на разстояние заради плановете  да премести  залата за пресконференции в Елисейския дворец на съседна улица. Допълнителни малки, но трупащи се, удари по популярността му бяха  острата реакция  към тийнейджър след опита му да фамилиарничи с държавния глава, както и оценен като  откъснат от реалността  съвет към безработен. Точно преди лятната си почивка Макрон беше разтърсен от  скандала с бившия му телохранител Александър Бенала , заснет да бие цивилен на първомайски протести, а поредица размествания в кабинета и оставките на  популярния министър на екологията Никола Юло  и на вътрешния министър Жерар Колон  създадоха впечатление  за напрежение в правителството. Контрасти Отслабената позиция у дома през годината ярко контрастираше с амбициозните външнополитически цели, които Макрон си поставя, включително и за изборите за Европейски парламент през май 2019г г., обявени от него за \" битка за цивилизацията \". Макрон  се провъзгласи за основен противник  на крайнодесните антиимигрантски партии в Европа, а разразилата се през лятото криза с мигрантите  го изправи срещу популистите в Унгария и Италия . Макар според скорошно проучване  френската крайна десница да печели  повече подкрепа от партията на Макрон преди евроизборите, се очаква \"Република, напред!\" на държавния глава  да бъде важен балансьор  в бъдещия Европейски парламент. Националните и регионалните избори в Европа - и  най-вече тези в Германия  - свидетелстваха за възход на крайнодесни и зелени партии за сметка на традиционните дясноцентристки консерватори и лявоцентристки социалдемократически групи. За Макрон това е възможност да привлече депутати от целия спектър и да изгради нова политическа група в Европейския парламент, както направи във Франция. Засега се очертава съюз  между него и либералите  в институцията. Но на прага на 2019 пред Макрон стои въпросът дали сриващия се рейтинг у дома няма да попречи на големите му международни амбиции за следващата година.", "date": "2018.12.29", "title": "Има ли повод да празнува Еманюел Макрон"}
{"url": "https://www.dnevnik.bg/sport/2018/12/29/3367878_nagradnite_fondove_v_elektronnite_sportove_nadhvurliha/", "text": "Парите от наградни фондове от турнирите в електронните спортове бележат рекордни нива за 2018 г. Според Esports Earnings общата сума от надпреварите в десетте игри с най-голям дял надхвърля 130 милиона долара. В челото на класирането са предимно т. нар. стратегии и шуутъри. На върха е Dota2, като общата сума от наградни фондове в проведените турнири е 41.26 милиона долара. Главна заслуга за първото място на играта има надпреварата The International. Тази година наградният фонд на най-големия турнир в електронните спортове надхвърли 25.5 милиона долара. Значителна част от парите са от дарения, като организаторите осигуряват 1.6 милиона долара от наградния фонд. С над 10 милиона долара са още едва три игри, сред които Counter-Strike: Global Offensive (22.47 млн. долара), Fortnite (19.96 млн.) и League of Legends (14.12 млн.).", "date": "2018.12.29", "title": "Наградните фондове в електронните спортове надхвърлиха 130 млн. долара за 2018 г."}
{"url": "https://www.dnevnik.bg/photos/2018/12/29/3353821_fotogaleriia_kratki_istorii_ot_2018_godina/", "text": "Един от начините да си припомним отминаващата година е през снимки. Представяме селекция от агенция \"Ройтерс\" от впечатляващи кадри за 2018. Първата част вижте  . Самотно дърво в пресъхналия двор на конюшня в Нов Южен Уелс, Австралия.", "date": "2018.12.29", "title": "Фотогалерия: Кратки истории от 2018 година"}
{"url": "https://www.dnevnik.bg/sport/2018/12/29/3367902_grigor_dimitrov_zapochva_sreshtu_iaponec_v_brizbein/", "text": "Григор Димитров ще започне  участието си в турнира от АТП 250 в Бризбейн  срещу японеца Йошихито Нишиока. Българинът е поставен шести в схемата и ще тръгне от първия кръг. При успех Димитров ще срещне победителя от двойката Джон Милман и Тенис Сандгрен. Най-високопоставеният играч в потока на българина е Кей Нишикори (№2), като евентуална среща с японеца е възможна на четвъртфинал. На полуфинал Димитров може да срещне Кайл Едмънд (№3) или Ник Кириос (№8). Носителят на 17 титли от Големия шлем Рафаел Надал е поставен първи и се намира в горната част на схемата, където са още Данийл Медведев (№4), Милош Раонич (№5) и Алекс де Минор (№7). Димитров и Нишиока ще се изправят за пръв път един срещу друг. 23-годишният японец, който е висок 170 см, е в професионалния тенис от 2014 г., но досега няма значими успехи. Турнирът в Бризбейн ще се проведе от 31 декември до 6 януари. Много тенисисти се вкючват в надпреварата като част от подготовката си преди Australian Open. Първият за годината турнир от Големия шлем започва на 14 януари. Димитров, който е 19-и в ранглистата, ще участва за седми път в Бризбейн. Българинът спечели турнира през 2017 г., а през 2013 г. загуби на финала от Анди Мъри. През миналата година Димитров стигна до полуфиналите и има да защитава 90 точки.", "date": "2018.12.29", "title": "Григор Димитров започва срещу японец в Бризбейн"}
{"url": "https://www.dnevnik.bg/evropa/2018/12/29/3367906_rumuniia_ne_razbira_napulno_kakvo_znachi_da_si/", "text": "Председателят на Европейската комисия Жан-Клод Юнкер изрази съмнения дали румънското правителство разбира какво значи да ръководи Европейския съюз през следващите шест месеца, съобщава БТА. Румъния е \"технически много добре подготвена\" за шестмесечното председателство на Съвета на ЕС, което започва на 1 януари, каза Юнкер. \"Но смятам, че правителството в Букурещ не разбира напълно какво значи да бъде председател на страните от ЕС\", добави той. \"Предпазливото действие изисква желание да се вслушаш в другите и да оставиш собствените си тревоги настрана\", каза Юнкер и добави, че се съмнява, че случаят е такъв. Според него вътрешнополитическите кавги в Румъния са сигнал, че страната може да не изглежда като едно цяло на европейската сцена. \"У дома е необходим единен фронт, за да се насърчи единство в Европа по време на председателството на Съвета\", смята той.", "date": "2018.12.29", "title": "Румъния не разбира напълно какво значи да си европредседател, смята Юнкер"}
{"url": "https://www.dnevnik.bg/sviat/2018/12/29/3367910_zemetresenie_s_magnitud_72_e_registrirano_na/", "text": "Земетресение с магнитуд 7.2 бе регистрирано в района на южния филипински остров Минданао. Това съобщи Геофизичният институт на САЩ, цитиран от БТА. Епицентърът на труса се намира на 193 км източно от град Генерал Сантос. Тихоокеанският център за предупреждения за цунами съобщи, че има опасност от цунами в намиращите се близо до земетресението части на Тихия океан. Не е застрашен американският щат Хавай. По-късно тихоокеанският център за предупреждения за цунами отмени предупреждението за възможност от мощно цунами. Данни за разрушения и пострадали хора засега няма.", "date": "2018.12.29", "title": "Земетресение с магнитуд 7.2 е регистрирано на филипински остров"}
{"url": "https://www.dnevnik.bg/sviat/2018/12/29/3367911_lavina_zatrupa_11_dushi_v_rusiia_pone_edin_e_zaginal/", "text": "Лавини затрупаха 11 души рано тази сутрин в Хабаровския район в Русия, съобщава БТА. Осем от затрупаните от лавина са били спасени, а един е загинал. \"Извадени са девет души. Осем са живи, един е загинал\", заяви представител на местните власти. Първата лавина е паднала на територията на компресорна станция на златодобивна компания, където е имало един човек. На помощ му се е притекла спасителна група от 10 души, но тогава паднала втора лавина и те също са били затрупани под снега. Четирима от тях бяха намерени живи, съобщи регионалната служба за реагиране при бедствени ситуации. Те са в добро състояние и не са приети в болница.", "date": "2018.12.29", "title": "Лавина затрупа 11 души в Русия, поне един е загинал"}
{"url": "https://www.dnevnik.bg/sport/2018/12/29/3367908_antuni_deivis_vkara_48_tochki_pri_dramatichen_uspeh_na/", "text": "В най-интересния мач през нощта в Националната баскетболна асоциация (НБА) \"Ню Орлиънс пеликанс\" стигна до драматична победа със 114:112 при домакинството си на \"Далас маверикс\". \"Пеликаните\" направиха страхотен обрат, като заличиха изоставане от 15 точки в третата четвърт. По този начин отборът прекъсна серия от пет поредни мача без победа. Водеща роля за успеха на \"Ню Орлиънс\" имаше Антъни Дейвис. Крилото подобри върховото си постижение през сезона, като реализира 48 точки. Дейвис добави 17 борби и четири асистенции. Пореден силен мач направи гардът на \"Далас\" Лука Дончич. Словенецът отбеляза 34 точки, като стана най-младият играч, който реализира седем тройки в един двубой (19 години и 303 дни). В отсъствието на Леброн Джеймс \"Лейкърс\" загуби дербито на Лос Анджелис. Във втори пореден мач \"езерняците\" пропиляха двуцифрена преднина и \"Клипърс\" измъкна успеха със 118:107. Лу Уилямс направи поредното си страхотно включване от пейката. Най-добрият шести играч в лигата вкара 36 точки и добави седем борби и три асистенции за малко над 30 минути игра. В друг интересен мач Ръсел Уестбрук изведе \"Оклахома сити тъндър\" до победа със 118:102 при гостуването си на \"Финикс сънс\". Гардът беше близо до трипъл-дабъл, като завърши срещата с 40 точки, 12 борби и осем асистенции.", "date": "2018.12.29", "title": "Антъни Дейвис вкара 48 точки при драматичен успех на \"Ню Орлиънс\""}
{"url": "https://www.dnevnik.bg/politika/2018/12/29/3367914_gerb_e_suzdadena_za_da_spre_ataka_spored_volen_siderov/", "text": "Партия ГЕРБ е била създадена през 2006 година, за да бъде спрян възходът на \"Атака\". Тази теория разви лидерът на една от трите политически сили в \"Обединени патриоти\" Волен Сидеров пред партийната си телевизия \"Алфа\". \", каза още Сидеров. Според него няма друга политическа сила и друг лидер на партия, които да са претърпели толкова удари. \"Не е лошо да върнем лентата и да видим как се елиминират цели събития, фактори, хора, лица\", добави Сидеров. Той даде за пример 50-хиляден митинг, организиран от партията му през 2006 година, който не бил отразен от националните медии, както и подценяването му като кандидат на балотажа на президентските избори през същата година срещу Георги Първанов. Точно за това била създадена нова политическа сила, която да измести \"Атака\". \"Атака\" съществува, продължава да съществува. Направи още няколко пъти присъствие в българския парламент, въпреки че половината от парламентарната ни група през периода 2009-2013 г. беше купена от брокери на ГЕРБ и беше разбита. Преди изборите от 21 души 11 бяха купени, за да напуснат групата. Даваха им пари на ръка, които се водиха като субсидия и т.н. Само времето не достигна да разбият цялата група\", разказа версията си Сидеров. Според него това е бил отговорът на ГЕРБ, когато той е започнал да коментира тяхната политика. \"Ние имахме много съвпадения в програмите. Дадохме подкрепата си на ГЕРБ парламентарно при едни силно изявени протекционистки и дори националистки намерения на Борисов, касаещи енергетиката, производството, борбата с монополите. Всичко това съвпадаше с нашите виждания. Когато се видя, че те завиват от тях, аз оттеглех подкрепа и отговорът беше разбиване на парламентарната група\", каза Сидеров. \"Влизането в управлението на НФСБ и ВМРО чрез най-високите постове - вицепремиерските, донесе повече негативи, отколкото позитиви. Аз през цялото време на сегашното управление повтарях и насочвах погледа към важните неща, съществените сфери, а те го приемаха като лично заяждане\", направи оценка и на коалицията \"Обединени патриоти\" Сидеров. \"Единственият смисъл в тези критики е да се насочи тази енергия, защото загубим ли я, ще загубим въобще възможността патриотичен, националистически вот да бъде добър и успешен в България. А в Европа той идва на дневен ред\", смята Сидеров. \"Месеци наред говоря на коалиционен съвет, че общ добър резултат би запазил управляващата коалиция. От коалиционните партньори, доколкото чувам, нямат желание да са с мен на евроизборите, но това го чувам като слухове, официален отговор нямам\", каза Сидеров за европейските избори.", "date": "2018.12.29", "title": "Според Волен Сидеров ГЕРБ е създадена, за да спре \"Атака\""}
{"url": "https://www.dnevnik.bg/kultura/2018/12/29/3367903_poli_angelova_producent_nujna_ni_e_vulna_ot_stoinostni/", "text": "                Романът \"Синът на авиатора\" на Крум Филипов, защото е истинско събитие да се роди нещо толкова чисто и искрено, разказано с абослютно разголено сърце, неподражаващо на нищо и никого, освен на себе си. Безспорното събитие на 2018-та. Образът на момчето, което водят на лекар, защото говори в поезия е най-прекрасната метафора за света, в който живеем. Филмът Ага на Милко Лазаров, защото седи достойно, без никакъв срам или чувство за малоценност сред най-добрите световни филми за годината. И се занимава с големия проблем на съвремието ни - разпадът на ценностите и семейството. Преиздаването на поредната книга на Георги Божинов - \"Черешови води\". Всяка от неговите книги поправя абсолютна историческа несправедливост и поставя този автор там, където му е мястото - сред най-добрите български писатели. Според мен това е човекът, който най-красиво борави с езика ни.         Както всяка друга година незабелязани останаха тези, които тихо и почтено творят като призвание, а не се занимават с промоция на себе си и шумен пиар. Те са стойностните и ще останат във времето. Например една Здравка Евтимова, която и в новата си книга продължава да се занимава с хората, които са ѝ най-ценни - \"унижените и оскърбените\".           Събитията, които хвърлят усилията си в кресливи промоции за сметка на стойност в съдържанието си. Най-видимо бе това в театралния афиш. Напълни се с \"еднодневни\" представления, които утре ще бъдат забравени. Показателно е, че единствените, които ми направиха впечатление бяха студентското \"Черна дупка\" на класа на Иван Добчев и \"Приятно ми е, Ива\" на Ива Тодорова.                           Като положителна тенденция може да се отбележи развитието на книгите за деца. Появяват се все повече книги, които изглеждат като произведения на изкуството и целят да възпитат у децата вкус към красивото и стойностното. Както звучи слоганът на издателство Точица - \"Мисли, преди да пораснеш\". Като негативна тенденция може да се посочи, че въпреки все по-големите успехи на младото българско кино и това, че то стои абсолютно равнопоставено със световното, продължават да се правят малко филми с големи бюджети, вместо повече филми с по-малки бюджети, за което се борят повечето млади автори.                         Според мен не се работи целенасочено за развитието на публиката, а се опитва да се угоди на някакъв нейн въображаем вкус.                   Публиката трябва да се култивира, което може да стане именно през децата. Ако има положително развитие, то това са събитията за деца. Споменатите книжки, концертите на \"Фортисимо фамилия\" и представленията на Камерен ансамбъл \"Силуети\". Те възпитават вкус и ми дават надежда, че нещо може да се промени, защото добрата публика трябва да се отгледа, тя не е даденост.         Новият филм на Кристина Грозева и Петър Вълчанов - \"Бащата\". Самостоятелна изложба с фотографии на Яна Лозева. Премиерата на новият ни проект \"Кинопловдив\" - омнибус от 7 късометражни филма на млади режисьори в сътрудничество с \"Пловдив 2019\".                 Бих работила за това повече млади автори да имат възможност да се изявят. Нужна ни е вълна от стойностни произведения навсякъде - в литературата, театъра, киното, музиката.", "date": "2018.12.29", "title": "Павлина Ангелова, продуцент: Нужна ни е вълна от стойностни произведения навсякъде"}
{"url": "https://www.dnevnik.bg/sport/2018/12/29/3367924_kremul_uveri_che_raboti_po_kazusa_s_wada_i_opredeli/", "text": "Правителството на Русия увери, че работи по въпроса с предоставянето на данните от московската лаборатория пред Световната антидопингова агенция (WADA). Според говорителя на Кремъл Дмитрий Песков няма място за притеснения. Русия има срок до 31 декември, за да изпълни последното от задължителните условия за възстановяване на правата на антидопинговата й агенция (РУСАДА) и при отказ може да се стигне до още по-тежки наказания срещу страната. Малкото оставащо време накара генералният директор на РУСАДА Юрий Ганус да се обърне с молба за помощ към президента Владимир Путин. В обръщението си в четвъртък Ганус предупреди, че ново наказание би довело до изолация на руския спорт. \"Г-н директор (Юрий Ганус) не е напълно наясно с работния процес. Той не знае подробностите. Много от изразените от него опасения са неоснователни\", заяви Песков, цитиран от insidethegames.biz. Ден преди молбата на Ганус руският министър на спорта  Павел Колобков каза, че вярва в намирането на положително решение , което да устройва всички страни, включително и WADA. Преди седмица екип от петима експерти на WADA пътува за Москва с  уверението, че ще получи достъп до пробите и други сурови данни . Делегацията обаче  получи отказ от руските власти , защото оборудването на инспекторите, с което ще извлекат информацията, не е съобразено със законодателството в страната.", "date": "2018.12.29", "title": "Кремъл увери, че работи по казуса с WADA и определи притесненията като \"неоснователни\""}
{"url": "https://www.dnevnik.bg/sport/2018/12/29/3367930_australian_open_vuvede_desetminutna_pauza_pri_mujete/", "text": "Организаторите на Australian Open обявиха въвеждането на десетминутна пауза в турнира при мъжете. Целта на почивката е да предпази здравето на тенисистите при екстремни температури. Състезателите ще могат да се възползват от десетминутната пауза след края на третия сет, ако петстепенната топлинна скала отчете ниво 4. Скалата е новост и тя измерва температурата на въздуха, силата на слънцето, влажността и скоростта на вятъра. Мачовете ще бъдат спирани при най-високо ниво на горещините, съобщиха организаторите. Правилото вече съществува в надпреварите при жените, юношите и девойките на сингъл. При тях почивката е между втория и третия сет. Нововъведението идва след множеството оплаквания от състезателите преди година. Тогава много тенисисти критикуваха организаторите, че не мислят за здравето им. Водачът в световната ранглиста Новак Джокович беше най-деен в обвиненията. След един от мачовете си сърбинът обясни, \"че е бил на абсолютния си лимит\" на корта заради високите температури в Мелбърн. Първият за годината турнир от Големия шлем започва на 14 януари. Наскоро организаторите обявиха  въвеждането на шампионски тайбрек до 10 точки в решителните сетове  (пети при мъжете и в третия за жените).", "date": "2018.12.29", "title": "Australian Open въведе десетминутна пауза при мъжете, за да ги предпази от горещините"}
{"url": "https://www.dnevnik.bg/sviat/2018/12/29/3367934_rusiia_razkritikuva_merkel_i_makron_sled_priziva_im_da/", "text": "Русия смята за неприемливи исканията на Германия и Франция за спазването на правата на човека в Крим и ескалацията на напрежението в Керченския пролив и Азовско море. Това пише в позиция на руското външно министерство, разпространен тази сутрин след  съвместното изявление на канцлера Ангела Меркел и президента Еманюел Макрон  вчера, съобщава БТА. Русия призова Берлин и Париж вместо да поучават страната, да обърнат внимание на \"набиващите се на очи факти за грубо нарушаване на правата на човека от властите в Киев\". Привеждат се редица примери и факти, по които Москва има претенции във връзка със спазването на човешките права и свободи от сегашните власти в Украйна. Меркел и Макрон призоваха в съвместното си изявление Москва да освободи украинските моряци, задържани заедно с трите си кораба при инцидента в Керченския проток миналия месец. Русия гарантира свободата на корабоплаване в Керченския пролив и в региона в съответствие със съществуващите руско-украински споразумения и с международното право, \"и като се отчитат, разбира се, реалните рискове за сигурността, заплахите и възможните провокации от страна на Украйна и западните й приятели\", се посочва в документа на руското външно министерство. \"Бихме искали да напомним, че са безплодни опитите да се поставя под съмнение правният статут на Крим и на Севастопол като субекти на Руската федерация, направили своя съзнателен избор в резултат на свободно волеизявление в съответствие с международното право. Русия и занапред твърдо ще отстоява своя суверенитет, ще пресича всички опити за провокации\", подчертава руското външно министерство. Москва също така призовава страните от ЕС да се откажат от явните \"двойни стандарти\" и да обърнат внимание на проблемите и заплахите, създавани от техните \"киевски подопечни\" за европейската сигурност и стабилност. \"Изявления на чуждестранни лидери не могат да бъдат повод за промяна на руското законодателство\", каза от своя страна говорителят на Кремъл Дмитрий Песков. Той напомни, че \"сега украинските моряци се намират под следствие и всичко което става с тях, става в съответствие с руското законодателство\".", "date": "2018.12.29", "title": "Русия разкритикува Меркел и Макрон след призива им да бъдат освободени украинските моряци"}
{"url": "https://www.dnevnik.bg/biznes/2018/12/29/3367936_bnb_e_prilojila_nadzorni_merki_spriamo_chetiri_banki/", "text": "Българската народна банка (БНБ) е приложила надзорни мерки спрямо четири банки, при които са установени нарушения на регулаторната рамка. Това се разбира от отчета на Централната банка за първото полугодие на 2018 г., цитиран от БНР. Имената на банките, които са били под надзор, не се споменават в документа. От БНБ отчитат, че при някои банки има \"недостатъчна ангажираност\" на ръководствата в управлението на кредитния риск. Според БНБ при някои банки трябва да се подобри цялостният подход спрямо процеса на вътрешен анализ на рисковете и адекватността на капитала. Препоръката на БНБ е заради изискването за по-добра устойчивост на кредитните институции в условията на стрес и необходимостта да се предвидят всички значими рискове, пише още в отчета на институцията. В отчета на БНБ за първото полугодие на 2018 г. се посочва, че банковата система е стабилна.", "date": "2018.12.29", "title": "БНБ е приложила надзорни мерки спрямо четири банки"}
{"url": "https://www.dnevnik.bg/tehnologii/2018/12/29/3300324_prostosmurtnite_predpriemachi_koito_shte_preobraziat/", "text": "Ако държавите се купуваха, Джеф Безос, Илън Мъск и Ричард Брансън биха могли да притежават не една на Балканите или в Африка. Критиците им ги обвиняват, че  \"посягат\"  и към Луната и Марс. Те обаче вече не са сами в надпреварата, която ще оформи индустрия на стойност 1.1 трлн. долара към 2040 г. (според \"Морган Стенли\") или дори 2.7 трлн. (според \"Банк ъф Америка\"). \"Космическите предприемачи\", натрупали милиарди в други бизнеси, някога засенчиха НАСА, Европейската космическа агенция и \"Роскосмос\". Днес в играта са и други - т.нар. \"простосмъртни\" предприемачи. Те нямат империи зад гърба си, нямат и ресурсите на утвърдени подизпълнители като \"Боинг\" и \"Локхийд Мартин\". Затова гледат единствено към звездите и към бъдещето, а за по-практични цели - и към Луната. Ресурсите им са ограничени, но те търсят трескаво решения, които вече създават нови хоризонти. \"Две класи\" в космоса \"Възможностите на милиардерите като предприемачи са различни от тези на обикновените простосмъртни предприемачи,\" казва в интервю за  \"Политико\"  Шон Кейси, който управлява компания, свързваща учени и инженери с източници на рисково финансиране. \"Новият\" космос не е като \"стария\", продължава той: класите в него са две. Някои от \"простосмъртните\" започват от нула и се превръщат в имена за броени години - като Planet Labs и Spire Global - създадени в началото на десетилетието, вече са известни със сателитите си. През 2013 г. Spire Global събира с платформата Kickstarter 106 хил. долара за първия си наносателит - 3 пъти повече от желаното. Пет години по-късно, освен в САЩ, тя има офиси в Люксембург, Глазгоу и Сингапур. \"Технологията за малки сателити снижи бариерата за влизане\" в бизнеса, а компании като \"Планет\" успяха да обяснят колко полезни са малките сателити и какви способности могат да имат, смята Кейси. Други тепърва си пробиват път. Преди месец колорадската \"Лунар аутпост\", създадена  едва миналата година , показа за пръв път в Минното училище в Колорадо 10-килограмов луноход, който ще изследва повърхността и скалите за ресурси и който ще може да поеме 5 кг товар (за сравнение изследващият Марс \"Кюриосити\" тежи колкото автомобил, близо 900 кг) и да е първият от бъдещи автономни \"рояци\", които да изследват повърхността бързо и без човешка намеса след кацане. Подробности за първата тестова мисия се очакват едва през лятото, но на теория полетът ѝ за пръв път може да не е свързан с правителства като тези на САЩ, Индия или Китай. \"По-старата\" от нея (основана през 2010 г.) \"Муун експрес\" пък стана през 2016 г.  първата, получила разрешение да напусне земната орбита  по път към отрития космос. Прецедентът създава много нови възможности за космически апарати като този на \"Лунар аутпост\", когато човечеството започне да търси ресурси другаде - Луната е едва първата спирка. Малко след като получи разрешението, \"Муун експрес\" вече бе сред общо петте компании финалисти в състезанието Google Lunar XPrize - награда от 30 млн. долара за мисия с кацане на Луната, придвижване на определено разстояние и изпращане на снимки и видео до Земята. Първият срок бе 2014 г., впоследствие бе удължаван поне 4 пъти. Провал или трамплин За пръв път през януари Xprize призна, че крайният срок, 31 март 2018 г., няма да бъде изпълнен скоро. Причината - нито една компания не може да се справи. Наградата бе отменена, а експерти обявиха край на илюзията, че връщането на Луната е близо. \"Гугъл\"  опита да окуражи  финалистите (компании от САЩ, Израел, Япония и Индия) и всички останали (сред тях - първите космически компании на Унгария и Малайзия, създадени за надпреварата) да продължат усилията си, без да се борят за наградата. За стандартния, \"професионален\" предприемач това послание може да звучи като формален опит за утеха. За лунните мечтатели провалът се оказа трамплин. В началото на ноември на международно космическо изложение в Калифорния   \"Тийм индъс\" ( Team Indus ) и германската \"Пи Ти сайънтистс\" ( PTScientists ) обявиха, че работят по собствени луноходи. \"Тийм индъс\" твърди, че товароподемността на техния е 50 кг - под нуждите на бъдещия космически бизнес (по признание на основателя Рахул Нараян), но компанията работи и по нова версия с 10 пъти по-големи възможности и съвместим с ракети като тези на \"Спейс Екс\".  конкурент Part-Time Scientists смята, че в края на 2019-а и началото на 2020 г. ще може да кацне в район, който ще ѝ даде достъп и до изоставения от \"Аполо 17\" луноход отпреди половин век. Търговският директор Торстен Крининг обещава, че ще следват мисии на всеки 18-24 месеца. \"Малки сме и не можем сами,\" казва той, а разработката на апаратите става с поддръжката на партньори като \"Ауди\" (луноходът носи марката ѝ), \"Водафон\" и дъщерна компания на \"Ред бул\". Именно за PTScientists \"Водафон\" смятат да изградят на Луната първата 4G мрежа; ползата от нея обаче, обяснява телекомът, е и за следващите мисии. Целта на компанията е \"да демократизира достъпа до Луната,\" казват германците в описанието на мисията си.  \"Спейс Ай Ел\" (също финалист, отказал се седмици преди края) пък получи по същото време дарение от 5 млн. долара от канадско-израелския милиардер Силван Адамс. След края на състезанието стартъпът работи, за да превърне Израел в следващата държава, извършила контролирано кацане на Луната. Други 2 млн. дойдоха от израелската космическа агенция и министерството на науката.  компания \"Айспейс\" (ispace) избра друг път и работи със \"Спейс Екс\", за да изстрелва собствени луноходи (един през 2020 г. и още два - през 2021-а). Компанията твърди, че е събрала близо 90 млн. долара от частни и държавни фондове. Тя обаче разчиташе на технология на \"Тийм индъс\", за да стигне до Луната. Вероятно заради тези усилия две от тези компании са сред общо 9 обединения, които НАСА избра броени седмици по-късно за изпращане на апарати на Луната в следващите 10 години. Това е първата стъпка в програма за пилотирани мисии и заедно с \"Локхийд Мартин\" и американският стартъп \"Муун експрес\" се оказаха други две американски компании - \"Дрейпър\" и \"Орбит бийонд\", чиито партньори в изграждането на апаратите са именно двата стартъпа от Япония и Индия. Сега деветте обединения трябва да намерят собствени ракети за изстрелване на товара, когато (или ако) бъдат избрани от НАСА за мисията и да могат да осигурят място за изследователско оборудване. \"Забележимо е отсъствието на няколко компании, включително \"Спейс Екс\" и \"Блу Ориджин\" - и двете проявиха интерес към програмата,\" пише технологичното издание  The Verge . Комппанията на Мъск на практика участва, но е с поддържащи функции - чрез нея обединението на \"Дрейпър\" и японската \"Айспейс\" разполага с ракета. Чрез \"Муун експрес\" пък НАСА се доближава и до друга заявена отдавна мисия - американската компания иска някой ден да добива ресурси на Луната. Американската космическа агенция не очаква непременно и деветте компании да успеят. Ръководителят на агенцията Джим Брайдънстайн каза, че това е първата стъпка от плана на президента Доналд Тръмп за присъствие на Луната. \"Искаме да успеят... Това не е гаранция, защото това, което правят, не прилича на нищо, което ние сме правили.\" Кокошката и яйцето За американската космическа агенция залогът е по-висок. Новата програма за Луната е и увертюра към създаване на бъдещата орбитална лунна станция, и стъпка към добива на ресурси - една от дейностите, които ще оправдаят постоянното човешко присъствие. Заради конфликт между \"лобито за Луната\" и \"лобито за Марс\", НАСА се отказа от ресурсната си мисия през април, за да започне нова месеци по-късно. Проблемът е финансов, смята Филип Мецгър от Университета в Централна Флорида. Има 12-годишен опит като изследовател на планетите в НАСА, а преди това посвещава десетилетие на работата на американските совалки и на Международната космическа станция. \"Знаем как да добиваме ресурси на Луната и на астероиди. Но в момента няма никакви клиенти, които да купуват продуктите. За да правите ракетно гориво от лунния лед или този на астероидите, трябва да има как да го съхранявате в космоса. Трябва ви презареждаем кораб, който да го купува. Но в момента няма такъв,\" каза той в разговор с \"Дневник\". Така усилието е двойно и често нерентабилно - \"опитвате да работите за създаването на клиенти и харчите парите на инвеститорите си без клиенти. А ако останете без инвеститори, преди да имате клиенти, компанията ви трябва да бъде затворена. Всички разбират че космическите ресурси ще са революция за космическата цивилизация. Но първо трябва да решим проблема с \"кокошката и яйцето\". Кое е първо: добивът на ресурси или клиентите, които купуват продуктите му?\" Мецгър смята, че знае как да реши \"проблема с кокошката и яйцето в космическата индустрия\". Заедно с колеги в университета изпробва идеите в работата си, а ако пазарните тестове преминат както очакват, може да премине на следващата стъпка. Експерименти Други компании знаят кои са клиентите им и търсят нови методи за придвижване, описвани от някои като рисковани, от други - като ексцентрични. Калифорнийската \"Аполо фюжън\", издействала 10 млн. долара рисково фиансиране по-рано тази година, според  източници на \"Блумбърг\"  ще разчита на не особено безопасната живачна технология за задвижване на следващото поколение сателити. Руски специалисти пък опитват да сбъднат мечтата на хиляди почитатели на научната фантастика. В интервю с  в. \"Российская газета\"  Владимир Кошлаков обяви, че центърът му създава нов тип ракета с ядрен двигател. По-късно научният ръководител на \"Келдиш\" Анатолий Коротеев  каза , че екипът му е готов да работи по изпитания на охладителни системи в открития космос. Докато в сектора има големи и смели идеи, изненадите тепърва ще предстоят. Контурите на космическия бизнес модел едва се очертават.", "date": "2018.12.29", "title": "\"Простосмъртните предприемачи\", които ще преобразят космоса"}
{"url": "https://www.dnevnik.bg/evropa/2018/12/28/3367714_paralelni_obshtestva_v_berlin_mafiotski_klanove/", "text": "Арабски бежанци, пристигнали в Берлин от 2015 г. насам, са станали мишена за вербуване от криминални кланове, произхождащи от Ливан. Този процес тревожи властите, които вече бяха обвинени, че са подценили групите, известни с често бруталните си методи. Тези родови криминални организации \"търсят друг, който да им върши мръсната работа\" като продажба на наркотици или обири, казва Бенямин Йендро от полицейския синдикат Германска полицейска федерация (GDP). Мнозина от въпросните бежанци са \"мъже, пристигнали в Германия сами, които все още не са имали работа с правосъдието, така че ако ги заловят, няма да влязат в затвора\", допълва той. Над един милион бежанци, повечето говорещи арабски, са пристигнали в Германия от 2015 г. насам, без да владеят езика и без препитание. Тези кандидати за убежище представляват за фамилните кланове, които също са пристигнали от Ливан без пари преди три десетилетия. \"Младите и физически здрави мъже са най-вече на прицела на клановете\", обяснява пожелал анонимност разследващ пред в. \"Велт\". \"Арабските кланове\", както ги нарича пресата в Германия, са се прочули с дързостта си, умножавайки броя на зрелищните въоръжени грабежи, поръчковите убийства и изобщо демонстрациите на сила. Първите страници на местните вестници редовно са пълни с деянията им. На 13 септември около 2000 души, главно мъже, се събират в мюсюлманското \"каре\" на берлинско гробище, за да отдадат последна почит на Нидал Рабих, 36-годишен престъпник рецидивист, убит с осем куршума предишната неделя близо до популярен парк. Сто и петдесет полицаи са изпратени да охраняват погребението, кадрите от което, излъчени в цяла Германия, изглеждат \"достойни за филм за мафията\", коментира седмичникът \"Щерн\". Палестинецът, роден в Ливан, беше една от видните фигури от клановете, които \"царуват\" в сенчестия свят на Берлин. Те наброяват стотици членове и функционират като влиятелни и мощни криминални организации, способни да платят за услугите на най-добрите адвокатски кантори. Фамилиите, чиито корени са от Ливан, са пристигнали в Германия, прокудени от гражданската война, още в края на 70-те години. По онова време Тези лица - с палестински произход или бежанци в Ливан, произхождащи от арабскоезичното малцинство в Турция, освен това са били смятани за апатриди и затова не са получавали разрешителни за работа. \"Тук те не са имали достъп нито до обучение, нито до работа\", което също е фактор, допринасящ за превръщането им в нарушители на закона, твърди експертът по исляма Матиас Рохе. Други фактори според него са \"изключително затворените патриархални структури\" на тези родове. Днес клановете се състоят от десетина фамилии според полицията. Те контролират част от трафика на дрога и от мрежите за проституция в Берлин и действат главно в западните квартали на германската столица, избягвайки по този начин конфронтацията с конкурентните руски, чешки и виетнамски банди. Заради използването на оръжие, вкуса към луксозните коли и често предизвикателното си поведение групите се сдобиха с печална слава чрез местната преса, измествайки т.нар. руски и турски организации, които нарочно запазват по-голяма дискретност, както и калабрийската мафия, която урежда сметките си в пълна тайна. \"В средите на ндрангета убийството на публично място се смята за крайна мярка\", обяснява Йендро. \"Арабските кланове\" привлякоха общественото внимание по-специално със сензационната кражба през март 2017 г. на 100-килограмов къс самородно злато от престижен музей в Берлин. Крадците го изнасят през нощта от музея \"Боде\" с помощта на ръчна количка, възползвайки се от обстоятелството, че един от прозорците на музея не бил свързан с алармената система. Скъпоценното \"Голямо кленово листо\", оценено на 3.5 милиона евро, така и не е открито. В крайна сметка трима членове на една от фамилиите са обвинени през октомври 2018 г., но остават на свобода. При друг случай в края на август полицията конфискува 77 недвижими имота, собственост на една и съща група. Според полицията инвестициите са били финансирани с плячката от банков обир. И другите кланове не стояха със скръстени ръце: през 2014 г. обирджии задигнаха посред бял ден от голям магазин часовници и бижута за над 800 000 евро. Ако тези групи са могли да действат толкова нагло, то е, защото от страх да не бъдат обвинени в расизъм, смятат експерти. \"От страх да не бъдат заклеймени или дискриминирани определени малцинства, е забранено да се говори за етнически кланове\", обвинява изследователят от ливански произход Ралф Гадбан, автор на книга по темата. \"Това са паралелни общества в сърцето на Германия\", възмущава се в интервю за седмичника \"Щерн\" Ана-Мария Феркики, съпруга на известния германски рапър Бушидо, който дълго време е бил под закрилата на един от тези кланове. Изпълнителят и съпругата му решиха публично да порицаят лицемерните методи на бившите си покровители, като заявиха: \"Те ходят на поклонение в Мека и на молитви в джамията, а в същото време оставят проститутките да се продават на улицата.\" /БТА", "date": "2018.12.29", "title": "\"Паралелни общества\" в Берлин: мафиотски кланове вербуват арабски бежанци"}
{"url": "https://www.dnevnik.bg/sviat/2018/12/29/3368001_agenciia_za_zashtita_na_okolnata_sreda_prizova/", "text": "Германската Федерална агенция за защита на околната среда призова днес хората да се откажат от фойерверките в новогодишната вечер, тъй като замърсяването на въздуха с фини прахови частици се очаква да достигне още по-високи нива, информира ДПА. Според изчисленията на агенцията около 4500 тона фин прах се издигат във въздуха над Германия в новогодишната нощ. \"Това се равнява на около 15,5 процента от количеството твърди частици, отделяни от пътния трафик всяка година\", посочва ръководителката на агенцията Мария Крауцбергер пред в. \"Райнише пост\". Ако използвате по-малко фойерверки в нощта на Нова година, или изобщо се откажете от тях, можете да помогнете за намаляване на замърсяването с фини прахови частици. Това е от полза за здравето ви и намалява отпадъците по пътищата и в околната среда, допълва тя. Твърдите частици се образуват в процеса на горене. Те могат да достигнат белите дробове и да влязат в кръвообращението, да причинят възпаления на дихателните пътища, тромбози и сърдечни заболявания. Опитът сочи, че високи нива на твърди частици в новогодишната нощ се измерват в градове като Берлин, Мюнхен и Хамбург. Пускането на фойерверки е популярна традиция в Германия. Миналата година германците са купили фойерверки за около 137 млн. евро, според германската Асоциация на пиротехническия сектор. БТА", "date": "2018.12.29", "title": "Агенцията за защита на околната среда призова германците да се откажат от фойерверките"}
{"url": "https://www.dnevnik.bg/evropa/2018/12/29/3367960_pri_brekzit_bez_sdelka_velikobritaniia_shte_triabva_da/", "text": "Британското правителство ще похарчи над 130 млн. долара за допълнителни фериботни връзки с Европа, ако се наложи Великобритания да напусне ЕС без търговско споразумение догодина, съобщава БТА. Допълнителните кораби ще бъдат необходими за нови маршрути през Ламанша в случай на задръствания на основния френски терминал Кале и британските Довър и Фолкстоун заради митнически проверки. В момента благодарение на еврочленството камионите се движат безпрепятствено без митнически проверки в блока. При Брекзит без сделка обаче дори неколкоминутно забавяне на митницата за всеки камион вероятно ще означава струпване на автомобили на пристанищата и опашки от двете страни на Ламанша. За облекчаване на евентуалните тапи правителството е сключило три договора за осигуряване на допълнителен капацитет за товарни превози по маршрути, започващи от пристанища на южното крайбрежие на Англия, включително Пул, Портсмут и Плимут.", "date": "2018.12.29", "title": "При Брекзит без сделка Великобритания ще трябва да плати 130 млн. долара за фериботни връзки"}
{"url": "https://www.dnevnik.bg/sport/2018/12/29/3368004_ulvurhemptun_spria_ustrema_na_totnum_sled_zrelishten/", "text": "Тотнъм\" понесе голям удар по амбициите си за титлата във Висшата лига. Тимът на Маурисио Почетино допусна обрат с 1:3 при домакинството си на \"Улвърхемптън\", като поражението прекъсна серията от пет поредни победи на \"шпорите\". \"Тотнъм\" показа две лица, като имаше значително превъзходство през първата част, когато Хари Кейн даде преднина на тима си. През второто полувреме домакините натискаха, но нито веднъж не застрашиха вратата на \"Улвърхемптън\". Гостите изчакваха възможности на контраатака и отбелязаха трите си попадения в заключителните 20 минути на двубоя. Головете за \"вълците\" вкараха Вили Боли, Раул Хименес и Елдер Коща. Резултатът е в полза на \"Ливърпул\", който може да се откъсне на върха при успех в дербито с \"Арсенал\". Преди мача мърсисайдци имат 51 точки, като водят с шест пред \"Тотнъм\" и са със седем пред шампиона \"Манчестър сити\", който гостува на \"Саутхемптън\" в неделя. Кейн откри резултата в 22-ата минута след самостоятелен пробив. Голмайсторът на \"Тотнъм\" беше оставен да поеме по десния фланг, влезе навътре и отбеляза с красив удар с левия крак. Малко по-късно Сон можеше да вкара втори гол за домакините, но направи пропуск. Постепенно двубоят влезе в монотонно русло, в което \"шпорите\" владееха топката, а гостите се бяха затворили. \"Улвърхемптън\" погледна по-смело към вратата на \"Тотнъм\" и се върна в мача в 72-ата минута, когато Боли засече с глава центриране от корнер. \"Тотнъм\" се изтегли напред в търсене на победата и това отвори просранства в защита. От тях се вълползваха \"вълците\" в 83-ата минута, когато бърза контраатака завърши с гол на Хименес. Три минути по-късно домакините имаха претенции за дузпа за нарушение срещу Кристиан Ериксен, но съдията подмина ситуацията. В ответната атака \"Улвърхемптън\" стигна до трети гол, който попари надеждите на \"Тотнъм\" да се върне в мача.", "date": "2018.12.29", "title": "\"Улвърхемптън\" спря устрема на \"Тотнъм\" след зрелищен обрат"}
{"url": "https://www.dnevnik.bg/bulgaria/2018/12/29/3368014_bsp_gotvi_protest_zaradi_vuvejdaneto_na_vinetki_po/", "text": "Жители на засегнатите столични райони са готови още от 1 януари да излязат на протест, с който да блокират Северната скоростна тангента и да се обявят против въвеждането на винетки. Това каза пред Радио \"Фокус\" председателят на БСП – София Калоян Паргов. Той обясни, че се събира инициативен комитет с готовност да изрази недоволството си от решението, граничещо по думите му със законен рекет. Всички пътища на София трябва да бъдат безплатни, заяви Калоян Паргов. Вчера имаше разговори между Столичната община и Агенция \"Пътна инфраструктура\" (АПИ) за това дали ще е нужна винетка за преминаване през Северната скоростна тангента. Те обаче не постигнаха конкретен резултат. На извънредна пресконференция вчера директорът на Националното тол-управление Антон Антонов обясни, че през януари ще има нови преговори, но  за този период ще е нужна винетка, за да се пътува през участъка . \"Аргументът, че всеки би трябвало да си купи целогодишна винетка, не е верен – немалко хора живеят при доста трудни социално-икономически условия, с ниски доходи и растящи цени на комуналните услуги и на стоките от първа необходимост, което ще е факт от януари месец догодина\", смята Паргов. Той е разговарял с много жители на Нови Искър и те му обяснили, че когато имат нужда да излязат извън града, използвали седмична винетка, а не си купували целогодишна, защото не можели да си го позволят. \"Подобно въвеждане на винетна система според мен е законен рекет, който държавата налага с оглед събиране на пари от пътища, които са направени за да се освободи градът от трафик, а не да бъдат продължение на магистрала. Това беше смисълът на Северната скоростна тангента\", каза още Калоян Паргов. Според него докато няма окончателно решение, засегнатите райони ще трябва да купуват винетки за Северната скоростна тангента, независимо от обещанията на зам.-кмета Дончо Барбалов.", "date": "2018.12.29", "title": "БСП готви протест заради въвеждането на винетки по Северната тангента на София"}
{"url": "https://www.dnevnik.bg/istorii_na_denia/2018/12/29/3368019_nai-chetenoto_v_dnevnik_publikaciiata_na_ruskoto/", "text": "1.  Руското посолство публикува мнение, според което протестиращи българи са \"олигофрени и малоумници\"  - 25714 прочитания 2.  Предлаганият в България изтребител Ф-16 съществува само на хартия, обявиха от \"Грипен\"  - 20076 прочитания 3.  От догодина руската армия вкарва на въоръжение хиперзвукова ракета, обяви Путин  - 15381 прочитания 4.  Актрисата Нина Добрев се върна в България за Коледа  - 13972 прочитания 5.  Германците, които сами решават проблема с високите наеми  - 13546 прочитания 6.  Германски медии: Бундесверът обмисля да наема европейци, България е обезпокоена  - 13494 прочитания 7.  Местни лидери на ДОСТ подадоха оставки, несъгласни с политиката на Местан  - 13082 прочитания 8.  Правителството създаде нова магистрала – \"Европа\"  - 12714 прочитания 9.  Външно министерство изрази разочарование от публикацията на руското посолство за елхата  - 11323 прочитания 10.  Може ли \"Ливърпул\" да разбие коледната прокоба и да стане шампион  - 11084 прочитания", "date": "2018.12.29", "title": "Най-четеното в \"Дневник\": Публикацията на руското посолство и спорът за изтребителите"}
{"url": "https://www.dnevnik.bg/sport/2018/12/29/3368024_djokovich_detronira_andersun_i_grabna_titlata_v_abu/", "text": "Водачът в световната ранглиста Новак Джокович спечели силния демонстративен турнир в Абу Даби. Сръбският тенисист надви трудно с 4:6, 7:5, 7:5 шампиона от миналата година Кевин Андерсън за 2.16 часа игра. Джокович ще прибере 250 хиляди долара за успеха си в турнира. Носителят на 14 титли от Големия шлем триумфира за четвърти път в надпреварата, с което изравни постижението на Рафаел Надал. Предишните титли на Джокович дойдоха през 2011, 2012 и 2013 г. В спора за третото място Карен Хачанов победи с 3:6, 6:4, 10:3 (шампионски тайбрек) Доминик Тийм, който замени отказалия се Надал. Двубоят започна с бърза размяна на сервис-геймове. Джокович имаше една възможност за пробив, но силният сервис на Андерсън влезе в действие и отрази опасността. Южноафриканецът спечели подаването на съперника в деветия гейм и впоследствие затвори сета на свой сервис с 6:4. Втората част започна огледално на първата, но Джокович беше много по-сигурен в подаванията си. Сърбинът изчака възможността и проби Андерсън в последния момент за 7:5. Третият сет отново протече при равенство до края, като Джокович пропусна три мачбола при 5:4. Впоследствие носителят на 14 титли от Големия шлем взе своето и триумфира с титлата в Абу Даби.", "date": "2018.12.29", "title": "Джокович детронира Андерсън и грабна титлата в Абу Даби"}
{"url": "https://www.dnevnik.bg/sviat/2018/12/29/3368030_trump_se_pohvali_che_sasht_e_vse_po-blizo_do_turgovsko/", "text": "Американският президент Доналд Тръмп съобщи в \"Туитър\", че е имал продължителен и много полезен телефонен разговор с китайския си колега Си Цзинпин и че преговорите за търговско споразумение напредват, съобщава БТА. \"Току-що имах дълъг и много хубав разговор с китайския президент Си. Сделката се движи напред много добре. Ако бъде сключена, тя ще е много обширна, ще обхваща всички спорни въпроси, области и точки. Имаме голям напредък!\", написа Тръмп. В разговора Си Цзинпин е изразил надежда за по-нататъшно развитие на съгласувани, кооперативни и стабилни китайско-американски отношения, посочи агенция \"Синхуа\". Си е казал, че преговорните екипи от двете страни работят активно за прилагане на постигнатия наскоро между Китай и САЩ консенсус.", "date": "2018.12.29", "title": "Тръмп се похвали, че САЩ е все по-близо до търговско споразумение с Китай"}
{"url": "https://www.dnevnik.bg/sport/2018/12/29/3368031_snimka_na_denia_raketa_i_avtograf_ot_novak_djokovich/", "text": "Подаръци и специални поздрави от водача в световния тенис - Новак Джокович, получи министър-председателят Бойко Борисов. Тенис ракетата и топката с автограф от сърбина връчи чичото на тенисиста - Горан Джокович, който е директор на предстоящия турнир в България. Двамата с Борисов имаха среща, на която обсъдиха организацията на \"София оупън\", който ще се проведе през февруари.", "date": "2018.12.29", "title": "Снимка на деня: Ракета и автограф от Новак Джокович за Борисов"}
{"url": "https://www.dnevnik.bg/evropa/2018/12/29/3368040_v_roterdam_sa_arestuvani_chetirima_dushi_zapodozreni_v/", "text": "Силите за сигурност в холандския град Ротердам съобщиха, че са арестували четирима души, заподозрени в подготвянето на терористичен акт. Всички те са мъже и в домовете им са извършени обиски. \"Те са заподозрени в участие в подготовката на терористичен акт\", казаха в кратко изявление властите в Холандия. Те отбелязаха, че през следващите дни разследването ще продължи, \"като особено ще се акцентира върху установяване на естеството и мащаба на терористичната заплаха\". Полицията не съобщи подробности за самоличността на задържаните или атаката, която се предполага, че са организирали.", "date": "2018.12.29", "title": "В Ротердам са арестувани четирима души, заподозрени в подготвяне на атентат"}
{"url": "https://www.dnevnik.bg/kultura/2018/12/22/3363423_otkus_ot_primigvane_na_ekrana_na_teri_pratchet/", "text": "\"Примигване на екрана\" от Тери Пратчет – непознати истории от Света на диска! Неиздаваният досега сборник с разкази ще ви срещне с добре познати герои, но и много пренебрегнати персонажи! В едно далечно второкласно съчетание на измеренията, в една астрална равнина, за която никой никога не би помислил, че е равна, кълбата междузвездни мъгли потрепват и се разтварят, за да приветстват...\"Примигване на екрана\" – неиздаван досега на български сборник с разкази от вълшебника на словото сър Тери Пратчет! От първия му разказ, през опитите в научната фантастика и разнообразните литературни експерименти, до създаването на неговата най-популярна поредица – Светът на диска – в този сборник с кратки произведения ще се срещнете с обичани и добре познати герои като Леля Ог, Ефрейтор Керът, Лорд Ветинари и разбира се, Смърт. Ще станете свидетели на съставянето на Протокол от събранието по повод предложението за сформиране Анкх-Морпоркска федерация на скаутите, ще преминете през \"Моста на трола\", както и ще отхвърлите всички дяволски кроежи заедно с Управителния съвет на Невидимия университет! Светът на британския писател се оказва населен с много непознати и пренебрегвани герои, с които ще преживеете приключения, ще пътувате из фантастични светове, ще се запознаете с някои доста стряскащи идеи на Тери Пратчет за Коледа и ще научите химна на град Анкх-Морпорк (дано да можете да пеете!). Някои от разказите в \"Примигване на екрана\" обясняват Големия взрив – раждането на герои като Ринсуинд и Смърт. Други са остра политическа и социална сатира, а някои представляват сериозна научна фантастика. Всички те обаче са плод на огромната творческа мощ, безграничното въображение и неподражаемото чувство за хумор на Тери Пратчет. Тери Пратчет е един от най-обичаните британски писател. Първия си роман публикува през 1971 година, а 12 години по-късно се появява и \"Цветът на магията\" – първа част от поредицата \"Света на Диска\", превърнала Тери Пратчет във втория най-четен автор във Великобритания, спечелил сърцата на милиони фенове по света. През литературната си кариера Тери Пратчет е продал над 85 милиона книги. В поредицата \"Светът на диска\" има 41 романа, някои от които са преведени на 37 езика. От тях са продадени повече от 80 милиона екземпляра. \"Леле-мале! Това беше страшно отдавна! Много се радвам, че този раз¬каз никога не съм се опитал да го продам, обаче пак съм си поиграл с думите, да видя какво ще стане. Те, писателите, понякога тъй правят.\" Тери Пратчет ,,МОСТЪТ НА ТРОЛА\" \"След краля\", съставител Мартин Х. Грийнбърг, \"ТОР Букс\", Ню Йорк, 1992 \"След краля\", сборникът, за който е написан този разказ, беше по- скоро антология в почит на Дж. Р. Р. Толкин, отколкото опит за незаконно нахлуване в Средната земя, но на мен ми се стори, че мога да се прицеля в едно конкретно настроение. Всичко се променя, всичко отминава. Воюваш, за да промениш света – и той става свят, в който няма място за теб, бореца. Тези, които се борят за светлото бъдеще, но – естествено – то невинаги им е по мярка. Дъскорезници¬те изкарват паяците от тъмните гори, безкрайните поля са прегра¬дени с огради... Вятърът вееше откъм планините и изпълваше въздуха с фини ледени кристалчета. В тоя студ и сняг нямаше как да завали. В такова време вълците слизаха към селата и дърветата вдън гората се цепеха от мраз. В такова време здравомислещите хора си седяха вкъщи пред ог¬нището и редяха сказания за герои. Конят беше стар. И ездачът беше стар. Животното изглеждаше като вакуумирана обла решетка, а човекът – като че ли единствената причина да не се саморазпадне беше, че не може да събере нужната енергия. Въпреки хапещия вятър той не носеше нищо освен малка ко¬жена препаска и мърляв бинт на едното коляно. Човекът извади от уста наквасена угарка и я угаси върху дланта си. – Айде – каза той. – Давай. – Лесно ти е на тебе да го кажеш – обади се конят. – Ами ако отново получиш световъртеж? Пък и нещо те свива гърбът. Какво смяташ, че ще ми е да ме изядат, защото те е свил гърбът баш когато не трябва? – Това нивгаж няма да го бъде – каза човекът. Той приседна на ледените камъни и си дъхна на пръстите. После извади от метнатите на гърба на коня дисаги меч с острие като на зле поддържан трион и вяло намушка въздуха няколко пъти. – Още му хващам цаката – рече той. Потръпна и се облегна на едно дърво. – Мога да се закълна, че тоя проклет меч става все по-те¬жък с всеки изминал ден. – Отдавна трябваше да си го прибрал в килера – промълви ко¬нят. – Да си излязъл в заслужен отдих. Да вършиш такива работи на твойте години! Така не бива. Човекът извъртя очи. – Да ѝ се не види и скапаната разпродажба на безценица. Така става, като купиш нещо, дето преди това го е притежавал магьосник – рече той на студения вятър. – Зъбите ти ги огледах, и копитата ти ги огледах, ама да се ослушам, и през ум не ми мина. – А ти кой мислеше, че наддава срещу теб? – попита конят. Коен Варварина все тъй се подпираше на дървото. Не беше сигу¬рен, че пак ще успее да се вдигне на крака. – Сигурно бая съкровища си турил настрана – обади се отново ко¬нят. – Може да хванем към Ръба. Как ти се струва? На топличко. Да си намерим някое топличко местенце край някой плаж, какво ще кажеш? – Нямам съкровища – отвърна Коен. – Прахосах ги всичките. Пропих ги. Всичките ги раздадох. Изпогубих ги. – Трябваше и да поспестиш за стари години. – Не ми и е хрумвало да доживявам до стари години. – Някой ден ще умреш – каза конят. – Може и днеска да е. – Знам. Защо си мислиш, че съм дошъл тук? Конят се обърна и се загледа надолу към клисурата. Пътят там бе изровен и осеян с дупки. Между плочите бяха покарали млади дръв¬чета. Гората настъпваше и от двете му страни. След някоя и друга година никой нямаше и да познае, че оттам е минавал път. То май и сега никой не знаеше. – Дошъл си тук, за да умреш? – Не. Но има едно нещо, което винаги съм възнамерявал да на¬правя. Още от младини. – Сиреч? Коен пак се опита да се надигне на крака. Сухожилията изстреля¬ха пламенни възражения по протежение на краката му. – Баща ми... – изциври Коен. После си възвърна самообладание¬то. – Баща ми ми каза... – И се помъчи да си поеме въздух. – \"Синко\" – услужливо се обади конят. – Какво? – \"Синко\" – повтори конят. – Никой баща не казва на момчето си \"синко\", освен ако не възнамерява да му предава премъдрости. Добре известен факт. – Споменът си е мой. – Извинявай. – Та той каза... \"Синко\"... Е да де!... Синко, когато можеш да се изправиш в двубой срещу трол, тогава вече всичко ще можеш. Конят примигна насреща му. После се обърна и отново погледна надолу, през дървесната навалица, запречила пътя, към сумрака на клисурата. Там долу имаше каменен мост. У него се промъкна ужасно предчувствие. Копитата му нервно заиграха на разбития път. – Към Ръба – рече той. – На топличко. – Не. – Каква е ползата да се убие трол? С какво ще се сдобиеш, ако убиеш трол? – С умрял трол. В това е смисълът. Така или иначе, не съм длъжен да го убивам. Само да го победя. В двубой. Тролопашен бой. Ако ни¬кога не опитам, баща ми има да се върти в могилата си. – Нали ми каза, че той те е изпъдил от племето, когато си бил на единайсет? – По-добро дело не е вършил никога. Научи ме как да бъда настъ¬пателен. Като настъпвам другите по краката. Я ела насам, ако обичаш. Конят пристъпи до него настрана. Коен се хвана за седлото и се надигна в цял ръст. – И днес смяташ да се биеш с трол. Коен забърника в дисагите и измъкна кесията си с тютюн. Вятъ¬рът раздухваше накълцаните листа, докато той се мъчеше да си свие нова хърбава цигара. – Ъхъ – потвърди. – И си бил път чак дотук за това. – Нямаше начин – отвърна Коен. – Ти кога за последно си виж¬дал мост с трол под него? Като бях млад момък, ги имаше със стоти¬ци. Сега в градовете има повече тролове, отколкото из планините. И повечето са затлъстели като пача. За какво ги водихме всичките тия войни? А сега... мини по моста. Мостът беше самотен и минаваше над плитка, бяла и коварна река сред дълбока долина. Тъкмо място, където се въдят... Сива фигура се метна през парапета и тупна пред коня. Тя разма¬ха боздуган. – Ха така – изръмжа съществото. – А... – поде конят. Тролът примигна. Макар и студените, облачни зимни небеса сериозно да намаляваха проводимостта на силициевия тролски мозък, пак му отне време да осъзнае, че седлото е празно. После примигна отново, тъй като усети как върхът на нож опира във врата му. – Здравей – произнесе глас до ухото му. Тролът преглътна. Но много предпазливо. – Виж – рече той отчаяно. – Традицията е такава! На такъв мост си е редно хората да очакват някой трол да... Абе – додаде той, когато му се прокрадна друга мисъл. – Аз как не те чух да ме издебваш в гръб? – Щото много ме бива в тая работа – отговори старецът. – Вярно си е – потвърди конят. – Издебнал е в гръб повече хора, отколкото стреснати вечéри си изял ти.181 Мостът на трола Тролът рискува да метне един поглед настрана. – Да го вземат дяволите! – прошепна той. – Ти да не се мислиш за Коен Варварина? – А ти как мислиш? – отвърна Коен Варварина. – Слушай – рече конят. – Ако не си беше омотал колената с чува¬ли, можеше да се усетиш по щракането. На трола му отне време да загрее. – Уха! – въздъхна той. – На моя мост! Стига, бе! – К’во? – рече Коен. Тролът се измъкна от хватката му и заръкомаха като смахнат. – Спокойно! Спокойно! – разкрещя се той, докато Коен настъп¬ваше. – Спипа ме! Спипа ме! Не го оспорвам! Само искам да изви¬кам и семейството, става ли? Иначе никой никога няма да ми повярва. Коен Варварина! На моя мост! Огромният му каменен гръден кош се изпъчи. – Скапаният ми шурей, дето все се перчи със скапания си грама¬ден дървен мост, жена ми за друго не приказва! Ха! Ще ми се да му видя физиономията... Олеле, не! Какво ли си мислиш за мен? – Добър въпрос – рече Коен. Тролът захвърли боздугана и сграбчи Коен за едната ръка. – Аз се казвам Слюда – представи се той. – Направо не знаеш каква чест е това! Той се наведе над парапета. – Берил! Качвай се тук! Доведи и децата! След това се обърна отново към Коен, а лицето му сияеше от щастие и гордост. – Берил все повтаря, че трябва да заминем оттук и да си намерим нещо по-добро, ама аз ѝ казвам, че този мост се предава в рода ни от по¬коления насам, под Моста на Смъртта винаги е имало трол. Традиция. Огромен женски трол, с две бебета на ръце, се затътри нагоре по брега, а след него вървеше опашка от малки тролчета. Те се наредиха зад баща си и се втренчиха в Коен като кукумявки. – Това е Берил – представи жена си тролът. Тя метна кръвнишки поглед на Коен. – А това – той избута напред свое навъсено умалено издание, стиснало детски вариант на сопата му, – е моето момче Сипей. Същински отломък от старата канара е. Той ще поеме моста, когато аз си отида, нали така, Сипей? Виж, момко, това е Коен Варварина! К’во ще кажеш за т’ва, а? На нашия мост! При нас не минават само одъртели и затлъстели богати търговци като при чичо ти Пирит. – Тролът все тъй говореше на сина си, но се ухили самодоволно срещу жена си. – При нас наминават и истински герои като едно време! Жената на трола огледа Коен от глава до пети. – Той нали е богат? – попита тя. – Богатството няма нищо общо! – отвърна ѝ тролът. – Ще убиеш ли нашия татко? – попита подозрително Сипей. – Ще ме убие, че как! – заяви свирепо Слюда. – На него това му е работата! А след това и мен ще ме прославят с приказки и песни. Това е Коен Варварина, тъй де, не ти е някой тъпанар с вила от селото! Той е прочут герой и е бил толкова път да ни види, тъй че му имай малко уважението! – Ще извинявате за това, господине! – обърна се той към Коен. – Тая днешна младеж! Знаете я каква е! Конят се разкикоти. – Ама вижте сега... – поде Коен. – Помня как татко ми разправяше за тебе, като бях още чакъл¬че – продължи Слюда. – \"Той е възседнал целия свят като колс.\" Така казваше. Настъпи тишина. Коен се чудеше какво точно е \"колс\" и усети втренчения в себе си вкаменяващ поглед на Берил. – Той е само едно дребно старче – рече тя. – Не ми се види много героичен. Щом чак толкоз го бива, що не е богат? – Ама слушай... – каза Слюда. – Значи това сме чакали, а? – подкара го жена му. – Затова ли киснем под тоя протекъл мост? Да чакаме хора, дето никога не идват? Да чакаме дребни кривокраки старчета! Да бях послушала майка си! Искаш да оставя сина ни да клечи под някой мост и да чака някакво дребно старче да го убие? Затова ли сме тролове според тебе? Е... Няма да стане! – Чакай сега... – Ха! При Пирит не ходят дребни старчета! При него ходят едри дебели търговци! Стана трол от него! Трябваше да се хванеш с него, като имаше тази възможност! – По-скоро бих ял червеи! – Червеи ли? Брей! Че откога вече можем да си позволим чер¬веи?! – Може ли да обменим няколко думи насаме? – намеси се Коен. Той закрачи към другия край на моста, размахал меча. Тролът се затътри след него. Коен затършува за кесията си с тютюн. После погледна трола и му я подаде. – Ще запалиш ли? – Това нещо може да те убие – отвърна тролът. – Да. Ама няма да е днес. – И не се застоявай много да приказваш с тоя никаквец, твойто приятелче! – изрева Берил от своя край на моста. – Днес е твой ред да слизаш до дъскорезницата! Знаеш, че Кварц те предупреди, че няма да те държи още дълго на тази работа, ако не я взимаш на сериозно! Слюда пусна на Коен жална, угодническа усмивчица. – Много ме подкрепя – отбеляза той. – И няма да драпам пак чак от реката дотук, за да те прибирам! – ревна Берил. – Я му разкажи за пръчовете, господин Важен Трол! – Пръчове ли? – попита Коен. – За пръчове нищо не знам. Тя все приказва за някакви пръчове. Аз нищичко не знам за никакви пръчове. – Той потръпна. Гледаха как Берил води младите тролове надолу по брега, към тъмното под моста. – Работата е там – рече Коен, когато останаха сами, – че аз нямах намерение да те убивам. Лицето на трола помръкна. – Нима? – Само да те метна от моста и да задигна каквито там съкровища ти се намират. – Нима? Коен го потупа по гърба. – Пък и обичам да срещам хора с... хубави спомени. Това ѝ тряб¬ва на тая земя. Хубави спомени. Тролът се изпъна в поза мирно. – Аз се старая да давам всичко от себе си, сър! – рече той. – Си¬нът ми иска да замине на работа в града. Аз му викам, че винаги е имало трол под тоя мост от близо пе’стин години насам – Та, ако ми предадеш съкровището, аз ще си ходя – рече Коен. Лицето на трола се сгърчи във внезапна паника. – Съкровище ли? Ми нямам – рече той. – Хайде стига де! – възкликна Коен. – На мост, дето е на такова хубаво място? – Да, но вече никой не минава по тоя път – рече Слюда. – Ти си първият, наминал насам от месеци. Берил вика, че трябвало да се хва¬на с брат ѝ, когато построиха новия път през неговия мост, ама... – И тук той заговори по-високо. – Ама аз казах, че под тоя мост тролове има... – Ъхъ – измънка Коен. – Зорът обаче е, че камъните все падат – продължи тролът. – А не е за вярване тия зидари какви пари вземат. Проклети джуджета. Да им нямаш вяра. – Той се приведе към Коен. – Правичката да ти кажа, налага ми се да работя по три дни седмично долу в дъскорезницата на шурея само за да свържа двата края. – Нали уж шуреят ти държеше мост? – Единият от тях – да. Само че жена ми има толкова братя, колко¬то бълхи – кучетата – уточни тролът. После се загледа мрачно в буй¬ните води. – Един от всичките е търговец на дървен материал долу в Кисела вода, един държи моста, а пък оня, най-ояденият, е търговец в Горчив шип. Ти на това работа като за трол ли му викаш? – Единият все пак е в бранша с мостовете – отбеляза Коен. – В бранша с мостовете? Да седиш в будка по цял ден и да так¬суваш хората с по един сребърник, за да преминат? През половината време него даже го няма там! Плаща на едно джудже да събира пари¬те. И нарича себе си трол! Не можеш го отличи от човек, докато не го приближиш съвсем! Коен кимна с разбиране. – Ти знаеш ли – продължи тролът, – че трябва да ходя всяка сед¬мица да вечерям с тях? С всичките трима? И да им слушам приказките, че трябвало да се движим в крак с времето Той обърна към Коен голямо и тъжно лице. – Какво му е лошото на това да си трол под моста? Мен са ме възпитавали да стана трол под мост. Ще ми се и младият Сипей да стане трол под моста, когато аз си отида. Какво му е лошото? Редно си е под мостовете да има тролове. Иначе какъв е смисълът? За какво да се живее? Облегнаха се навъсено на парапета и се загледаха надолу в раз¬пенената вода. – Знаеш ли – бавно промълви Коен, – аз още помня времената, когато човек можеше да яха оттука чак до Планините Бръснач, без да мерне нищо живо. – Той плъзна пръст по меча си. – Поне не оставаше живо много време. Той хвърли угарката от цигарата си във водата. – А сега всичко е във ферми. Всичко е във фермички, и ги въртят хорица. И огради навсякъде. Накъдето и да погледнеш – ферми, огра¬ди и хорица. – Тя е права, разбира се – рече тролът, който явно продължаваше да води някакъв свой вътрешен диалог. – Няма бъдеще в тая работа с изскачането изпод моста. – Аз иначе нищо против фермите нямам – каза Коен. – Или про¬тив фермерите. Тях трябва да ги има. Само че преди те бяха някъде надалече, по покрайнините. А сега покрайнината минава оттук. – Постоянно ни изтикват – поде отново тролът. – Постоянно има промени. Като шурея ми Кварц. Дъскорезница! Трол да върти дъскорезница! Само да го видиш на какво е обърнал Сенкорежещата гора! Коен вдигна поглед изненадано. – Коя? Онази с големите паяци в нея ли? – Паяци ли? Няма вече паяци. Само пънове. – Пънове, значи? Пънове? Аз я харесвах тая гора! Беше... Ами беше си мрачничка. Истински мрачнотии вече няма никъде. В такава гора се разбираше какво е ужас! – Мрачнотии ли искаш? Той я презалесява със смърчове – каза Слюда. – Смърчове?! – Не той го е измислил. Той не може да различи едно дърво от друго. Всичкото това е работа на Глина – той му пусна тая муха. На Коен свят му се зави. – Кой е Глина? – Аз нали ти казах, че имам трима шуреи? Този е търговецът. Раз¬правя, че след презалесяването земята щяла да се продава по-лесно. Настана мълчание и то се проточи, докато Коен смели последно¬то. После той заяви: – Сенкорежещата гора не се продава. Тя не принадлежи на никого. – Ъхъ. Той разправя, че тъкмо затова можело да я разпродадеш. Коен заби юмрук в парапета. Парче камък се откърти от него и полетя в пролома. – Извинявай. – Не се притеснявай. Постоянно се откъртват парчетии, както казах. Коен се обърна. – Ама какво става? Аз помня всичките големи войни от старо вре¬ме. Ти не ги ли помниш? И ти трябва да си се сражавал в тях. – Мда, носил съм боздуган на рамо. – Уж се борехме за ново светло бъдеще и за законност, и за други такива работи. Така разправяха. – Е, аз се бих, защото един едър трол с камшик ми нареди – пред¬пазливо уточни Слюда. – Но те разбирам. – Искам да кажа, че не беше заради ферми и смърчове. Нали? Слюда увеси нос. – Та ето ме и мене с това бледо подобие на мост. Страшно ми е криво – промълви той. – Да биеш толкова път заради... – А и някакъв крал имаше – рече отнесено Коен, загледан във водата. – И разни магьосници. Но крал имаше. Доста съм сигурен, че 187 Мостът на трола крал имаше. Никога не съм го срещал де. Абе, знаеш ли? – ухили се той на трола. – Не мога да се сетя как се казваше. Май никога не са ми казвали как му е името. Около половин час по-късно конят на Коен излезе от мрачната гора сред също тъй мрачна, ветровита пустош. И продължи да се мък¬не, а после каза: – Добре де... Ти колко му даде? – Дванайсет жълтици – отвърна Коен. – И защо му даде дванайсет жълтици? – Нямах повече от дванайсет. – Ти не си наред. – Когато едва прохождах в занаята на герой варварин – рече Коен, – под всеки мост си имаше трол. И не можеше да минеш през гора като тая, през която току-що минахме, без поне десетина гоблини да се пробват да ти клъцнат главата. – Той въздъхна. – Чудя се какво ли им се е случило на всички тях? – Случил си им се ти. – Е, да. Но винаги съм смятал, че винаги ще има още. Все смятах, че ще има още покрайнини. – Ти на колко си години? – попита конят. – Де да знам. – Значи си достатъчно стар, за да ти е дошъл акълът. – Ъхъ. Да де. – Коен запали нова цигара и се разкашля, та чак му потекоха сълзи. – Поскапала ти се е тиквата. – Ъхъ. – Да си дадеш и последния долар на някакъв трол! – Ъхъ. – Коен пусна една хриплива струя дим към залеза. – Защо? Коен се втренчи в небето. Аленото сияние бе мразовито като склоновете на ада. Леден вятър духаше над степите и развяваше оста¬тъците от косата му. – Заради това как трябва да е – рече той. – Ха! – И заради едно време. – Ха! Коен погледна надолу. И се ухили. – И за три адреса. Някой ден ще умра – додаде той. – Ама няма да е днес, струва ми се. Вятърът вееше откъм планините и изпълваше въздуха с фини ледени кристалчета. В тоя студ и сняг нямаше как да завали. В такова време вълците слизаха към селата и дърветата вдън гората се цепеха от мраз. Само дето вълци имаше все по-малко, и все по-малко и по- малко гори. В такова време здравомислещите хора си седяха вкъщи пред огнището. И редяха сказания за герои.", "date": "2018.12.29", "title": "Откъс от \"Примигване на екрана\" на Тери Пратчет"}
{"url": "https://www.dnevnik.bg/sport/2018/12/29/3368045_livurpul_razbi_arsenal_i_natrupa_samochuvstvie_predi/", "text": "Ливърпул\" записа гръмка победа срещу \"Арсенал\" в дербито на 20-я кръг във Висшата лига. Мърсисайдци се наложиха с 5:1 на \"Анфийлд\" и продължават да мечтаят за първа титла в първенството от 29 години. В герой за \"Ливърпул\" се превърна Роберто Фирмино, който реализира три попадения. По един гол за успеха добавиха Садио Мане и Мохамед Салах, а за \"Арсенал\" се разписа Ейнсли Мейтлънд-Найлс. След 20 мача \"Ливърпул\" остава единственият непобеден отбор във Висшата лига през сезона. Червените събраха 54 точки и има преднина от девет точки пред \"Тотнъм\", който  допусна грешна стъпка срещу \"Улвърхемптън\" . Шампионът \"Манчестър сити\" изостава с десет точки от \"Ливърпул\", но \"гражданите\" имат мач по-малко. Двата отбора се очертаха като основните фаворити за титлата, като ще се изправят един срещу друг на 3 януари. Двубоят предложи открит футбол с много положения пред двете врати. \"Арсенал\" взе преднина в 11-ата минута, когато Алекс Иуоби проби по лявото крило. Впоследствие той направи пас към зоната между защитата и вратаря, където Мейтлънд-Найлс засече топката във вратата. \"Ливърпул\" реагира бързо и направи обрат в рамките на пет минути. При първия гол Фирмино се оказа най-съобразителен в наказателното поле, за да отбележи. Бразилецът имаше нужда от по-малко от две минути за второто си попадение в мача, което дойде след индивидуален против и страхотен слалом около защитниците на \"Арсенал\". В 32-ата минута Салах получи разсичащо подаване и свали топката към Мане, който не сбърка отблизо. В края на първата част Салах вкара от дузпа, дадена за нарушение срещу египтянина. През второто полувреме \"Ливърпул\" продължи да натиска, като само добрите намеси на Бернд Лено спасяваха \"Арсенал\" от по-голям разгром. В 65-ата минута мърсисайдци получиха втора дузпа, като този път зад топката застана Фирмино, който оформи своя хеттрик.", "date": "2018.12.29", "title": "\"Ливърпул\" разби \"Арсенал\" и натрупа самочувствие преди мача със \"Сити\""}
