{"url": "https://www.dnevnik.bg/analizi/2019/09/22/3966676_evrofondovete_mogat_da_omekotiat_predstoiashtata_kriza/", "text": "                         Затрудненията в международната търговия оказват все по-силно негативно въздействие върху растежа във водещите световни икономики, което неизбежно започва да дава отражение и върху българските експортноориентирани предприятия. За малка отворена икономика – външната търговия на България със стоки и услуги е около 130% от БВП – външните шокове дават относително силен негативен ефект. Редица текущи индикатори вече отчитат последиците от проблемите в индустрията на ключовите ни партньори в еврозоната:  на годишна основа след 2014 г.;  в наблюденията на бизнес мениджърите в промишлеността се отбелязва  и очакванията за обема на износа;  спрямо същия период на 2018 г. и т.н. Същевременно, редица фактори оказват изключително благоприятно влияние върху вътрешното търсене. Заетостта е на рекордно високи нива - 75,7% за възрастовата група 20-64 г (виж повече в този  анализ ), възнагражденията нарастват с двуцифрен темп на годишна основа към второто тримесечие на 2019 г., редовните бизнес кредити нарастват с близо 16% за година, ипотечните – с над 18%, а потребителските – с над 13%. Разминаването във въздействията на външни и вътрешни фактори е характерно и за повечето страни от региона.  В актуализацията на макроикономическата си прогноза от лятото  Европейската комисия посочва, че от проблемите в големите страни от еврозоната заради ефекта от усвояването на еврофондове и силното вътрешно търсене. Въпреки това подобно \"разделяне\" в растежа между ядрото и периферията да не може да продължи още дълго време при влошена глобална конюнктура, допълват от комисията. В България усвояването на средства по оперативните програми все още е на относително ниско ниво (този месец Министерството на финансите публикува поредния доклад Фондове на ЕС в България: Оценка на макроикономическите ефекти от изпълнението на програмите, съфинансирани със средства от Европейския съюз, базиран на иконометричен модел). Към юли 2019 г. общо изплатените средства по програми са около 36% от финансовата рамка за програмния период. За сравнение, към юли 2012 г. усвояването е около 25%. Разходите за сметка на средства от ЕС следва да се разглеждат в контекста на цялостната динамика на публичните инвестиционни разходи и в това отношение изглежда, че в последните години. От една страна, по-бавната реализация на капиталовите разходи води до няколко години на привидно изненадващи излишъци, част от които се харчат по преценка и с решения на изпълнителната власт за текущи разходи и проекти, които не са предвидени в бюджета. От друга страна, това означава относително по-ниски публични инвестиции и свързаните с тях мултипликационни ефекти в частния сектор. В дългосрочен план, трансферите от ЕС следва да се разглеждат като инструмент за подобряване на потенциала за растеж и оттам – сближаване в качеството на живот и доходите с по-богатите страни от ЕС. Същевременно обаче те имат и ясни краткосрочните ефекти върху реалния сектор, възникващи в самия процес на реализация на проектите. Именно тези краткосрочни ефекти, както и опита на България в усвояването на еврофондове в последните два програмни периода повдигат следния въпрос: Възможно ли е предстоящото \"струпване\" на финализиране на проекти по оперативните програми в следващите години да смекчи очакваните негативни въздействия на Брекзит и глобалното свиване на търговията върху растежа на икономиката, конвергенцията и повишаването на жизнения стандарт в страната? При допускане за пълно разходване на предвиденото финансиране по европейски програми, оставащите средства са около 5,6 млрд. евро (11 млрд. лева), от които 4,7 млрд. са от бюджета на ЕС. През последните три години (след финалната за изплащане на средствата по предходната многогодишна финансова рамка 2015 г.) публичните капиталови разходи са общо 13 млрд. лева, или по около 4,3 млрд. лева средногодишно. За сравнение, общите инвестиции в основен капитал за периода 2016 – 2018 г. са 57 млрд. лева, или средно по около 19 млрд. годишно.      Заложените в средносрочната бюджетна прогноза за 2020-2022 г. капиталови разходи за следващите три години са 19 млрд. лева. Увеличението от 46% спрямо периода 2016-2018 г. до голяма степен отразява очакваното циклично усвояване на евросредствата в края на програмния период. Просто сравнение показва, че разликата е около 2 млрд. лева повече публични разходи годишно спрямо предходните години, или около 9% от очакваните общи инвестиции в икономиката. Индексът на строителната продукция в инфраструктурното строителство все още е с около 20% по-нисък от нивото му през 2015 г. Заетите в бранша като цяло са почти наполовина на броя им през 2008 г. Ниската моментна стойност на строителната активност като цяло дава основания да се очаква относително висок ръст при описаното по-горе нарастване на публичните капиталови разходи. Същевременно, кредитната експанзия при рекордно ниски лихви води до рязко нарастване на издадените разрешения за строеж на жилища, което, макар и с известно забавяне, ще доведе до разширяване на строителните дейности. По този начин засиленото строителство на частни жилищни и бизнес сгради може да съвпадне с периода на засилено строителство на техническа инфраструктура и други инвестиционни дейности по публични инвестиционни проекти. От гледна точка на пазара на труда от експортноориентирани индустриални предприятия. Такова преливане ще засегне предимно работната сила с минимална специализирана квалификация. Този ефект не бива да се подценява и в средно- и дългосрочен план, тъй като е своеобразна алтернатива на миграцията към други страни при загуба на работно място. Все пак ефектът на очакваното засилено харчене не може да компенсира по-сериозен външен шок дори в краткосрочен план. Всяко намаление на износа с 10% на годишна основа представлява спад от над 6 млрд. лева приходи за частния сектор. В позитивен сценарий би следвало поне част от разходите по оперативните програми (както и останалите от националния бюджет) да подкрепят и насърчават привличане на частни чужди инвестиции например чрез изграждане на инфраструктура, нужна за стартиране на нови производства или различни непреки мерки, свързани с финансиране на повишаване на квалификацията на работната сила или качеството на живот.", "date": "2019.09.22", "title": "Еврофондовете могат да омекотят предстоящата криза"}
{"url": "https://www.dnevnik.bg/bulgaria/2019/09/22/3966421_bulgariia_otbeliazva_111_godini_nezavisimost/", "text": "Днес се навършват 111 години от  обявяването на независимостта на България . 22-и септември се чества като официален празник на страната от 1998 г. С акта от 22 септември 1908 г. България отхвърля политическата си васална зависимост от Османската империя, резултат от решенията на конгреса в Берлин през 1878 г., и става суверенна държава, равностоен партньор на останалите европейски страни. Този акт става възможен 30 години след освободителната за България Руско-турска война от 1877-78 г. Едва през лятото на 1908 г., след извършената в Османската империя младотурска революция, се създават условия България да провъзгласи своята независимост. Решението за обявяването на независимостта е взето през август 1908 г. на среща на княз Фердинанд и министър-председателя Александър Малинов в Унгария. На 22 септември с.г. в черквата \"Св. Четиридесет мъченици\" България е обявена за независимо царство, а княз Фердинанд I приема титлата цар на българите. Мястото е избрано специално, за да се подчертае приемствеността със средновековната българска държава.      \"Винаги миролюбив, Моят Народ днес копнее за своя културен и икономически напредък; в това направление нищо не бива да спъва България; нищо не треба да пречи за преуспяването ѝ. Такова е желанието на Народа Ми, такава е неговата воля - да бъде според както той иска. Българският народ и Държавният му глава не могат освен еднакво да мислят и едно да желаят. Фактически независима, държавата Ми се спъва в своя нормален и спокоен развой от едни узи, с формалното разкъсване на които ще се отстрани и настаналото охлаждение между България и Турция\", се казва в Манифеста, който Фердинанд прочита. Той може да бъде видян и днес в Националния исторически музей в София. Русия не желае военен конфликт на Балканите и се заема да посредничи в преговорите между Турция и България. Тя се съгласява да опрости дълга на Османската империя, останал още от Руско-турската война от 1877-78 г., в замяна на което Високата порта се отказва да иска обезщетение от България и признава независимостта й. Официално това става на 6 април 1909 г., след което в продължение на 10 дни европейските сили признават България за царство и за независима държава. Традиционно Търново е в центъра на събитията Началото на честванията е от 7.30 часа, когато в средновековния храм \"Свети Четиридесет мъченици\" ще бъде отслужена празнична литургия от Великотърновския митрополит Григорий с участието на квартет \"Ангелски гласове\". Историческа възстановка в двора на църквата ще пресъздаде прочитането на царския манифест за Независимостта. От 9 часа пред храм \"Св. 40 мъченици\" ще бъде отслужен тържествен водосвет на бойното знаме на НВУ \"Васил Левски\" и знамената на държавни институции по повод 111 години от обявяване на Независимостта на България. От 10.30 часа в Архитектурно-музеен резерват \"Царевец\" започва военният ритуал по издигане националното знаме на България. След това кметът на Велико Търново Даниел Панов и официалните гости ще произнесат слова. В 11 часа ще бъдат поднесени венци и цветя на Пирамидата на Независимостта. Курсанти от НВУ ще участват и в празнично шествие, което ще завърши с полагане на гирлянди на паметник \"Майка България\" в 11.30 часа. Регионалният исторически музей организира за гражданите и гостите на града тематичен безплатен пешеходен тур \"По стъпките на българската държавност\". Екскурзоводската обиколка, придружена с беседи, ще е по историческите места свързани с българската държавност и обявяването на независимостта в квартал \"Асенов\" и на крепостта Царевец. Началото е в 14 ч. от църквата-музей \"Св. Димитър Солунски\". Маршрутът ще мине през църквите-музеи \"Св. 40 мъченици\" и \"Св. Св. Петър и Павел\", малката порта на Архитектурно-музеен резерват \"Царевец\" и ще приключи на паметника-пирамида на крепостта. Желаещите могат да се включат в пешеходния тур на всеки етап. По повод годишнината от независимостта, на 22 септември 2019 г. отворени за безплатни посещения ще са църквата-музей \"Св. 40 мъченици\" от 8 до 18 часа и Архитектурно-музеен резерват \"Царевец\" от 8 до 16 часа. Тържествата в София От 11 часа пред паметника на Независимостта на пл. \"Княз Александър I\" ще се състои ритуал за отбелязване на 111-ата годишнина от обявяването на Независимостта на България. В програмата ще участват Софийският духов оркестър, смесен хор \"Света София\" с ръководител Валентин Бобевски, квартет \"Славей\" и актрисата Силвия Лулчева. Военен ритуал ще изпълни Националната гвардейска част.", "date": "2019.09.22", "title": "България отбелязва 111 години независимост"}
{"url": "https://www.dnevnik.bg/analizi/2019/09/22/3965712_svaliha_suncho_ne_pokazval_drugata_gledna_tochka/", "text": "На 9 септември емблематичната рубрика на БНТ \"Лека нощ, деца\", известна като \"Сънчо\", беше преместена в по-непопулярния канал на обществената телевизия БНТ2. Това предизвика недоволство сред зрителите. Създаденото преди 59 години предаване, което се излъчва от 5 март 1960 г., е спирано само веднъж досега. През 2003 г. то беше свалено от екран заради \"нисък рейтинг\". Тогава шеф на телевизията беше Кирил Гоцев. Година по-късно решението беше отчетено като грешка и \"Сънчо\" се завърна в 19.50 ч по БНТ. Поръчаното социологическо изследване сочи, че 75 на сто от аудиторията има интерес към \"Лека нощ, деца\". Няколко поколения деца са пораснали с песничката \"Аз съм Сънчо, ида от горица\" на композитора Петър Ступел по текст на Димитър Спасов. Румен Николов, главен редактор на редакция \"Детски и младежки предавания\" казва по БНТ през март по повод рождения ден на предаването: Всичко това беше пренебрегнато от новия генерален директор на БНТ Емил Кошлуков. Новината, че \"Сънчо\" е свален от най-гледаното време по БНТ съвпадна със скандала в БНР. Той избухна заради политическия натиск за свалянето от ефир на водещата Силвия Великова, тъй като неназовани засега хора с власт не харесвали как тя отразява предстоящото назначение на Иван Гешев за главен прокурор. Ето няколко коментара от \"Фейсбук\" по повод решението на Кошлуков:", "date": "2019.09.22", "title": "\"Свалиха Сънчо – не показвал другата гледна точка\""}
{"url": "https://www.dnevnik.bg/sport/2019/09/22/3966696_voleibolistite_zapisaha_nai-slaboto_si_evropeisko_ot/", "text": "Класирането на българския национален отбор по волейбол на европейското първенство ще е най-слабото от 14 години насам. За последно съставът беше извън осмицата на Евроволей 2005, когато не участва в турнира. Сега пътят на българския отбор приключи с  тежка загуба от единия от домакините Словения . Това беше третото поредно поражение след тези от Франция и Италия. Най-доброто класиране на България на европейско първенство след 2005 г. е спечелването на бронзовите медали през 2009 г. Третото място от надпреварата в Турция беше под ръководството на Силвано Пранди. От тогава насам българският отбор не е печелил медали от голямо първенство. През 2011 г. отборът стана шести в Европа, през 2013 и 2015 г. беше четвърти, а през 2017 г. - отново шести. Ранното отпадане на европейското поставя на масата познатите въпроси заради задълбочаващите се проблеми във волейбола. Следващото голямо изпитание ще е  европейската олимпийска квалификация през януари , в която осемте най-силни отбора в Европа, които още не са се класирали за Токио 2020, ще спорят за една последна квота.", "date": "2019.09.22", "title": "Волейболистите записаха най-слабото си европейско от 2005 г. насам"}
{"url": "https://www.dnevnik.bg/kultura/2019/09/22/3961220_otkus_ot_moiat_edipov_kompleks_na_frank_okonur/", "text": "                         Парола \"Франк О’Конър\"! Сборникът с разкази \"Моят едипов комплекс\" е съкровище на литературата На четиринайсет Франк О’Конър напуска училище, на петнайсет воюва срещу Короната – влиза в редиците на ИРА и подрива властта на Негово величество Джордж V. На деветнайсет е хвърлен в затвора заради бунтовната си дейност и престоява там една година, а на четиридесет вече е признат писател. Работил е като учител по ирландски, библиотекар, преводач и директор на театър.  В България Франк О’Конър (1903-1966) е познат най-вече на любителите на късия разказ от няколко антологии. За тях името му е като парола, таен код, който указва къде има литературно съкровище. Сега до него имат достъп всички – 30 от най-добрите разкази на Франк О’Конър излизат в самостоятелен том от 640 страници със заглавие \"Моят едипов комплекс и други истории\".  Наричат писателя \"ирландския Чехов\"  заради думите на нобеловия лауреат Уилям Бътлър Йейтс: \"О’Конър прави за Ирландия това, което Чехов направи за Русия\". Писателят Ричард Елман го обявява за \"Флобер сред блатата\", а през 2000 година е учредена наградата за къс разказ \"Франк О’Конър\".  Във всеки от разказите на О’Конър има поне едно зрънце от лично преживяна история. Франк изплаква на този свят на 17 септември 1903 г. с името Майкъл Франсис О’Донован. Когато го ражда, майка му Мeри е на 38 години и той остава единственото ѝ дете. Баща му Майкъл е ветеран, горд с двете си пенсии от Британската армия, тежък алкохолик и черноработник. Редовно малтретира жена си и сина си, заради пиянството не може да си намери стабилна работа. Затова майката издържа семейството като чисти чужди къщи.  Бъдещият писател обожава майка си, отношението към баща му е горчиво негодувание. Той сменя фамилията си О’Донован с моминската на майка си - О’Конър. И вместо Майкъл, предпочита да го наричат Франк – от Франсис. В спомените си той нарича детството си \"онези ужасни години\" и признава, че никога не е успял да прости на баща си стореното зло. Когато майка му е на седемдесет, О’Конър с ужас научава от личния си лекар, че тя от години страда от хроничен апендицит, стоически е издържала на болките и никога не е имала време или пари да отиде на лекар. В \"Моят едипов комплекс\" историите на ирландския писател са подредени хронологично, не само спрямо живота на автора, а според живота на всеки от героите. Първите разкази описват детството, следващите – зрелостта, а последните навлизат в старостта и насочват вниманието към мисълта и подготовката за смъртта. Точно тази книга преди години е открита случайно в книжарница от Джулиан Барнс, който казва, че само голям писател би сложил такова заглавие на своя творба.  След четиринайсет години Николас Колман пристигна в Б... в пазарен ден. Тесните улици бяха пълни с добитък, който се влачеше мудно и току се клатушкаше несигурно, преди пастирите да сръчкат животните с остени, за да сторят път на минаващите коли. Въздухът беше напоен с миризми, прах и шум. Търговците на добитък размахваха сопи и си подвикваха един на друг през улицата; собствениците на дюкяни бяха изложили стоката си и се пазаряха с клиентите отвън на тротоара; жени с пискливи гласове предлагаха ябълки, цигари и лимонада около статуята на Еринската девойка насред чаршията, а плещести, развеселени и отракани фермери с аскетични лица под широкополите шапки непрекъснато го бутаха, докато минаваха край него. Беше доволен, че успя да приключи с работата си тук и за известно време можеше да се махне от града. Той го изнервяше. Над покривите човек винаги виждаше изрязаните сиво-зелени очертания на хълм, който се издигаше отвесно над тях и като че ли всеки момент можеше да се срути и да ги смачка. Пътят край морето беше по-добър. По него също вървяха каруци, пренасяха кошове, пълни с квичащи животни, но поне се откриваше гледка към големия залив с многобройните му островчета и част от виолетовите хълмове, където слънце и сянка се редуваха непрестанно с лекотата на разливаща се вода. Повърхността на залива беше съвършено спокойна и изглеждаше, сякаш дъжд от слънчеви лъчи бие по грейнала каменна плоча, а после отскача в нежни сияйни пръски, така че когато човек се загледа продължително в нея, тя го заслепяваше. В залива се виждаха само две-три малки рибарски лодки и един товарен параход с яркочервен комин. Седна да обядва в старо заведение на пазара, но беше толкова изнервен, че не хапна почти нищо. Фермерите и пастирите се опитваха да го заговорят, ала той нямаше какво да им каже; те обсъждаха цени и добиви, правителството и общинския съвет, но от тези неща той нищо не разбираше. Накрая, за негово най-голямо облекчение, го оставиха на мира. След това тръгна да изкачва баира, който водеше извън града. Движението беше понамаляло: катереше се по върлото, а когато градът остана под него на фона на разширяващия се кръг на залива, заприлича на тихо местенце, може би прекалено тихо. Почувства нещо като благоговение, докато вървеше нагоре по добре очертаната чакълеста пътека към манастира. \"В седем – помисли си той - влакът ще ме върне обратно в града. В десет ще крача по Патрик Стрийт към къщи. Утре ще бъда обратно на стария си стол в офиса. Никога повече няма да видя това място, никога!\" Но въпреки това, отчасти и заради това, сърцето му се разтупка, когато послушницата го покани да влезе в голия салон с разпятието, с излъскания под и широко разтворените прозорци, през които подухваше студен ветрец. Най-накрая тя се появи; слабичка фигура в черно с бяла колосана пребрадка. Почти не я погледна, но взе ръката й, усмихнат, смутен и смълчан. Тя също се почувства неловко. Седнаха заедно на градинската пейка, от която той отново видя града и залива, разстлани дори по-нашироко отпреди. Не чуваше нищо от обичайната врява, а само тъжната сирена на влака, който пухтеше на влизане в гарата. Нейните очи поглъщаха пейзажа равнодушно, докато от време на време той поглеждаше срамежливо към изящния й профил, който не се беше променил; тогава се зачуди дали и той като нея не се е променил. Може би не, може би поне за нея си е останал същият, какъвто винаги е бил. Въпреки това... в нея все пак имаше някаква промяна! Нещо липсваше в лицето й; може би предишната напрегнатост, то вече не навяваше мисли за познатата му неукротимост и нежност. Тя изглеждаше по-щастлива и по-силна. • Ами Кейт? – попита го, след като бяха разговаряли известно време. – Тя как е? • О, Кейт е много добре. Имат си хубава къща в Пасидж... нали знаеш, там има училище за Том. Оттатък реката е... къщата им, искам да кажа. Понякога се отбивам при тях в неделя вечер за чая... вече имат пет деца, най-голямото е на шестнайсет години. • Да, разбира се... Мари. Ами да, тя е кръстена на мен! Моята кръщелница. • Точно така, как така съм забравил! Навремето бяхте неразделни с Кейт. • Бих искала да видя Мари. Редовно ми пише, още от деветгодишна, за да ме поздрави за нашия църковен празник. • Наистина ли? Не знаех. Те не говорят с мен за такива неща. Лека руменина обагри страните й, умълча се за миг и ако той я беше погледнал, би забелязал в очите й странно изражение на смут и болка. Но той не я беше погледнал и тя продължи: • Кейт също ми пише от време на време... но нали я познаваш Кейт! От нея научих за смъртта на майка ти. Трябва да е било голям удар за теб. • Да, беше много ненадейно. Бях сам с нея, когато се случи. • Тук отслужихме заупокойна литургия за нея. Как умря? Беше ли...? • Умря мъчително. Не искаше да ме оставя. • О! Устните й помръднаха безмълвно. • Никога няма да я забравя. Беше толкова мила... толкова дискретна, а Феър Хил беше най-щастливото място, преди Кейт да се омъжи, когато бяхме само тримата... Спомняш ли си, пропусках обяда само и само да дойда след училище?... И къщата вече я няма, нали? • Да, къщата я няма. • А Дженифър? Папагалът Дженифър? • Дженифър отдавна умря. Задави се с ябълка. • А Джаспър? • И Джаспър умря. Един елзасец го сдави. Сега имам друго куче, вълча порода, голям мързеливец. Сприятелил се е с Кери Блу на съседите и Кери Блу излиза с нас на разходка и лови зайци вместо него. Той много обича зайци, но е толкова голям, голям и мързелив! • Ти сега си на квартира. Защо не отиде да живееш с Кейт и Том? Знаеш, че те с радост биха те приели. • За какво да ходя? Те са женени, още тогава имаха вече деца, къщата им трябва да си е за тях... Освен това, нали ме знаеш какъв съм. Аз съм прост човек, не съм умен, не чета книги, нито вестници. Вечер пастирите се опитват да ме заприказват на тема политика, но честно да ти кажа, аз хабер си нямам от такива неща. Какво ще си рекат Том и неговите приятели от университета, като видят такъв тъпанар като мен? • Не е така, ти винаги си бил навън сред природата. Спомням си как ставаше сутрин в пет и тръгваше с кучетата до Уайтс Крос и обратно през Баливолейн. Още ли го правиш? • Да, всяка сутрин и през повечето недели. Но след като мама умря, трябваше да се откажа от птиците. • О, птиците! Колко жалко! Спомням си ги, и колко красиво чуруликаха! – Тя се изсмя щастливо, съвсем непринудено. – Другите момичета страшно ми завиждаха, защото ти винаги ми даваше птичи яйца, а аз ги разменях за разни други предмети, после се връщах при теб разплакана и се преструвах, че уж съм ги изгубила... предполагам, нито веднъж не си се досетил каква съм лъжкиня... О, божичко! Още ли работиш във фабриката? • Все още съм във фабриката!... Знаеш ли, ти излезе права. Спомняш ли си, като ми каза, че ще си остана там, докато ми побелее главата. Тогава много ми се ядосваше и обезпокоен, взех, че положих някакви усилия... Не, не, никога не съм имал амбиции... немного във всеки случай... там съм си добре, колкото бих бил и на всяко друго място... А сега така съм свикнал с него, че не бих могъл да напусна дори да искам. Живея толкова спокойно, че даже идването дотук ми се струва голямо приключение. През цялото време си повтарям \"Утре се връщам на работа, утре се връщам на работа\". С радост се прибирам у дома. • Да, това мога да го разбера. • Наистина ли? Ти беше по-различна. • Да, но и нещата тук са по-различни. Човек работи. Не мисли. Не иска да мисли. Навремето се излежавах до десет, сега всяка сутрин ставам в пет и половина и въобще не се чувствам изморена. Цял ден съм накрак. Спя непробудно. Не сънувам. Мразя всичко, което нарушава ежедневния ми ритъм. • Като мен ли? • Не, не като теб. Не обичам например да съм болна, да се залежавам, да слушам какво ми приказват другите и самата аз да не работя. • И вече не изпадаш в паника? • Не, край на паниката. • Не плачеш? Вече нямаш ли амбиции?... струва ми се странно!... Да, хубаво е животът ти да е подреден, да не се страхуваш от нищо, да не се надяваш на нищо. Тя го погледна набързо, озадачено. • Още ли ходиш на първата утринна литургия? – попита го тя. • Да, както преди. Двамата отново се умълчаха. Тънка мъгла се вдигна откъм града; от едната страна заливът беше като преграден със златна стена; лъхна ги студен вятър откъм морето, разшумя гъстия листак и повдигна ефирния й черен воал. Ненадейно проехтя звънец и тя се изправи. • Как е квартирата ти? – попита го и бузите й пламнаха. – Надявам се, че се грижиш за себе си и че те хранят добре. Навремето беше толкова немарлив. • О, да, да. Те са много порядъчни хора. А ти... допада ли ти това място? По-добре ли е от града? • Разбира се – отвърна му тя уморено, - тук е по-спокойно. Поеха мълчаливо по пътеката към манастира и се разделиха, както се бяха срещнали – с притеснение, почти без да се поглеждат. \"Не – помисли си той на излизане от манастира – край вече!\" Но знаеше, че в продължение на дни, може би месеци, птичките и кучетата, цветята и ранните утринни разходки сред природата, дърветата през лятото, всички тези неща, които му бяха доставяли удоволствие, ще му причиняват само болка. Фермерите, които се връщаха от тържището и си подвикваха един на друг откъм поклащащите се каруци, пробудиха у него отколешните му мечти и той се натъжи, че създавайки хората, Бог ги е лишил от вродено простодушие, направил ги е коварни и капризни, със спомени, в които миналото съществува като статуя – съвършена и недостъпна. И докато влакът го отнасяше обратно към града, тропотът на колелата, които напяваха \"рутата, рутата, рутата\", се разтваряше в светлата мъгла на разговор, в който той съвсем отчетливо долови женски глас, но гласът не каза нищо; беше като спомена, съвършен и недостъпен; умът му натежа от безкрайна тъга, която се смеси с меланхолията на сумрачния пейзаж, през който се носеше – пейзаж от самотни езера с метален отблясък, уединени на фона на хълмове и дървета. По силата на някаква ирония чу се как казва: \"Да, хубаво е животът ти да е подреден, да не се страхуваш от нищо и да не се надяваш на нищо\". Докато влакът го отвеждаше по-нататък и по-нататък, отвърна му със сприхавия си метален глас... \"Рутата, рутата, рутата!\"", "date": "2019.09.22", "title": "Откъс от \"Моят едипов комплекс\" на Франк О’Конър"}
{"url": "https://www.dnevnik.bg/bulgaria/2019/09/22/3966650_rumen_radev_e_v_nju_iork_za_sreshta_na_oon_po/", "text": "Президентът Румен Радев ще ръководи българската делегация и ще представи страната ни на 74-ата редовна сесия на Общото събрание на ООН в Ню Йорк от днес до 26 септември, съобщиха от пресцентъра на президентството. През деня президентът и съпругата му Десислава Радева ще отбележат празника на Независимостта на България заедно с наши сънародници и представителите на българската общност в сградата на Генералното консулство в Ню Йорк. В делегацията, ръководена от българския държавен глава, е и заместник министър-председателят по правосъдната реформа и министър на външните работи Екатерина Захариева. Програмата на Румен Радев през следващите дни включва участие в Срещата на най-високо равнище по въпросите на климата на 23 септември. На форума ще бъдат обсъдени мерки за насърчаване на изпълнението на целите на Програмата за устойчиво развитие до 2030 г. По-късно през деня президентът ще участва в събитие, посветено на защитата на религиозните свободи. Във вторник, 24 септември Радев ще участва в тържественото откриване на общия дебат на 74-ата сесия на Общото събрание, а по-късно и в откриването на Политическия форум на високо равнище по устойчивото развитие под егидата на Общото събрание на ООН. Президентът на България ще направи изказване във форума, който се организира на всеки четири години и в него участват ръководителите на чуждестранните делегации. На 25 септември българският президент ще направи изказване в рамките на панела на високо равнище, организиран от ЮНЕСКО и посветен на темата за бъдещето на образованието. Българският президент ще участва в Глобалния бизнес форум на Майкъл Блумбърг. На 26 септември държавният глава Румен Радев ще направи изказване пред Общото събрание на ООН. В рамките на деня президентът ще проведе работна среща с представители на американски компании, организирана от Бизнес съвета за международно разбирателство. Предвидена е и среща с американски еврейски организации. В рамките на работното си посещение в САЩ българският държавен глава ще проведе и редица срещи със свои колеги, които представляват страните си на 74-ата сесия на Общото събрание на ООН.", "date": "2019.09.22", "title": "Румен Радев е в Ню Йорк за среща на ООН по въпросите за климата"}
{"url": "https://www.dnevnik.bg/evropa/regioni/2019/09/22/3965456_naukata_idva_v_trakiia/", "text": "Когато преди 14 години доц. д-р Милен Георгиев от Института по микробиология към Българската академия на науките (БАН) заминава на първата си специализация в чужбина, апаратите в Германия му изглеждат като от космически кораб. Днес той, както и още няколко колеги от Центъра по растителна системна биология и биотехнология (ЦРСББ) са си поставили за цел следващото поколение български учени да не се чувстват така, разказва \"Капитал\". Ако всичко върви по план, до 2022 г. тази цел може да се изпълни на едно доста необичайно за това място - в пловдивския жилищен район \"Тракия\". Там ще заработи цял нов кампус на биотехнолгичния център, оборудван с модерна апаратура, с която да се провеждат както фундаментална, така и приложна наука на световно ниво. Очаква се 50 учени от България и чужбина да работят в най-съвременни условия както по проекти, насочени към бизнеса и индустрията, така и по такива, борещи се с предизвикателствата на една засушаваща се планета. \"Ние не искаме хората да бягат в Германия заради скъпия апарат и по-високата заплата, а да имат същите заплата и апарат тук и тогава да започне едно съревнование на идеи. Защото трябва да стане ясно, че дори един апарат да струва 2 млн. лв., той няма да произведе една стотинка сам, ако не бъде захранен с идеи, които да бъдат проверени\", разказва доц. Георгиев в офиса си. Току-що е излязъл от среща на борда на ЦРСББ. На нея се координира кандидатстването за съфинансиране на новия кампус от страна на Министерството на образованието и науката (МОН). Това ще е последната стъпка, която да осигури 15 млн. евро за строежа му. Проектът на ЦРСББ вече е успял да премине жестоката селекция на европейско ниво и се е преборил за финансиране от Европейската комисия сред 170 научни консорциума от целия ЕС. Възкръсващи растения и други биомагии Центърът, ръководен от доц. д-р Цанко Гечев, ще има общо десет отдела, осем от които – изследователски. Те вече извършват изследвания в области като стресова молекулярна физиология, растителна метабомолика, синтетична биология и биоинформатика.  Един от обектите на изследователския интерес например са широкият спектър молекули с полезни за човека действия, които растенията синтезират. \"Експертни оценки показват, че познаваме само един процент от потенциала на растенията за лечение на различни заболявания. В един от департаментите ни ще изследваме растенията освен като източник на белтъци, въглехидрати и мазнини, така и като източници на тази малка порция вторични метаболити, които биха могли да имат положително действие за човешкото здраве\", казва доц. Георгиев. Той дава пример с постдокторант, която търси молекули за противодействие на затлъстяването. Освен това могат да бъдат изследвани подобни молекули, помагащи при лечението на онкологични болести и сърдечно-съдови състояния. \"Те имат един такъв механизъм, който ние се надяваме да разкрием - да оцеляват в екстремни условия на околната среда\", разказва доц. Георгиев и уточнява, че не става дума за библейско възкръсване. \"Идеята е, че едно такова растение като Цветето на Орфей (Haberlearhodopensis), или Родопски силивряк, покафенява изцяло при липсата на влага. То изглежда като напълно загубено растение, докато не усети отново наличието на влага и тогава става отново зелено и започва да цъфти. За нас този механизъм е изключително интересен, защото, ако разберем как работи, можем да го прехвърлим в стопанско значими култури като доматите и пипера\", разказва ученият.  Но водещият интерес на учените от ЦРСББ е изучаването на свойствата на една рядка група растения, които се наричат \"възкръсващи\".      В среда на влошаващи се климатични условия и засушаване, съпътствани от увеличаващо се население, адаптирането на значими стопански култури към новите по-тежки условия е ключово за предотвратяването на хранителни кризи. Но за да се стигне до създаването на по-устойчиви сортове домати, трябва да се извърви много дълъг път. \"Това, което знаем за механизма на възкръсване, е, че нищо не знаем. Той не е толкова елементарен, а и в науката ниско растящите плодове са вече обрани и човек трябва да се пресегне по-нагоре, ако иска да достигне до някакъв плод\", казва доц. Георгиев. По думите му с плануваната за закупуване мощна апаратура в центъра ще могат да изследват механизма, по който тези растения регенерират след суша, ще опитат да го пренесат чрез насочен мутагенез и селекция на устойчивите видове. Този метод е стандартен за култивиране на нови сортове и не включва генна модификация, която е забранена в ЕС. Достойно заплащане и нов имидж И понеже в България познатите \"възкръсващи\" растения като Родопския силивряк са малко, учените вече са се заели да изследват и сравняват механизмите на оцеляване на подобни растения от Африка, за което печелят още един проект по \"Хоризонт 2020\", наречен RESIST. По този проект ЦРСББ привличат южноафрикански биоинформатик изследовател, когото избират сред 90 кандидати за позицията от България и целия свят. В института освен европейски учени има и двама американски сътрудници – прецедент, като се има предвид, че стандартната посока на движение на кадрите в биотехнологиите е от Европа към САЩ. И съвсем не към \"Тракия\". \"Ние се опитваме да обърнем тенденцията наобратно, опитваме се и да задържим читавите хора в нашия център. Трудно е, защото нямаме традициите на западните институции, но се опитваме да поддържаме европейски нива на заплащане, сега ще създадем кампус, който да се съревновава с всеки западен такъв, а и Пловдив се разпознава като все по-привлекателно място за живеене и един от най-старите градове в Европа\", смята доц. Георгиев.      Създаването на адекватна среда – както като визия, така и като заплащане и научна база – е водещата мисия на центъра. Заради финансирането от ЕК ръководството на центъра може да си позволи да дава средноевропейски заплати, с което се премахва един от препъникамъните пред развитието на сериозна развойна дейност у нас. \"При мен са идвали млади хора, които са казвали, ама чакайте сега, тези пари, които ще взимам при вас като докторант, ще взимам двойно като продавачка в магазин. Това е трагичното\", разказва доц. Георгиев. Според него в последните години по този въпрос има подобрение с разпределението на сериозни средства от страна на МОН по оперативната програма \"Наука и образование за интелигентен растеж\" за финансирането на три центъра за върхови постижения. Но това не е единствено и достатъчно условие да се привлекат качествени специалисти. \"Финансирането създаде един устрем, а сега е задача на гилдията да привлекат младите умове. Преди години бе значително по-лесно, защото се работеше в затворена система, където има определен брой докторанти, които могат да бъдат привлечени. Но сега една трета, ако не и повече, отиват да учат на Запад и ние губим тези хора, а колегата в Мюнхен или Лондон например може да си избере от тях\", казва доц. Георгиев. \"Тази тенденция си зависи от научната гилдия. Наша е задачата да обясним на младите хора какъв е смисълът от това да се занимават с наука\", обобщава той.  Дългият път до средата Учените от ЦРСББ изминават дълъг път в последните близо пет години. Започва се с рядко срещаното у нас единомислие на учени от трите български партньорски организации, които създават изцяло нова структура – центърът – която има свой управленски борд, ръководен от доц. Гечев. Това прави взимането на решения много по-лесно, отколкото ако те трябваше да бъдат правени със съгласието на отделните бордове на петте института. Следва изготвянето на комплексен бизнес план, който преминава успешно през двата селекционни кръга на кандидатстване и печели 15 млн. евро от ЕК. Междувременно екипът успява да реновира сграда в Института по зеленчукови култури в покрайнините на Пловдив, където се помещава в момента, и заработва активно по редица проекти с европейско и частно финансиране. \"Много често ни питат защо не избрахме София. Знаете, там е концентрирана по-голяма част от научния и експертен потенциал. Но нашата идея бе, че Пловдив е един аграрен център и има база от подходящи университети\", казва доц. Георгиев и добавя, че както университетите, така и местната администрация посрещат много добре идеята за създаването на центъра на територията на града.  В края на 2018 г. Общинският съвет дори отдава безвъзмездно и с пълно съгласие 24 декара в квартал \"Тракия\", за да бъде изграден новият кампус на по-комуникативно и удобно за учените място.  Как ще изглежда и как ще работи Самият кампус, за който ще се изразходят около 2/3 от получените средства, ще има модерен, дори футуристичен дизайн и ще притежава административна сграда, конферентна зала с 300 места, крило за обучение, където ще се тренират следващото поколение растителни биотехнолози, както и научноизследователски компллекс, където ще се помещават лабораториите с изследователската апаратура. \"Някои от апаратите, които смятаме да закупим, нямат еквивалент в България и струват около 2 млн. лв.\", разказва доц. Георгиев и добавя: \"Освен това сме предвидили две големи оранжерии, за да можем да провеждаме експериментите не само в инвитро условия, но и в реални.\" И докато европейското финансиране и националното съфинансиране ще са достатъчни за изграждането на кампуса и осигуряването на работата на центъра в рамките на следващите две и половина години, учените не разчитат само на него. Затова в одобрения от ЕК бизнес план те залагат друг стълб на финансиране – със собствени средства. Планирано е в рамките на десет години той да доведе до постъпления от 20 млн. евро от собствена научна дейност, било то чрез кандидатстването за нови научни проекти или през колаборацията с бизнеса и трансфер на технологии. По проект апаратурата в 20% от времето може да бъде натоварвана със сервизни анализи. \"Ние си изградихме една сравнително иновативна за българската среда стратегия и вместо да чакаме бизнеса да дойде при нас и да ни даде една торба с пари, отиваме директно при биотехнологичните компании, фармацевтичния сектор, зеленчукопроизводството, представяме им върху какво работим, каква апаратура бихме купили в следващите шест месеца и какво планираме да правим с нея, като така намираме пресечните точки на интересите ни\", разказва доц. Георгиев. Центърът вече има договори с над десет компании, включително големите биотехнологични и фармацевтични компании в страната, както и с ирландска фирма и работи по конкретни проекти с някои от тях. \"За щастие се оказа, че мантрата как бизнесът няма интерес от съвместна работа с научните среди или не инвестира в нови продукти е погрешна.\" Идеята на ЦРСББ е откритията на учените да не бъдат просто публикувани, а да се патентоват и при интерес да се продават на частни компании. А защо не и да се създават самостоятелни стартъпи, които да развият идеи, които големи компании не могат да направят сами. \"В биотехнологиите има стъпка, при която нещо е доказано на лабораторно ниво, но между него и индустриализацията на продукт има едно мащабиране, от което биотехнологичните компании не се интересуват. Нашата идея е, ако нещо има потенциал, да го развиваме през тези компании и тогава да го предлагаме като иновативен продукт или технология\", казва доц. Георгиев. На", "date": "2019.09.22", "title": "Науката идва... в \"Тракия\""}
{"url": "https://www.dnevnik.bg/sport/2019/09/22/3966705_snimka_na_denia_cherno-siniiiat_triumf_v_derbito_na/", "text": "Треньорът на \"Интер\" Антонио Конте и нападателят Ромелу Лукаку се радват по време на дербито срещу \"Милан\". \"Нерадзурите\" спечелиха с 2:0 в 224-ия сблъсък на Милано излязоха начело в Серия А с пълен актив от 12 точки след четири кръга.", "date": "2019.09.22", "title": "Снимка на деня: Черно-синият триумф в дербито на Милано"}
{"url": "https://www.dnevnik.bg/hrana_i_napitki/2019/09/22/3961483_gushi_drob_s_malini_i_kaisiev_likyor/", "text": "                         Направете пастет от гъшия дроб и овкусете с кайсиев ликьор, сол, черен пипер и канела. Претрийте през фино сито. Поставете в силиконова форма, охладете в хладилник за 30-40 минути. Сервирайте с малинов кулис, препечен хляб и декорирайте с листа от дива ягода и микрорастения. 200 г гъши дроб 50 мл малинов кулис 10 мл кайсиев ликьор 2 г диви ягоди (листа) 1 г сол 1 г черен пипер 1 г канела микро растения за декорация препечен домашен хляб за декорация", "date": "2019.09.22", "title": "Гъши дроб с малини и кайсиев ликьор"}
{"url": "https://www.dnevnik.bg/sviat/2019/09/22/3966380_koi_sa_ljubimite_geroi_na_nataliia_tena_ot_igra_na/", "text": "- За какво ви разпитват повече феновете – за \"Хари Потър\" или за \"Игра на тронове\"? - Абсолютно зависи на какво събитие съм. Някои събития клонят повече към едното, така - Не. Зависи къде съм. - Има много повече прослушвания. Преди 10 години на много актьори просто им предлагаха роли. Сега дори големите актьори, защото има такова търсене на сериали, се явяват на повече прослушвания. - Разнообразява го, да. - Вече не, не мисля. - Лесно е, просто се заемаш със следващата роля. И разчиташ на семейството и приятелите си. - Тъкмо приключих една пиеса и снимките на филм в Испания, наречен Baby. - Много е различно. Занаятът е различен, много е страшно. В киното работните часове са много по-дълги, много е тежко. Но в театъра е по-трудно, защото трябва да го правиш всеки ден. - Не, научих се, играейки. - Нямам предпочитания. - Обичам героинята на  Ема Томпсън , защото харесвам самата нея лично, невероятна е. (Бел.ред. Ема Томпсън играе преподавателката по пророкуване Сибила Трелони.) И харесвам  халиси , мадамата с драконите. - Не знам, аз просто си получавах сценария, научавах го и гледах да се справя възможно най-добре. - Да, много пъти, с бандата ми, свирили сме много пъти в района. Не в България, но наоколо. Казва се Molotov Jukebox, но в момента сме в почивка. Но свирих в нея 10 години. - Не съм майстор-готвач!", "date": "2019.09.22", "title": "Кои са любимите герои на Наталия Тена от \"Игра на тронове\" и \"Хари Потър\""}
{"url": "https://www.dnevnik.bg/sport/2019/09/22/3964812_futbol_v_zavedenie_kak_jenite_v_iran_boriat_zabranata/", "text": "Жените в Иран не могат да посещават футболни мачове от 1979 г., когато в страната избухва Ислямската революция. Въпреки консервативните разбираниия и редицата ограничения, няма нищо, което да спре иранските жении да се наслаждават на играта. От дълго време в страната се води кампания към \"отваряне\" на стадионите за жени. В оотделн случаи е възможно ограничен брой на присъстват на мачове, но все още това не е масова практика. По-рано през този месец  смъртта на Сахар Ходаяри , наричана Синьото момиче, прикова още веднъж вниманието към Иран. Тя загина, след като се самозапали пред съда в Техеран в знак на протест срещу задържането си след посещение на футболен мач. От известно време Иран е под напрежение и постоянен натиск от ФИФА да отмени забраните. И въпреки че стадионите не са отворени за жени, то ограничението не важи за заведенията. Според Сомавиех Раджабпур гледането на мач по този начин \"е дори по-забавно, отколкото на стадиона\". С всички ограничения и забрани кафетата са новата притегателна сила, особено за младите. Вече има такива, които предлагат десетки видеостени, както и много удобства.      \"Всички хора много се радват. В Иран много хора обичат футбола, той все повече харесва и на мен, въпреки че не знаех много преди. Вълнувам се много на всеки мач\", казва Махса Алипур, която също не е ходила на стадион. От кабинета на иранския президент Хасан Рухани също са отворени към идеята повече жени да присъстват на стадионите. Шефът на кабинета Махмуд Ваези потвърди, че това може да стане, ако се изкорени \"нечестивият език по трибуните\". \"Не виждаме проблем с присъствието на жени, ако атмосферата на стадионите е подходяща. Но с толкова нечестив език сред феновете и насилие, това не е препоръчително\". Първата стъпка ще бъде с малък брой жени, които ще присъстват в мача на националния отбор на Иран срещу Камбоджа. \"Присъствието им ще се увеличава стъпка по стъпка. Трябва да подобрим атмосферата\", добавиха от кабинета на президента.      Смъртта на Ходаяри, която опита да влезе на стадиона, преоблечена като мъж, не плаши жените в Иран. Според някои от тях любовта им футбола може да бъде преоткрита. \"Не ни пускат на стадионите, но днес гледахме мач в мола. Атмосферата беше страхотна, всички се наслаждавахме много, а от нито един от мъжете нямаше обиди или лош език, така че няма проблем\", казва дама на име Атиех пред \"Ройтерс\". Тя е от група жени, които редовно гледат мачове в кафенета. Не всички обаче са на такова мнение. Жена архитект, която не съобщава името си, е на мнение, че правилата трябва да се спазват. \"Жените не трябва да ходят на стадионите, не само заради проблемите, които съществуват във футбола, но и заради културните различия. Атмосферата не трябва да бъде нарушавана\".", "date": "2019.09.22", "title": "Футбол в заведение: как жените в Иран борят забраната за посещение на стадионите"}
{"url": "https://www.dnevnik.bg/skorost/2019/09/22/3964518_test_draiv_za_mitsubishi_noviiat_l200_e_po-dobur_i_na/", "text": "Точно 40 години опит в производството на пикапи с товароносимост 1 тон. С това може да се похвали японската марка Mitsubishi. Цялото знание и опит, натрупани за това време, компанията вложи в шестото поколение на L200, което тествах в Испания. L200 се продава в 150 страни, като е вторият най-популярен модел в гамата на Mitsubishi след Outlander. В Европа пикапът присъства от 1991 година, като формира почти 13% от продажбите на компанията.      Новият L200 е отговорът на предизвикателството, което Ford Ranger отправи, като стана най-продаваният пикап на Стария континент. В борбата за клиенти в Европа моделът на Mitsubishi е четвърти с амбицията да се придвижи напред. Като цяло битката е между десет производителя, като най-силните позиции имат Ford, Toyota, Volkswagen и Mitsubishi. Излъчване на мачо Новият L200 се отличава с подобрена надеждност, усъвършенствано пътно поведение и повишени офроуд възможности. От Mitsubishi казват, че това е най-екстремният им офроуд модел след легендарното Pajero. Отвън промените са драстични, като те са направени след консултации с клиентите. На база тяхното мнение е създаден пикап с по-агресивно излъчване, който внушава здравина и издръжливост. Ако беше човек, L200 щеше да се описва като мъж с квадратна челюст и широки рамене, казват по този повод от компанията.      Предницата на пиката изглежда като изсечена от камък, но в същото време визията се вписва в новия дизайнерски език на Mitsubishi, демонстриран от Еclipse Cross. Поглед към автомобила показва, че предният капак стои по-високо, радиаторната решетка е по-тясна и по-високо разположена. Същото се отнася и за фаровете.      Товарният отсек е преобразен с по-квадратна и солидна визия. Променени са предната и задната броня. Джантите са 18-цолови с 6 двойни спици. L200 се предлага в четири нови цвята на базата на сиво, оранжево, червено и бяло. В сравнение с предишното поколение дължината е увеличена с 2 сантиметра, като версията с двойна кабина, която е единствената, предлагана в България, е 5.23 метра. Дължината на товарния отсек е 1.52 метра, колкото и преди, или 29% от общата дължина. Еволюцията на салона Докато отвън промените в L200 се революционни, то в салона по-скоро сме свидетели на еволюция. Става дума за по-меки и по-добре изглеждащи материали, по-видими скали на приборното табло, добавяне на места за съхранение на малки предмети и USB изходи, които са общо четири. Седалките също са променени, като не само са по-удобни за дълъг път, но и изглеждат по-добре.      Само един двигател за Европа В Европа Mitsubishi L200 се предлага само с един двигател – нов 2.2-литров, четирицилиндров дизел с два разпределителни вала, четири клапана на цилиндър и директно впръскване комън-рейл. Той се отличава с намалено триене между движещите се части и подобрение в системата за впръскване на горивото.      В началото тествах версията, оборудвана със серийната нова механична скоростна кутия с шест предавки, и дизелът ме подразни със сериозната турбо дупка. Реално при подаване на газ до 2000 оборота не се случва нищо, след което целият въртящ момент от 400 Нм идва изневиделица. При представянето на L200 от Mitsubishi обясниха, че това се налага, за да се покрият строгите еконорми Euro 6d temp. За целта дизелът вече ползва и AdBlue за неутрализация на азотните окиси. Иначе, като се свикне с това, че трябва скоростите да се превключват при високи обороти, L200 става приятен за каране и прилично пъргав за размерите и теглото си пикап. Към момента официални данни за ускорението обаче няма.      Тествахме пикапа и с новата автоматична скоростна кутия, която запълва до известна степен турбо дупката и работи много приятно. Разходът на гориво на L200 по новия стандарт WLTP e 8.8 на сто с механичната скоростна кутия и 9.7 литра на 100 км с автоматика. В рамките на теста той беше 11 на сто с ръчната скоростна кутия, но при изминати над 20 километра офроуд. С автоматичната трансмисия консумацията се оказа изненадващите 7.3 л/100 км при само извънградско каране по пътища с ограничения 80, 100 и 120 км/ч. По-комфортен и по-сигурен Промененото окачване отпред и отзад повишава леко нивото на комфорт на L200 при движение по асфалтов път и офроуд, но автомобилът си вози твърдичко и подрусва, особено когато е празен. Воланът е с неутрални настройки, подходящи и за шофиране с висока скорост, и за маневриране.      За размерите си L200 има отлична маневреност, като минималният радиус за завиване от стена до стена е 5.9 метра. Спирачките на пикапа използват по-големи предни дискове и спирачни апарати с две бутала вместо с едно и успяват да укротят тежащата почти 2 тона машина. Както може да се очаква, Mitsubishi L200 предлага повече системи за безопасност от своя предшественик. За първи път моделът е снабден със сигнализация за автомобил в мъртвата зона на огледалата и предупреждение за опасно бързо приближаване към друго превозно средство или пешеходец със задействане на спирачките, ако водачът не реагира.      Маневрирането и придвижването офроуд са улеснени от набор от четири камери, които дават пълен обзор на зоната около автомобила, като водачът може да избере коя картина да следи приоритетно. При маневриране работи и система, която неутрализира подаването на газ, ако в опасна близост има обект. Нова за L200 е и сигнализацията за приближаващ обект към маневриращия на заден ход пикап. Разбира се, присъстват и познатите от предишното поколение асистент за поддържане на избраната лента на движение, асистент за потегляне по наклон, система за стабилизация на ремарке и т.н. С най-универсалния офроуд пакет на пазара Силните офроуд възможности винаги са били коз за L200, като новото поколение не прави изключение. На практика това е единственият пикап, който предлага избор между задно предаване, постоянно 4Х4 за шофиране по нормални пътища, задвижване на четирите колела с бавни предавки, 4Х4 с бавни предавки и блокиран заден диференциал и централен диференциал, и 4Х4 с бавни предавки и избор на настройки в четири режима – чакъл, кал/сняг, пясък и скали. Те се появяват за първи път при L200, като електрониката регулира сцеплението и допустимото приплъзване на колелата. Новост при пикапа на Mitsubishi e асистентът за спускане по наклон. Той позволява поддържане на скорост между 2 и 20 км/ч. Неговата роля е да държи автомобила в зададената с волана траектория, като поддържа постоянно избраната скорост. Както и при предишното поколение на L200, ъгълът на заход е 30 градуса, а на оттегляне 22 градуса. С 10 сантиметра обаче е повишена допустимата дълбочина на газене и без специално подготовка тя е 70 сантиметра.      Малко по-скъп Продажбите на Mitsubishi L200 в България започват този месец, а публичната му премиера ще е на автосалона в София, който отваря врати на 12 октомври. Цената е малко по-висока от на предшественика, като с двойна кабина и задвижване 4Х4 пикапът струва 60 990 лева с ДДС. L200 се предлага в три нива на оборудване, като с всички екстри цената скача до 81 490 лева. Любопитна подробност е, че сериозно е увеличен наборът от аксесоари за пикапа, като от 40 досега вече са 60.", "date": "2019.09.22", "title": "Тест драйв за Mitsubishi: Новият L200 e по-добър и на пътя, и извън него"}
{"url": "https://www.dnevnik.bg/bulgaria/2019/09/22/3966729_kratki_novini_bulgarin_e_zaginal_v_planinata_olimp/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Земетресение с магнитуд 3.4 по Рихтер край Кърджали Епицентърът на земния трус е на 206 километра югоизточно от София и на 8 километра югозападно от Кърджали. Огнището е на 8 километра дълбочина, е отчел Европейският сеизмологичен институт. Трусът е регистриран в 15.13 часа. Въоръжен мъж се барикадирал в дома си в София След като близо денонощие въоръжен мъж се беше барикадиран в жилището си в столичния квартал \"Овча Купел\", който отказваше да излезе дори и след намесата на полиция, около 19 часа полицаи от специализираното отделение \"Кобра\" са влезли при него. Кризата е приключила без ранени и пострадали,  съобщи БНР . Преди дни мъжът отива на интервю за работа в охранителна фирма. След като получава отказ, решава да отмъсти на собственика. За целта се сдобива с газов пистолет и камуфлажни дрехи. Негови съседи обаче подават сигнал в полицията и на място е изпратен патрул. Мъжът заплашва униформените служители, че ще стреля и се барикадира в жилището си. На няколко пъти психолози от МВР през изминалото денонощие са се опитвали да го убедят да излезе доброволно. Той обаче отказвал. Произвел е и няколко изстрела в жилището си с газовият пистолет. Заради агресивното му поведение през изминалата нощ на мястото на инцидента имаше екипи на МВР и психолози. Разпитани са и съседите дали човекът и друг път е проявявал агресия. По случая работи Столичната дирекция на вътрешните работи. В понеделник се спират камионите по магистралите Освен по магистралите, камиони над 12 тона няма да се допускат и по най-натоваренитe пътища, съобщи пресцентърът на агенция \"Пътна инфраструктура\". Целта е да се повиши безопасността и да се увеличи пропускателната способност на инфраструктурата в края на почивните дни. Във връзка с очаквания интензивен трафик Агенция \"Пътна инфраструктура\" апелира шофьорите да карат разумно и със съобразена скорост, да спазват правилата за движение и да не използват аварийните ленти по автомагистралните участъци за по-бързо придвижване. Българин е загинал в планината Олимп Мащабната операция по спасяването на български катерач е продължила повече от пет часа, но въпреки това мъжът е починал, съобщи Гръцката спасителна служба. Мъжът е получил тежки травми след падане в скален процеп. Мястото, където е намерен, е рисково и опасно. Това е вторият случай на загинал български катерач под Олимп през тази година, след като през май друг алпинист почина в същия район.", "date": "2019.09.22", "title": "Кратки новини: Земетресение с магнитуд 3.4 по Рихтер край Кърджали"}
{"url": "https://www.dnevnik.bg/intervju/2019/09/22/3966728_aleksandur_kyosev_brutalniiat_ezik_stana_norma/", "text": "                         – Прочетох тази статия, харесах я – и заедно с това много се натъжих. Статията е написана от елитарни позиции, тя говори за \"опростачване\" и \"простаци\". Признавам си, че и аз защитавам елитарната позиция. И смятам, че трябва да говорят онези, които мислят и са достатъчно образовани. Но за съжаление тази елитарна позиция страда от невежество. Хайде, да не е невежество - професор Слатински в никакъв случай не може да бъде обвинен в невежество. Той просто не е достатъчно информиран за това, което правят лингвисти, медийни анализатори и културолози от години насам. По този въпрос има огромен брой публикации, включително и мои, а неговата статия е написана така, сякаш откриваме топлата вода. Натъжи ме и друго: тя обяснява този процес по поговорката \"Рибата се вмирисва откъм главата\". Тоест политиците говорят просташки, а народът се опростачва, защото политиците са негов образец. – Въпросът е много по-сложен и комплексен. Става дума за масов социален и дисперсен процес, без единен произход, който трае повече от 20 години и не е свързан с една или друга политическа фигура. Не че политиците нямат заслуга, но тя е малка в сравнение със заслугата на медиите, които продават просташката стока още от възникването на така наречената независима преса. Тогава се смяташе, че за да бъде тя продаваема, трябва да слезе до равнището на най-ниския знаменател на вкусовете. Така се появи този език - един стилизиран език на някакви въображаеми мутри, който се превърна в медийна стока и се продаваше много добре, дори се превърна в скрита медийна норма. При появата на социалните мрежи бруталността и арогантността дори се превърнаха в общобългарска норма. – Ще дам един пример. В българския интернет постепенно възникнаха норми: да се пише на кирилица и да не се пише с главни букви, защото това се смята за неучтив крясък. Тоест социалната среда в социалните мрежи е в състояние да се самосанкционира: един огромен брой анонимни хора съумяват да изработят някаква обща норма, която да регулира тяхното общуване. Но такава норма не беше изработена срещу бруталността, агресията или обидите по адрес на опоненти. Тоест в целия този процес по възникването на просташкия език като норма на обществото участват страшно много агенти. Политиците, разбира се, също са в кюпа. Но причинно-следствената връзка е обратна. Не политиците са образец на масите - политиците просто играят ролята на простаци, макар че много често изобщо не са такива. Правят го, защото смятат, че това е печеливша позиция, че това е ролята, която ще се хареса на мнозинството. – Хората реагират различно, обществото не е нещо единно. Едни го харесват, други не го харесват, трети го имитират. Важното е друго: това вече се смята за норма. И елементарното прекрачване на границите на вежливостта вече не прави впечатление никому. В България бруталната безцеремонност вече се смята за норма на публично говорене: хората имат чувството, че така \"се казва истината\". За това има различни причини: медиите, дигитализацията, социалните мрежи. Но има и нещо друго, което не бива да подценяваме: има социален гняв. Много хора се почувстваха изключени от социалните процеси и смятат, че трябва да говорят гневно. Това означава - да употребяват брутални думи, да наричат другите с брутални имена. А опитът да се противостои на езика на омразата имаше точно обратния ефект. Той произведе нови вълни от гневно говорене. – Точно така. Ако говориш вежливо, значи се \"мазниш\", както би казал Алеко Константинов. Значи нещо не е в ред, значи не казваш истината. – Тази образованост минава за някакъв вид експертно дрънкане, което никого не интересува. Хората смятат, че истината е толкова видима, толкова болезнена, толкова брутална, че трябва да се назовава с брутални думи. Не оправдавам просташкото говорене, само обяснявам механизмите. – Да. С две думи казано: всичко онова, което напуска сферата на бруталната, безцеремонна гневност, се смята за недостойно за доверие. Онези, които искат да продават медийна стока, смятат, че трябва да говорят по този начин – и култивират този език. Не защото са простаци, а защото го смятат за стока. – Точно това казвам. Възниква порочен кръг. А критиците на този език, включително и моя милост, всъщност не са предложили истински изход. Ние не знаем какъв е изходът, не знаем какъв е инструментът, с който да въздействаме. И в някакъв смисъл се самомаргинализираме. Ние си говорим, кучето си лае, а керванът си върви. И никой от критикуваните медии не взима подобни критики на сериозно. Те се възприемат като някакво даскалско, назидателно мрънкане. – Да, той също остава в този порочен кръг, не предлага изход, а само някаква моралистична назидателност. Която, да си призная, и аз съм практикувал, но вече знам, че тя не води до никакъв резултат. Нека да кажа и още нещо. Да се говори за простаците и опростачването е много лесно, но и безотговорно. Защото всъщност ние не знаем какво значи думата \"простак\". Тя очевидно не означава само \"необразован, прост човек\". Тя е нещо много повече. Правил съм си труда да проверявам дали на други езици има подобна дума. Откривам различни приблизителни синоними – нека да не ги изброявам тук. На сръбски и хърватски има думата \"прóстак\", която обаче значи само \"прост, необразован човек\" и не отговаря на българската \"простак\". Казано другояче: българският простак е човек, който живее със сбъркана представа за социалните и образователни йерархии и смята, че той е в истината, че е в правото си, че е на власт. Власт културна и политическа. Тук, разбира се, веднага се появява фигурата на Бай Ганьо: един тържествуващ прост човек, един прост човек, който издевателства над другите. Много е сложна семантиката на думата \"простак\", поради което не бива да я употребяваме така лекомислено. Защото ако се задълбочим в нея, оттам ще изникнат страхотните проблеми на социалното равенство и неравенство, на справедливостта и несправедливостта.", "date": "2019.09.22", "title": "Александър Кьосев: Бруталният език стана норма"}
{"url": "https://www.dnevnik.bg/tehnologii/2019/09/22/3966133_izkustven_intelekt_predskazva_el_ninyo_s_tochnost_do/", "text": "Суша в южна Африка, горски пожари в Южна Америка, наводнения по тихоокеанското крайбрежие на Северна Америка - Ел Ниньо е метеорологично явление, което оставя разруха след себе си. Стихията, която връхлита на всеки между 2 и 7 години, е предизвикателство за учените, опитвали да я \"предскажат\" година преди да се случи. Изкуствен интелект обаче може да го включи в прогноза за следващите 18 месеца, сочи ново изследване, цитирано от сп.  \"Сайънс\" . Използвана е т. нар. конволюционна невронна мрежа - изкуствен интелект с добри способности да разпознава изображения. В случая мрежата е обучена с изображения, свързани с температурата на морската повърхност през годините и тази на по-голяма дълбочина в океаните, за да разбере как те съответстват на предстоящото зараждане на Ел Ниньо. Далеч от съвършенството Досегашните прогнози са разчитали на сравнително малък набор от статистики за фактори като температурата на океаните. В други случаи са изпозвани климатични модели, но липсва подробната картина на ситуацията в океана, която е нужна за дългосрочна прогноза, обяснява списанието. В случая изкуственият инелект е захранен с данни от климатични модели, пресъздаващи условията в океана от 1871 до 1973 г. с няколко хиляди симулации на едни и същи данни, зададени от съответните модели, обяснява климатологът Йо-гюн Хам от Националния университет \"Чоннам\" в Южна Корея. Програмата далеч не е съвършена - тя предсказва в кои щати ще удари Ел Ниньо година и половина преди това да се е случило, но точността е около 74%. Изследването, публикувано от друго списание -  \"Нейчър\"  - обаче е повод за оптимизъм, тъй като сега използваният модел за прогнозиране на Ел Ниньо е показал точност от едва 56%, когато се приложи за същия период. Друг успех е в прогнозата край къде Тихият океан ще се затопли повече. Това е важно, защото когато стихията преминава през източната част, по-близо до Южна Америка, температурата на водата е по-висока на север и по-често има поройни дъждове, отколкото когато Ел Ниньо преминава в западната част на Тихия океан. Ползите предстои да се видят В разработката е цитиран Уилям Хсие - пенсиониран климатолог от Виктория, Канада, който не е участвал в изследването, но е работил по ранните опити за прогнози за Ел Ниньо. Според него подобна технология може да помогне на хората в застрашените региони да се подготвят по-добре за суша и наводнения. Те могат например да избирет какви реколти да засадят, за да минимизират щетите. Не е известно обаче каква полза има от прогнози за период, по-голям от година, смята климатологът Стивън Зебиак от Международния институт за иследване на климата и обществото към Колумбийския университет в щата Ню Йорк. Според него вземането на решения (в обществата, засегнати от Ел Ниньо, а и другаде) вероятно е по-малко от година. Междувременно изследователите вече са публикували  прогнози  и за времето след 2021 г. Те предсказват \"Ла Ниня\" - явление, считано за \"обратно\" на Ел Ниньо с по-студен въздух, което носи със себе си суша и мусони. Правителствени агенции обаче все още не вземат предвид прогнозите им, макар те вече да работят по прогнозиране и на други явления.", "date": "2019.09.22", "title": "Изкуствен интелект предсказва Ел Ниньо с точност до 18 месеца"}
{"url": "https://www.dnevnik.bg/photos/2019/09/22/3966723_snimka_na_denia_batman_navurshi_80_godini/", "text": "Почитателите на супергероите отбелязаха вчера вечерта Деня на Батман. От няколко години той се състои на третата събота на месец септември.  Тази година по случай 80-годишнината на супергероя 10 града бяха осветени от сигнала на Батман, с който полицията на фикционалния град Готъм го призовава, когато има нужда от него.", "date": "2019.09.22", "title": "Снимка на деня: Батман навърши 80 години"}
{"url": "https://www.dnevnik.bg/istorii_na_denia/2019/09/22/3966742_nai-chetenoto_kak_beshe_izpraten_berbatov/", "text": "Традиционно в края на седмицата \"Дневник\" представя класация на десетте най-четени статии. Справката е направена в 19 часа на 21 септември: 1.  Играчът, чието първо докосване е забранено в 15 държави: как беше изпратен Бербатов  - 38 003 прочитания. 2.  Спасяване с хеликоптер - паралелът между хората от властта и гражданите  - 32 129 прочитания. 3.  Борисов стана майстор да \"вари жаби\"  - 24 107 прочитания. 4.  ГЕРБ си организира плавно слизане от власт – като БКП преди 30 години  - 23 240 прочитания. 5.  Четирима души се обаждали за свалянето на Силвия Великова (видео)  - 22 125 прочитания. 6.  Десет дрона направиха Саудитска Арабия за смях  - 18 873 прочитания. 7.  Гюрултия, злато и изцепки - турските сватби в Германия  - 18 785 прочитания. 8.  Борисов наредил полицията да не арестува снимащи репортери, МВР се извини  - 17 404 прочитания. 9.  Кортежът на Караянчева катастрофира, тя е със счупена ключица  - 16 695 прочитания. 10.  Цитат на деня: Киро вика \"Много е скъп казанът за ракия\"  - 14 880 прочитания.", "date": "2019.09.22", "title": "Най-четеното в \"Дневник\": Как беше изпратен Бербатов"}
{"url": "https://www.dnevnik.bg/bulgaria/2019/09/22/3966747_prezidentut_i_premierut_pozdraviha_bulgarite_za_denia/", "text": "Премиерът Бойко Борисов поздрави българите от профила си в социалната мрежа \"Фейсбук\" по случай 111 години от обявяването на Независимостта. \"Честит празник! Обявяването на независимостта е едно смело и значимо събитие, с което българският народ се гордее! Постижение, сложило край на дългия път към националното освобождение, за което много достойни българи са се борили. 111 години след този смел политически акт, ние продължаваме развитието на страната ни по европейски, следвайки идеалите за свобода и независимост. Нека да бъдем по-уверени в нашите възможности и по-единни в нашите действия, както са били нашите достойни предци\", написа премиерът. Президентът Румен Радев също отправи приветствие чрез профила си във \"Фейсбук\". \"На 22 септември 1908 г. с достойнство и дързост българската държава зае своето пълноправно място на международната политическа сцена. За едва 30 години след Освобождението израсна поколение държавници, което с воля и последователност формулира и проправи пътя на националния ни идеал. В онези тежки дни страната ни съумя да стане регионален лидер и да догонва с бързи темпове империи и кралства от целия континент\", написа държавният глава. \"Днес сме изправени пред своя собствен 30-годишен вододел. Три десетилетия след началото на прехода нашият път напред преминава през също толкова значими предизвикателства, очакващи своето решение. И преди столетие, и днес Независима България означава справедливост, развитие, европейска перспектива. От нас зависи дали ще се задоволим с настоящето си положение или ще се борим, подобно на предците ни, за да моделираме собствената си историческа съдба\", допълва президентът. \"Нека с разум и самочувствие да работим за изграждането на модерна България. Честит празник!\", завършва приветствието си Румен Радев,  който е на посещение в столицата на САЩ в Ню Йорк  за среща на ООН по въпросите за климата. Председателят на парламента Цвета Караянчева също използва социална мрежа, за да поздрави с празника. \"Честит празник! Честита Независимост!!!\", написа тя във \"Фейсбук\". \"С обявяването на Независимостта в старопрестолния град Търново преди 111 години България окончателно се утвърждава като суверенна и равноправна държава и пред нея се разкриват нови перспективи за възход и развитие. 22 септември е паметна дата, която увенча стремежа на поколения българи да бъдат свободни, обединени в своя държава и сами да чертаят бъднините си. Днес нашето единство и обединените ни усилия са най-важното условие за постигане на общата ни цел – развита и просперираща България в стабилна и сигурна Европа\", пише още Караянчева.", "date": "2019.09.22", "title": "Президентът и премиерът поздравиха българите за Деня на независимостта"}
{"url": "https://www.dnevnik.bg/zelen/2019/09/22/3966741_dnes_e_den_bez_avtomobili_v_sofiia_plovdiv_i_varna/", "text": "Днес София се присъединява към традиционната европейска инициатива \"Ден без автомобили\". Това е причината някои от улиците да бъдат затворени. От 9.00 до 19.00 часа за коли ще е затворен периметърът между бул. \"Княз Александър Дондуков\", \"Васил Левски\", \"Патриарх Евтимий\", \"Христо Ботев\" и \"Тодор Александров\", пише Би Ти Ви. Гражданите и посетителите на столицата ще могат да се придвижват с градския транспорт, пеша, с колело или тротинетки. Кампанията \"Ден без автомобили\" цели да покаже, че намаляването на шума и вредните емисии във въздуха може да подобри качеството на живот в градовете. Денят се отбелязва за пръв път през 1988 г. във Франция. Днес много европейски градове затварят за автомобили централните си зони. В България към инициативата се присъединяват Варна и Пловдив.", "date": "2019.09.22", "title": "Днес е \"Ден без автомобили\" в София, Пловдив и Варна"}
{"url": "https://www.dnevnik.bg/sviat/2019/09/22/3966759_uolstriit_djurnul_iran_podgotvia_novo_napadeniv/", "text": "Йеменските бунтовници са предупредили чуждестранни дипломати, че Иран подготвя ново нападение след  атаката с ракета и дрон  срещу саудитски петролни инсталации преди седмица, съобщи БТА, като цитира \"Уолстрийт джърнъл\". Инормацията е била предадена на саудитски и американски представители. Лидери на бунтовниците казали, че вдигат тревога за възможно нападение, след като били подложени на натиск от Иран да участват в него, посочват източниците. Според публикацията, цитирана от ТАСС, хусите дали неочакван отговор на натиска на Иран. В петък те заявиха намерението си да прекратят атаките срещу саудитското кралство в рамките на инициатива за постигане на мирно регулиране. Ръководителят на политическата им структура Махди ал-Машат призова за спиране на ударите и от двете страни и за сериозни разговори. Говорителят на хусите Мохамед Абдел Салам в отговор на въпрос на \"Уолстрийт джърнъл\" отрече групата да е отправяла предупреждение към чуждестранни дипломати. Рияд и Вашингтон обвиняват Иран, че стои зад атаките срещу петролните съоръжения на компанията Сауди Арамко през нощта на 14 септември. В резултат на взривовете и пожарите добивът на най-големия производител на петрол в света спадна с 5,7 милиона барела на ден от общо 9,8 милиона барела на ден.", "date": "2019.09.22", "title": "\"Уолстрийт джърнъл\": Иран подготвя ново нападенив срещу Саудитска Арабия"}
{"url": "https://www.dnevnik.bg/razvlechenie/2019/09/22/3966757_the_chemical_brothers_idvat_v_bulgariia_sled_po-malko/", "text": "The Chemical Brothers ще направят първия си български концерт след по-малко от месец. На 10 октомври електронното дуо ще пристигне в София, за да предложи на публиката впечатляващо аудио-визуално шоу, съобщават организаторите на събитието от продуцентската компания \"АРТ БГ\". Концертът е част от турнето на групата по представянето на новия им албум No Geography. В България The Chemical Brothers пристигат с оригинална продукция, която включва внушително 3D светлинно шоу и други впечатляващи сценични ефекти. Тя беше представена за пръв път на фестивала в Гластънбъри и ще бъде доставена до \"Арена Армеец\" със седем тира. Въпреки фокуса върху новия албум музикантите ще изпълнят и едни от най-големите си хитове като Hey Girl Hey Boy, Block Rockin’ Beats, Galvanize. Том Роуландс и Ед Саймъндс се събират в Манчестър през 1989 г. под името Dust Brothers. Сменят името си на The Chemical Brothers едва през 1995 г. Първият им албум Exit Planet Dust е добре приет на Острова, но световната им слава идва с втория - Dig Your Own Hole. По условие на мениджъра на групата залата е лимитирана до 9500 места. Затова организаторите препоръчват предварителното закупуване на билети. Те са на цена от 69 до 100 лв. и могат да бъдат намерени  в мрежата на \"Ивентим\".", "date": "2019.09.22", "title": "The Chemical Brothers идват в България след по-малко от месец"}
{"url": "https://www.dnevnik.bg/v_pamet/2019/09/22/3966754_pochina_barun_hiltun_-_chovekut_koito_30_godini_beshe/", "text": "На 91-годишна възраст в четвъртък е починал известният хотелиер Барън Хилтън. Освен с hолемия си принос за разширяването на веригата хотели, създадени от баща му, той е и основател и първи собственик на отбора по американски футбол \"Лос Анджелис Чарджърс\", съобщава \"Варайъти\", позовавайки се на изявление на Фондация \"Конрад Н. Хилтън\", направено днес. В изявлението на фондацията се подчертава, че Барън Хилтън е президент на компанията повече от 30 г. и помага много за разширяването на хотелския бизнес до днешната империя. След пенсионирането си през 1996 г. Хилтън остана в управителния съвет на компанията до 2007 г., когато американската корпорация \"Блекстоун груп\" купи хотелиерския бизнес за 26 млрд. долара. Неговата внучка Парис Хилтън написа в \"Туитър\" по повод смъртта му, че откакто е била малко момиче, той е бил нейният пример като успешен бизнесмен. \"Той беше легенда, визионер, брилянтен, красив, мил и животът му беше изпълнен с постигнати цели и приключения\", изтъкна тя. Уилям Барън Хилтън е вторият син на Конрад Хилтън и е роден в Далас през 1927 г. В завещанието си той отрежда 97% от богатството му да отиде за хуманитарната работа на фондация \"Конрад Н. Хилтън\". По предварителни оценки така капиталът на фондацията ще се увеличи от 2.9 млрд. долара на 6.3 млрд. долара.", "date": "2019.09.22", "title": "Почина Барън Хилтън - човекът, който 30 години беше начело на хотелската верига"}
{"url": "https://www.dnevnik.bg/biznes/2019/09/22/3966770_obshto_17_zapaleni_sturnishta_za_denonoshtie_vupreki/", "text": "Седемнайсет сигнала за възникнали пожари в обработваеми земеделски площи са подадени към дежурните екипи на Министерството на земеделието и храните и държавен фонд \"Земеделие\" (ДФЗ) през изминалото денонощие, съобщиха от пресцентъра му. Те са станали на територията на Русе, Плевен и Монтана и са обхванали общо над 1 500 дка. Сигналите са постъпили от дирекция \"Пожарна безопасност и защита на населението\" към МВР. Въпреки забраните за палене на нивите, земеделските стопани продължават да прочистват сухара растителност от площите чрез подпалването й. ДФЗ напомня, че паленето на стърнища е забранено и подобни действия се санкционират от 1500 до 6000 лв. за първо нарушение, а при повторно - от 2000 до 12 000 лв. Изгарянето на стърнища е нарушаване на основно изискване за поддържане на земята в добро земеделско и екологично състояние, което е част от изискванията за кръстосано съответствие. Спазването на изискванията за кръстосано съответствие е задължително условие, за да могат кандидатите по директните плащания да получат субсидиите си в пълен размер. В момента се установява дали площите със запалени стърнища са заявени за подпомагане по схемите и мерките на директните плащания и кои са кандидатите. Те ще бъдат глобени, като наказанията могат да достигнат до лишаване от субсидии по една или няколко схеми за подпомагане в продължение на една или повече календарни години.", "date": "2019.09.22", "title": "Общо 17 запалени стърнища за денонощие въпреки глобите и забраните"}
{"url": "https://www.dnevnik.bg/istorii_na_denia/2019/09/22/3966771_nai-komentiranoto_v_dnevnik_stroeja_na_gazoprovoda/", "text": "1.  България подписа договор за 2.5 млрд. лева за строежа на газопровода \"Турски поток\"  - 346 коментара. 2.  Русия разположи ракети С-400 в Арктика  - 339 коментара. 3.  Иван Костов за шпионския скандал: Прокуратурата трябваше да покаже, че не е толкова близка с руската  - 315 коментара. 4.  Защо освободихме Полфрийман - мотивите на тримата съдии  - 304 коментара. 5.  Кортежът на Караянчева катастрофира, тя е със счупена ключица  - 302 коментара. 6.  Центърът на Цветанов подготвя анализи за хибридните атаки, фалшивите новини, комунистическото минало  - 285 коментара. 7.  Демократична България: Изборите ще са референдумът за боклука на София  - 284 коментара. 8.  БНТ показа в ефир карта на Украйна без Крим  - 267 коментара. 9.  \"Алфа Рисърч\": Увеличават се критичните оценки за управлението, но няма алтернатива  - 239 коментара. 10.  Саудитска Арабия сви добива на петрол наполовина след атаката с дронове  - 237 коментара.", "date": "2019.09.22", "title": "Най-коментираното в \"Дневник\": Строежа на газопровода \"Турски поток\""}
{"url": "https://www.dnevnik.bg/sviat/2019/09/22/3966772_iran_shte_predstavi_v_oon_plan_za_sutrudnichestvo_za/", "text": "Иран ще представи в близките дни в ООН план за сътрудничество за сигурността в Залива между съседните страни, заяви президентът Хасан Рохани, цитиран от световните агенции, съобщи БТА. Той каза това при откриването на военния парад в Техеран по повод иранския Ден на отбраната. Рохани изтъкна, че присъствието на чуждестранни сили в Залива засилва несигурността за региона и за петролния сектор. САЩ обявиха изпращането на допълнителни военни части в района след нападението с дрон срещу саудитски петролни инсталации, за което Рияд и Вашингтон обвиняват Техеран. По-рано днес \"Уолстрийт джърнъл\" съобщи, че йеменските бунтовници са предупредили чуждестранни дипломати, че Иран подготвя ново нападение след  атаката с ракета и дрон  срещу саудитски петролни инсталации. Рохани за пореден път отбеляза, че страната му подава приятелска ръка на останалите страни от Залива. Имайки предвид арабските страни от Залива, с които Иран има особено обтегнати отношения, като Саудитска Арабия и Обединените арабски емирства (ОАЕ), президентът на Иран допълни: \"Готови сме дори да не обръщаме внимание на миналите им грешки, тъй като днес ситуацията е такава, че враговете на исляма и на региона, тоест Америка и ционизмът, искат да използват за лоши цели нашите разделения\". На сесията на Общото събрание на ООН, която започва на 24 септември в Ню Йорк, Иран ще представи план за регионално сътрудничество, наречен \"Надежда\", предназначен да гарантира сигурността в района на Залива, Ормузкия проток и Оманския залив с помощта на страните от региона, посочи иранският президент.", "date": "2019.09.22", "title": "Иран ще представи в ООН план за сътрудничество за сигурността в Залива"}
{"url": "https://www.dnevnik.bg/sport/2019/09/22/3966776_ansambulut_po_hudojestvena_gimnastika_vze_srebro_v/", "text": "Ансамбълът по художествена гимнастика спечели втори медал от световното първенство в Азербайджан. След  бронзовото отличие  в многобоя възпитаничките на Весела Димитрова спечелиха сребро в съчетанието на пет топки. Симона Дянкова, Лаура Траатс, Мадлен Радуканова, Стефани Кирякова и Ерика Зафирова получиха оценка 29.350 точки (20.700 за трудност и 8.750 за изпълнение с наказание от една десета). Те бяха изпреварени от петицата на Япония. Оценката на Япония беше 29.550 с 20.900 за трудност. Русия остана на трето място с 28.150. Малко по-късно ансамбълът участва и в другия финал за деня - на три обръча и два чифта бухалки. Петицата на България записа резултат от 28.850, което отреди пето място на тима. Титлата отиде в Русия (29.450), следвана от Япония (29.400) и Италия (29.200). Преди България се нареди и ансамбълът на Беларус.", "date": "2019.09.22", "title": "Ансамбълът по художествена гимнастика взе сребро в съчетанието с пет топки"}
{"url": "https://www.dnevnik.bg/bulgaria/2019/09/22/3966774_otkradnata_e_chast_ot_kontaktnata_troleibusna_mreja_na/", "text": "Открадната е част от контактната тролейбусна мрежа на Русе, липсват 250 метра проводници по бул. \"България\", съобщи БНТ. Над 7000 лева ще струва на общината да възстанови щетите. Освен че са задигнали медните проводници, крадците са повредили и част от електрическите стълбове. Те се опитали да изкопаят и подземен проводник, но не успели. Тролейбусната мрежа не е под напрежение и те са се възползвали, за да отрежат жиците, като са се качили на 5 метра височина. \"Предполагам, върху по-високо превозно средство. Трафикът по този булевард е интензивен, но те са успели някак\", коментира пред БНТ Александър Георгиев, директор на Общински транспорт - Русе. Докато се възстановят щетите, трафикът по булеварда ще бъде затруднен. \"Когато започне да се възстановява трасето, ще трябва да затворим за един ден тази част от бул. \"България\". Тъй като е твърде натоварено, ще трябва да пренасочим трафика в другата лента, което допълнително ще затрудни движението\", каза Георгиев. Общината търпи загуби и заради шофьори на камиони, които не преценяват габаритите на превозното средство и често късат кабелите.", "date": "2019.09.22", "title": "Открадната е част от контактната тролейбусна мрежа на Русе"}
{"url": "https://www.dnevnik.bg/bulgaria/2019/09/22/3966775_karakachanov_bnr_ne_e_chastno_jurnalistite_da_si/", "text": "\"Изпълнителната власт и политиците не трябва да се бъркат професионално и кадрово в ръководството на БНР. Не може и определени неправителствени организации и партийно пристрастни групички в радиото да смятат, че то им е частна собственост и могат да си правят каквото си искат с държавните средства, които получават от бюджета на всички данъкоплатци.\" Това заяви в интервю за предаването \"Неделя 150\" по програма \"Хоризонт\" на Българското национално радио вицепремиерът и министър на отбраната Красимир Каракачанов.  За него обаче въпросът не може да бъде представян и само като \"свобода на словото и някой, който й посяга\". Според вицепремиера \"никой не може и не трябва да си мисли, че под хубавата мантия на свободата на словото може да прави каквото си иска, защитавайки определени идеи\". Кризата в БНР започна на 12 септември, когато  журналистът Силвия Великова беше свалена от ефир . Тя беше върната часове по-късно, а на 13 септември излъчването на програма \"Хоризонт\" беше спряно за близо 5 часа. Последва  проверка на прокуратурата по случая , тъй като  по закон БНР е част от стратегическите обекти и дейности от значение за националната сигурност . В момента съдбата на Светослав Костов на поста генерален директор на БНР е под въпрос, а в петък  Съюзът на българските журналисти поиска неговата оставка .  Той каза, че би одобрил конкретен механизъм, според който журналистическата гилдия да има по-големи правомощия. \"Но срещу условието радиото да не се превръща в частна собственост на група неправителствени организации с погрешни разбирания за света и човешкото развитие. Аз толкова плювни по теми като гей парадите и циганите не съм чул, отколкото от ваши колеги в радиото\", обясни Каракачанов.  \"Работата на журналистите е не да правят оценки, а да предават фактите такива, каквито са, и да не вземат политическа страна и да ми глаголстват по теми, които дали ги разбират или не ги разбират, това си е тяхна работа. Да си имат убежденията, да си ги държат вкъщи\", каза още той. Според Каракачанов изход ситуацията в БНР трябва да намерят журналистическата гилдия и СЕМ. А от този случай може да се породи истински дебат за журналистиката и нейното състояние в България. Кризата в БНР започна на 12 септември, когато журналистката Силвия Великова беше свалена от ефир.", "date": "2019.09.22", "title": "Каракачанов: БНР не е частно, журналистите да си държат вкъщи убежденията"}
{"url": "https://www.dnevnik.bg/sport/2019/09/22/3966778_teodor_salparov_obmislia_ottegliane_ot_nacionalniia/", "text": "Либерото на националния отбор по волейбол Теодор Салпаров призна, че вероятно е изиграл последния си мач за България. Това се случи след  загубата от Словения 1:3  (27:25, 17:25, 16:25, 17:25) в осминафиналите на европейското първенство.  \"Това сигурно ми е последният мач с националния отбор. Исках да завърша по-позитивно, но Словения беше много по-добра от нас и заслужено победиха. Пожелавам им успех в четвъртфинала\", каза Салпаров пред Би Ти Ви. Опитният волейболист играе за България от 1999 г. С тима той има три бронзови медала - от световното първенство през 2006 г., Световната купа 2007 и от европейското в Измир през 2009 г. Салпаров е на мнение, че България няма шанс да се класира на олимпийските игри в Токио, затова и не мисли да продължава. \"Според мен шансовете на тази квалификация са нулеви, така че по-добре младите са играят, да се развиват, да трупат опит, за да може след една, две, три или четири години да имат нужното самочувствие и да играят тези мачове много по-добре от сега, защото определено ни липсва концентрация и постоянство. Аз и Виктор (Йосифов) спираме с националния отбор. Обещахме, че ще помогнем и ще играем и на олимпийската квалификация в Берлин. Ще се опитаме да се класираме на Олимпиадата в Токио 2020, но ще ни бъде много трудн\". \"Не може след един такъв гейм във волейбола е така, губиш една лека ситуация и се обръща целият мач. Затова вече няма смисъл да се изнервям и да стоя аз тук, защото много съм дал на националния отбор и той много ми е дал, така че има и други след мен, които трябва да играят. Много състезатели останаха в България, които можеше да са тук. Опитни състезатели, които в такива мачове имат нужната рутина и опита да променят хода на мача, докато се вижда, че хората, които влизат отвън – влизат по-сковано и нямат опита и рутината да обърнат нещата в наша полза, когато ни е тежко\", добави Салпаров.", "date": "2019.09.22", "title": "Теодор Салпаров обмисля оттегляне от националния отбор по волейбол"}
{"url": "https://www.dnevnik.bg/politika/2019/09/22/3966777_cvetan_cvetanov_nai-pechelivshi_v_mestnite_izbori_shte/", "text": "Всички основни политически формати ще отчетат по-добри резултати на местните избори. След вота всеки ще бъде победител. ГЕРБ ще бъде първа политическа сила, но няма да има тези 130 кмета. БСП и \"Обединени патриоти\" ще имат повече кметове. Най-печеливши в тези избори ще бъдат ДПС\". Това каза пред БНР Цветан Цветанов, председател на Евроатлантически център за сигурност. По думите му за 13 години ГЕРБ се е изградила като единствената алтернатива в смесените региони. \"Днес обаче политическото решение, което се взема от Изпълнителната комисия, е не навсякъде и не на всяка цена в тези места ГЕРБ да има представителство. Това води до леко отдръпване и демотивиране на достойните мюсюлмани и българо-мохамедани, които припознаха ГЕРБ като единствената алтернатива. ГЕРБ ще направи отстъпление от смесените региони\", каза Цветанов. \"Резултатите от местните избори ще дадат фактите, с които всеки един ще трябва да се съобразява. Местната власт е гръбнакът на партията, но и гръбнакът за развитието на регионите\", посочи още той.", "date": "2019.09.22", "title": "Цветан Цветанов: Най-печеливши в местните избори ще бъдат ДПС"}
{"url": "https://www.dnevnik.bg/biznes/2019/09/22/3966784_domakinstvata_sami_shte_si_izbirat_dostavchik_na_tok/", "text": "Българските домакинства ще могат да си избират свободно доставчик на електроенергия след 2020 г. Това заяви във Велико Търново министърът на енергетиката Теменужка Петкова,  цитирана от БНР . Либерализацията за пазара на електроенергия за домакинствата и малките потребители трябваше да е факт преди година. Процесът започна, но в пълнота ще е се случи не по-рано от 2020 г, посочи Петкова. \"Може би от следващия регулаторен период постепенно да се върви към пълно либерализиране на пазара, като в цената на електрическата енергия, която сега е регулирана, постепенно ще се вкарва една малка част, която е на цената, която е на пазара, а не както е сега Комисияjd за енергийно и водно регулиране да регулира изцяло цената за битовите потребители и за малкия бизнес\", каза Петкова. Включването на домакинствата към свободния пазар на ток няма да доведе до увеличение на цените за бита, увери тя.", "date": "2019.09.22", "title": "Домакинствата сами ще избират доставчик на ток след 2020 г., прогнозира Петрова"}
{"url": "https://www.dnevnik.bg/citat_na_deniia/2019/09/22/3966811_citat_na_denia_nezavisimostta_e_otnositelna_v/", "text": "                         Това заяви в интервю за \"Нова телевизия\" бившият премиер (2001 - 2005 г.) Симеон Сакскобургготски. \"Не бива да се политизира и НАТО. Това е въпрос на една обща воля на дадени страни, където сме усетили, че ни е мястото. Ама това не изключва да бъде човек враждебно да бъде настроен срещу други. Това не е сериозно, връщаме се към известни грешки\", коментира Сакскобургготски. Той коментира и реакцията на българското министерство на външните работи, което с необичайно остър тон  осъди  експозицията \"Освобождението на България\", открита на 9 септември в руското посолство. Тя стана повод отново  да се раздели обществото  по въпроса освободителка или не е Русия. \"Наясно сме какво е било в края на световната война, какви системи е имало, какво е настъпило. Ако за Съветския съюз е било \"да се освободим от нацизма\", те го виждат по този начин. Ние може би сме го изпатили по друг начин. Така че тези работи защо да се акцентира върху това, вместо да се гледа на картата размера на страните, отношенията ни с Русия и ние да сме си в блока, в който се намираме. И да не се акцентира постоянно на нещата, които може би някъде да предизвикат някоя искра\", каза Сакскобургготски. Бившият премиер каза, че не е виждал дядо си Фердинанд I, който обявява Независимостта на България. \"По стечение на обстоятелствата ние бяхме в Египет, той в Кобург. Майка ми се притесняваше да отидем до Кобург, защото беше близо до ГДР. Но кореспондирахме много официално по някой празник\", разказа Сакскобургготски.", "date": "2019.09.22", "title": "Цитат на деня: Независимостта е относителна в световния контекст"}
{"url": "https://www.dnevnik.bg/photos/2019/09/22/3966808_fotogaleriia_v_djunglata_s_dolche_i_gabana_v_milano/", "text": "Долче и Габана\" представиха днес колекцията си пролет/лято за 2020 г. на Седмицата на модата в Милано.", "date": "2019.09.22", "title": "Фотогалерия: Пътешествие в джунглата, или \"Долче и Габана\" в Милано"}
{"url": "https://www.dnevnik.bg/sport/2019/09/19/3965629_sport_ot_druga_planeta_kak_hudojestvenata_gimnastika/", "text": "Спортът е сфера, която се променя непрестанно. Спортистите стават по-бързи, издръжливи и силни, а изпълненията им се развиват често с високи темпове. Напредъкът на науката и технологиите играе ключова роля за това. Каналът на Международния олимпийски комитет (МОК) даде ярък пример за еволюцията на художествената гимнастика. Във видеото са представени успоредно вървящи съчетания на ансамбли по време на игрите в Хелзинки 1952 и Лондон 2012.  ", "date": "2019.09.22", "title": "Спорт от друга планета: как художествената гимнастика се промени за 70 г. (видео)"}
{"url": "https://www.dnevnik.bg/sport/2019/09/22/3966814_krizata_v_junaited_se_zadulbochi_sus_zaguba_ot_uest_hem/", "text": "\"Манчестър юнайтед\" направи поредния си неубедителен мач, след като загуби от \"Уест хем\" с 0:2. Визитата в Лондон не премина по план за тима на Оле Гунар Солскяр, \"червените дяволи\" са с две загуби, две равенства и две победи в първите шест кръга. В таблицата на Висшата лига \"Юнайтед\" остава на седмо място с осем точки, колкото имат още \"Борнемут\" и \"Тотнъм\". Успехът на \"Уест хем\" изкачи \"чуковете\" на временното четвърто място. Съставът на Мануел Пелегрини има 11 точки, с колкото е и \"Лестър\". \"Уест хем\" е в серия от пет мача без загуба, след като стартира сезона с поражение. \"Чуковете\" откриха в 44-ата минута, когато точен беше Андрий Ярмоленко. Украинецът се разписа след подаване на Фелипе Андерсон и точен изстрел от около 11 метра. След почивката \"Юнайтед\" беше по-активният тим и имаше доста повече ситуации. \"Червените дяволи\" държаха топката близо 60% от времето, но и това не помогна на гостите да стигнат до гол. Вместо това \"Уест хем\" удвои шест минути преди края. Точен беше Аарън Кресуел след прекрасно изпълнение на пряк свободен удар.", "date": "2019.09.22", "title": "Кризата в \"Юнайтед\" се задълбочи със загуба от \"Уест хем\""}
{"url": "https://www.dnevnik.bg/sport/2019/09/22/3966779_fetel_izprevari_lyokler_v_boksa_i_vze_pobedata_v/", "text": "Себастиан Фетел прекъсна 13-месечната си пауза без победа във Формула 1, след като триумфира в Гран при на Сингапур. Пилотът на \"Ферари\" спечели уличната надпревара надпреварата, след като завърши пред съотборника си Шарл Льоклер. Фетел стартира от трето място, но спря съотборника си в Скудерията по пътя към трета поредна победа. Утехата за \"Ферари\" беше двойният успех, който италианският тим записа. Льоклер завърши втори и така за пръв път от повече от година \"Ферари\" има три поредни победи в шампионата. Победата е пета за Фетел в Сингапур, като той изпреварва по този показател Люис Хамилтън (4). Германецът вече има 53 успеха в своята кариера. Фетел се възползва от по-добрата стратегия в състезанието, като влезе пръв от лидерите в бокса и сложи твърди гуми. След стопа на Льоклер пилотът от Монако излезе зад Фетел и не успя да го изпревари. Той дори се оплака, че има по-добро темпо и може да се бори със съотборника си. В края на дистанцията обаче Льоклер получи нареждане от тима си да забави темпото, за да може техниката да издържи до финала. На подиума зад пилотите на \"Ферари\" се качи Макс Верстапен. В топ 10 влязоха още Хамилтън, Валтери Ботас, Алекс Албън, Ландо Норис, Пиер Гасли, Нико Хюлкенберг и Антонио Джовинаци. В класирането в шампионата Хамилтън води с 296 точки, а съотборникът му в \"Мерцедес\" Ботас има 231. Третото място делят Шарл Льоклер и Верстапен с по 200 точки, а Фетел има 194.", "date": "2019.09.22", "title": "Фетел изпревари Льоклер в бокса и взе победата в Сингапур"}
{"url": "https://www.dnevnik.bg/bulgaria/2019/09/22/3966817_ivailo_savov_direktorut_na_bnr_triabva_da_kaje_koi/", "text": "Натискът за отстраняване на Силвия Великова от радиоефира е започнал 10 дни преди 13 септември. Това разкри пред Би Ти ВИ доскорошният директор на програма \"Хоризонт\" на Българското национално радио (БНР) Ивайло Савов. Той беше набързо пенсиониран, малко преди  опита за сваляне от ефир  на дългогодишния водещ и съдебен репортер Силвия Великова. Скандалът с опита за натиск върху Българското национално радио се разраства, а журналисти от радиото назоваха нещата с истинските им имена. Програма \"Хоризонт\" спря безпрецедентно за 5 часа миналия петък, 13 септрември. Ден по-рано съдебният журналист Силвия Великова беше свалена от ефир. Няколко часа по-късно - отново върната на работа. По нейни думи - след обаждане от премиера. Натискът за отстраняването й е бил оказван от генералния директор на БНР Светослав Костов в разговорите му със Савов. \"Зад тези разговори са се криели някакви \"предварително поети ангажименти, някаква зависимост, която пораждаше и страх, и паника\", смята Савов, но не знае защо Силвия Великова е трябвало да бъде извън ефира до 13 септември. Според Савов неговото \"пенсиониране е най-маловажното в цялата история\", защото вече е бил поел ангажимент да се оттегли след изборите. \"Директорът на БНР Светослав Костов трябва да разкаже тази история, защото тя е важна, за да се разбере как се случват нещата в българските медии\", смята Спасов, според когото трябва да се знае дали това не се е превърнало в модел на управление на българските медии. \"БНР има много белези в подобни конфликти за свободата на словото срещу \"хора, решили да го подчинят\", които са като \"маяци\" за журналистите\", заяви Спасов, който е убеден, че на хората в журналистическата гилдия им е писнало, което е видно и от случилото се около отстраняването на Силвия Великова. Трябва да се даде отговор на въпроса \"кой\", за да се разкрие модела \"кой\", заяви Савов.", "date": "2019.09.22", "title": "Ивайло Савов: Директорът на БНР трябва да каже кой иска остраняването на Великова"}
{"url": "https://www.dnevnik.bg/sport/2019/09/22/3966830_livurpul_se_izmukna_na_stamford_bridj_i_produlji/", "text": "\"Ливърпул\" записа шеста поредна победа от началото на сезона, след като взе един от най-трудните си тестове дотук - гостуване на \"Челси\". Визитата на \"Стамфорд бридж\" завърши с успех 2:1 за хората на Юрген Клоп, които извадиха късмет и трябваше да се бранят. С три точни удара червените вкараха два гола чрез Трент Александър-Арнолд и Роберто Фирмино. За \"Челси\" се разписа Н’Голо Канте. Шестият пореден успех оставя \"Ливърпул\" начело във Висшата лига с аванс от пет точки пред втория \"Манчестър сити\". Това е 23-и пореден мач на червените без загуба в шампионата и общо 15-и пореден с победа. От самото начало двубоят се игра на много високи обороти, с положения и пред двете врати. Гостите откриха резултата в 14-ата минута след прекрасно изпълнение на Трент Александър-Арнолд.   Салах изпълни триково свободен удар, като чукна топката към десния бранител на \"Ливърпул\" и Александър-Арнолд с много точен удар в горния ляв ъгъл на Кепа не остави шансове на вратаря - 0:1. Голът падна в момент, когато \"Челси\" играеше много уверено и се опитваше да притисне съперника си. Въпреки попадението домакините не се притесниха и имаха леко предимство. Голям пропуск направи Тами Ейбрахам, който беше изведен сам срещу вратаря, но Адриан се намеси и спаси. В ситуацията нападателят можеше и да подаде към непокрития Маунт, но избра да шутира. В 29-ата минута \"Челси\" все пак вкара след разбъркване и точен беше Сесар Аспиликуета. Попадението обаче беше отменено след преглед с VAR. Повторенията показаха, че в началото на атаката Маунт е в засада.      Точно в този момент \"Ливърпул\" нанесе своя удар и вкара втори гол. Това се случи в 30-ата минута, когато Фирмино засече центриране на Андрю Робъртсън от фаул и се разписа без проблем. През втората част \"Ливърпул\" се прибра в своята половина и реши да действа предпазливо. Това помогна на \"Челси\" да засили натиска си, а футболистите на Лампард действаха с много по-голямо самочувствие. В 71-ата минута Н’Голо Канте върна надеждите на домакините с хубав удар. Той се разписа в мрежата на Адриан след подаване на Аспиликуета. До края на мача се игра основно пред вратата на гостите. \"Челси\" направи всичко по силите си да стигне поне до точка, но пропуски на резервата Миши Бачуай и добри изяви на Адриан спасиха червените.", "date": "2019.09.22", "title": "\"Ливърпул\" се измъкна на \"Стамфорд бридж\" и продължи перфектната си серия"}
{"url": "https://www.dnevnik.bg/sport/2019/09/21/3966018_otkus_ot_po_moia_nachin_na_dimitur_berbatov/", "text": "                         Първата книга на голмайстор №1 в историята на националния отбор по футбол и бивш нападател на \"Манчестър юнайтед\" излиза на 10 ноември. Димитър Бербатов – най-ярката футболна звезда на България през 21 век, постигнала световна известност – ще представи за пръв път своята официална автобиография \"По моя начин\"! Добре дошъл е всеки, който желае да се сдобие с луксозното издание, да получи автограф и да се снима с автора! Без помпозни и разточителни церемонии, именно там, където е мястото на една автобиография – сред книгите, ви каним да станете част от вдъхновяващата история на едно обикновено българско момче, стигнало до върховете на световния футбол по своя начин. Поръчай книгата с безплатна доставка тук Вечерта на 8 декември 2009 г. \"Манчестър Юнайтед\" гостуваше на \"Волфсбург\" в Шампионската лига в мач за първото място в групата. Докато моите съотборници се подготвяха за мача, аз сутринта на същия 8 декември 2009 г. постъпих в \"Йоркшир клиник\", за да ме оперират. Умрял от страх. При други обстоятелства докторът щеше да дойде с мен, но сега беше във Волфсбург, нямаше кой да ме придружи. Още рано сутринта се събудих нервен. Станах. Първата ми мисъл беше да проверя крака. Сякаш се чувствах по-добре. Истина ли беше, или си внушавах, защото така ми се искаше? От \"Манчестър Юнайтед\" ми изпратиха шофьор да ме закара. Блъсках си главата с размисли и си тествах коляното. И така половин час. Колкото повече приближавахме, толкова повече се разубеждавах. Но ако сега се откажех, а от утре болките пак се появяха и само бях закъснял за неизбежното? Влязох в клиниката. Регистрирах се. Отведоха ме в стая, в която трябваше да изчакам да ме вземат за интервенцията. Оставиха ме сам. Бях пред припадък от раздвоение. Крачех напред-назад из стаята и правех всевъзможни движения, за да видя дали коляното ми ще ми създаде проблем, дали ще ме заболи. Кляках, ставах, сгъвах, разтягах, имитирах удар по топка, нищо! Зарадвах се, но още повече се обърках и започнах да се съмнявам в правотата на решението си! Какво, по дяволите, става тук?! Набрах номера на човека, който беше в Германия, а повече от всичко ми трябваше тук: \"Док, май се чувствам по-добре и не трябва да правим операция, не знам, объркан съм...\". Доктор Стийв Макнали винаги е бил голям пич, винаги насреща – за каквото и да е. По всяко време можехме да разчитаме на него. Докторът на \"Манчестър Юнайтед\" си беше като част от семейството за всички нас. И в онзи момент реагира много спокойно и адекватно. Успокои ме: \"Берба, каквото решиш ти. Ако прецениш, че си по-добре, не го прави. Ако в следващ момент се наложи, ще я направим. Не се чувствай задължен само защото вече си в болницата. Това е твоето здраве\". Затворих телефона на Стийв, стоях на стола в ъгъла на болничната стая. Часовникът отброяваше минутите. Знаех, че всеки момент вратата ще се отвори и ще дойдат да ме отведат за операция. Нямаше време, а аз трябваше да взема решение. Дали да се оперирам и да почивам 4 месеца, докато моят отбор играе без мен, или да се вслушам във вътрешния си глас, който все повече ми казваше да не го правя? Дали наистина всичко щеше да е наред! Влезе докторът, който трябваше да ме оперира: \"Здрасти, Берба. Да тръгваме\".", "date": "2019.09.22", "title": "Откъс от \"По моя начин\" на Димитър Бербатов"}
{"url": "https://www.dnevnik.bg/sport/2019/09/22/3966838_s_chovek_po-malko_arsenal_napravi_zrelishten_obrat/", "text": "След две поредни равенства и три срещи без успех \"Арсенал\" успя да се върне на победния път, след като надви \"Астън вила\" с 3:2 като домакин. \"Артилеристите\" стигнаха до трите точки по много труден начин, като играха с човек по-малко 50 минути и се нуждаеха от два късни гола в последните 10 минути, за да обърнат. Победата изкачи тима на Унай Емери в топ 4, като \"Арсенал\" вече има 11 точки, колкото и третият \"Лестър\". \"Артилеристите\" са с две по-малко от \"Манчестър сити\" и седем от лидера \"Ливърпул\". Първата част беше много слаба за домакините, като играта не им вървеше. Гостите от Бирмингам откриха още в 20-ата минута чрез Джак Макгин, който се измъкна зад защитата и засече центриране на Ел-Гази. \"Арсенал\" завърши първото полувреме с много нерви, нарушения, четири жълти картна и червен на Ейнсли Мейтланд-Найлс. Десният бек беше изгонен за много опасно влизане в краката на Нийл Тейлър.      През втората част в рамките само на 89 секунди зрителите на \"Емиратс\" видяха нови два гола. В 59-ата минута Никола Пепе изравни след точно изпълнена дузпа. Тя беше отсъдена за нарушение срещу Матео Гендузи. Секунди по-късно обаче Уесли отново изведе \"Вила\" напред след подаване на Джак Грийлиш. Срещата вървеше към загуба на \"Арсенал\" на собствения му стадион, когато в последните 10 минути домакините показаха характер. В 81-ата минута защитникът Калъм Чеймбърс се пребори за една топка в наказателното поле и с параболичен удар изненада вратаря на гостите. Само три по-късно Пиер-Емерик Обамеянг спаси тима си с прекрасен изстрел от фаул. Габонецът не остави шансове на Том Хийтън, който само изгледа как топката влиза в мрежата му.", "date": "2019.09.22", "title": "С човек по-малко \"Арсенал\" направи зрелищен обрат срещу \"Астън вила\""}
{"url": "https://www.dnevnik.bg/sport/2019/09/22/3966840_evropa_nadvi_sveta_v_leivur_kup_za_treta_poredna_godina/", "text": "Отборът на Европа надви световния тим в демонстративния тенис турнир \"Лейвър къп\" в Женева. Воденият от легендата Бьорн Борг състав, в който бяха Рафаел Надал, Роджър Федерер, Доминик Тийм, Александър Зверев, Стефанос Циципас и Фабио Фонини, се наложи над останалия свят с 13:11. Победата беше решена в мач между Зверев и Милош Раонич, завършл с шампионски тайбрек - 6:4, 3:6, 10:4. Тазгодишният турнир беше и най-оспорваният, след като през 2017 и 2018 г. Европа спечели с 15:9 и 13:8. В последния ден от напредварата Светът направи впечатляващ обрат, като имаше и късмет, че Рафаел Надал не взе участие в срещите. Световният №2 се отказа заради контузия в китката и така лиши публиката от шанса да играе отново на двойки с Роджър Федерер.      В отсъствието на испанеца Маестрото игра в тандем с Циципас и двамата загубиха от Джон Иснър и Джак Сок със 7:5, 4:6, 8:10. По-късно Тийм отстъпи на Тейлър Фриц с 5:7, 7:6 (3), 5:10. Така преди последните два мача на сингъл Еврпа изоставаше със 7:11. В тях Федерер победи Иснър с 6:4, 7:6 (3), а после дойде и успехът на Зверев.", "date": "2019.09.22", "title": "Европа надви Света в \"Лейвър къп\" за трета поредна година"}
{"url": "https://www.dnevnik.bg/sport/2019/09/22/3966843_ludogorec_se_vurna_na_vurha_v_purva_liga_sled_uspeh/", "text": "Шампионът \"Лудогорец\" продължава гонитбата с \"Левски\" и не допусна изненада в поредния кръг на Първа лига. След като в събота  сините надиграха \"Славия\" , \"Лудогорец\" отговори на предизвикателството и победи \"Арда\" с 2:0 на свой терен в Разград, за да се върне на върха, Дан Битон в 35-ата минута и Мавис Чибота в 66-ата, бяха точни за шампионите. След 10 кръга \"Лудогорец\" е на върха с 24 точки и води с една пред \"Левски\". Шампионите доминираха в срещата, като имаха пълно превъзходство. Футболистите на Станислав Генчев обаче направиха редица пропуски. Треньорът беше дал почивка на много от основните футболисти, които през седмицата победиха ЦСКА (Москва) с 5:1 в Лига Европа. В края на първата част \"Лудогорец\" излезе напред с хубаво изпълнение на Дан Битон. Халфът от Израел стреля с левия крак без подготовка от около 22-23 метра и изненада Иван Караджов, който не се намеси добре.      След почивката \"Лудогорец\" умело контролираше двубоя, а \"Арда\" трудно стигаше до голови ситуации. При една от тях Аморим стреля, но Ренан се намеси добре. В 66-ата минута Мавис Чибота вкара втори гол, с което уби и интригата. Той вкара след хубаво центриране на Джордан Икоко отдясно, като беше оставен непокрит около точката на дузпата. До края на двубоя \"Лудогорец\" можеше да направи победата си и по-изразителна, но голям пропуск направи Димо Бакалов, който оставен сам срещу вратаря не уцели вратата. За \"Арда\" добро положение пропусна новото попълнение  Конър Рандал . В друг мач, игран по-рано през деня \"Локомотив\" (Пловдив) победи \"Берое\" с 3:0. Черно-белите стигнаха до успеха с голове на Георги Илиев, Бирсент Карагарен и Ален Ожболт, с което изведоха и състава до третото място в таблицата. За \"Берое\" поражението беше трето в последните четири срещи и остави тима от Стара Загора едва на шестото място. След 10 мача \"Берое\" е с пет победи и пет загуби.", "date": "2019.09.22", "title": "\"Лудогорец\" се върна на върха в Първа лига след успех над \"Арда\""}
{"url": "https://www.dnevnik.bg/analizi/2019/09/22/3966847_tova_koeto_karakachanov_naricha_glagolstvane_e_rabota/", "text": "                         Господин Каракачанов, лидер на ВМРО, министър на отбраната и вицепремиер, днес прозрял, че \"журналистите не трябва да глаголстват\", а да \"си носят мнението вкъщи\". Иначе политиците трябвало да направят крачка назад и да не се месят. Разбира се, няма нито дума допустимо ли е, по неговите разбирания, някой Койчо Коев да звъни на друг сходен и да иска от него да свали от ефир уважаван журналист. Това, което Каракачанов нарича \"глаголстване\" е предаване на фактите – такива каквито са, а не такива, каквито фасадата на ДПС – ВМРО и ГЕРБ, искат да бъдат огласявани. Това, което Каракачанов нарича \"глаголстване\", е работа – прецизна и разобличаваща. Вероятно Каракачанов смята за глаголстване и многократно доказвания факт, че коалицията, в която той е вицепремиер и се изказва в качеството си на такъв, е на власт благодарение на ДПС. Същото ДПС, което неотклонно правеше кворума на ВМРО и компания, чието лице в изпълнителната власт е Борисов. Щото в медиите на Пеевски те не се подписват. Проблемът е, че вместо да глаголстват доказани имена – те са викани в Борисовата на разговор, или без разговор... ги пращат да карат такси. Проблемът е, че за \"глаголстване\" се смятат въпросите – от \"ти си го избра\" до лобистка поправка в парламента, за която политиците си мълчат и си седят по обширните тераси. Забравихте ли видния полиглот Пламен Георгиев, чиято тераса е обща, ама само той си ползва? Същият Пламен Георгиев, чиято комисия не успя да установи, че Цецка Цачева не е гласувала оная лобистка поправка, дето позволява на \"Артекс\" да строи небостъргач в Лозенец? Проблемът е, че тия дето \"глаголстват\" по телефона с шефа на БНР не ги знаем кои са, а тия, които си носят мнението вкъщи и не се подписват по \"творчеството си\", никога няма да попитат. Чудна компания от безименници се заформя. Която през устата на Борисов, Каракачанов или на който е удобно в тоя момент дава препоръки да \"не се глаголства\".", "date": "2019.09.22", "title": "Това, което Каракачанов нарича \"глаголстване\", е работа – прецизна и разобличаваща"}
