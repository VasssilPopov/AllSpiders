{"url": "https://www.dnevnik.bg/sviat/2019/12/31/4011108_rumunka_pochina_sled_kato_hirurzi_ia_podpaliha_po/", "text": "Румънка почина, след като тялото ѝ се запали по време на операция. 66-годишната жена е загинала в болница \"Флореаска\" в Букурещ седмица след инцидента. На 22 декември тя е трябвало да премине операция за рак на панкреаса. Но хирурзите са използвали дезинфектант, съдържащ алкохол, а след това - електрически скалпел, който го е подпалил. Жената е пламнала върху операционната маса и е починала вчера. Семейството ѝ е научило подробностите за инцидента от румънските медии, след като от болницата им казали само, че е станало нещастие. \"Научихме някои детайли от вестниците и телевизията. Не обвиняваме никого, искаме само да разберем какво е станало\", цитира ги Би Би Си. Здравният министър Виктор Косташе обеща разследване на случая.", "date": "2019.12.31", "title": "Румънка почина, след като хирурзи я подпалиха по време на операция"}
{"url": "https://www.dnevnik.bg/photos/2019/12/31/4006396_fotogaleriia_v_pamet_-_kogo_zagubihme_prez_2019_g/", "text": "Стефан Данаилов и Стоянка Мутафова бяха безспорно най-ярките фигури, които България загуби тази година. \"Дневник\" припомня в ежегодната си галерия с кои хора на изкуството, спортисти, общественици и видни личности се сбогуваха страната и светът през 2019 г.", "date": "2019.12.31", "title": "Фотогалерия: В памет - кого загубихме през 2019 г."}
{"url": "https://www.dnevnik.bg/bulgaria/2019/12/31/4011110_vtora_prokuratura_otkaza_da_razsledva_ima_li/", "text": "Апелативната специализирана прокуратура отказа да образува досъдебно производство по случая с \"Ларгото\", станал по-известен като \"Ало, Банов съм\". Така на практика държавното обвинение отказва да разследва извършено ли е престъпление и има ли виновен по сигнала, подаден от евродепутата Елена Йончева срещу министъра на културата Боил Банов. Отказът е от 19 декември, пише  \"Сега\" . Специализираната прокуратура веднъж вече отказа да започне разследване по случая, а сега решението е потвърдено и от по-висшестояща прокуратура. Постановлението не е окончателно и може да се обжалва пред Върховната касационна прокуратура. През февруари  Йончева разпространи записи , на които според нея през 2016 г. като зам.-министър на културата Банов дава указания на фирмата строител как да се фалшифицират документи, за да се прикрие забавяне от 33 дни. Тогавашният титуляр на ведомството Вежди Рашидов обяви, че заради  забавяне по времето на кабинета на Пламен Орешарски е искал работата да се довърши \"тихо и спокойно\" , за да няма загуба на средства от еврофондовете (част от проекта се финансира с 12.3 млн. лв. по оперативна програма \"Регионално развитие\" - бел. авт.). После е заведено дело за неустойки. Самият Банов твърди, че записите са манипулирани и се прави опит той да бъде вкаран в капан. В началото на ноември стана известно, че Банов и Министерството на културата  са пропуснали срока да обжалват  предишните две съдебни решения пред Върховния касационен съд и така няма да имат възможност да получат неустойката от 754 хил. лв. за забавения ремонт на Ларгото, а освен това ще трябва и да платят 73 хил. лв. за разноски по делото. Искът срещу \"Антична Сердика\"  очаквано бе отхвърлен  на две инстанции с аргумента, че към 25 януари 2016 г., когато за обекта е издаден Акт образец 15, държавата не е имала забележки към изпълнението, така че няма основания за претенции. Според договора министерството се съгласява, че за дата на приключване на строителството ще се смята подписването на Акт 15. Според министър Банов  все пак има възможност  ръководеното от него ведомство да обжалва решението по делото за ремонта на Ларгото в София.", "date": "2019.12.31", "title": "Втора прокуратура отказа да разследва има ли престъпление при ремонта на Ларгото"}
{"url": "https://www.dnevnik.bg/citat_na_deniia/2019/12/31/4011121_citat_na_denia_shte_posreshtame_novata_godina_prez_mai/", "text": "                          Това каза премиерът Бойко Борисов в поредното си включване на живо в своя \"Фейсбук\" (видеото вижте  тук ). Днес той инспектира как върви изграждането на обхода Бургас - Поморие - Слънчев бряг. По традиция премиерът побъбри с багерист и шофьори на камиони. От ръководителя на проекта Бойко Борисов измъкна обещанието, че до началото на сезона обходът ще е готов. Той заръча работниците да бъдат пуснати следобед, \"за да почиват малко\". \"Гледай колко са усмихнати, защото разплатихме, получиха си заплатите, премиите\", коментира Борисов. Той си припомни какво задръстване е ставало на Поморие лятото и се закани да даде зор на строителите.      \"Ако се стегнат до края на май, максимум за 13 юни (рожденият му ден - б.а.) ще е готов, обобщи той. Край Поморие премиерът беше посрещнат от хора от града и най-добрата фолк група на града, но беше разочарован, че липсва кметът. Появата на деца със сурвачки накара Борисов да възкликне: \"Ей, Митко (кметът на Бургас Димитър Николов - б.а), така ме изсурвака тази година.\" Пожеланието на една от посрещачките - да се прибира вкъщи да празнува, премиерът посрещна с думите: \"От такава като тебе не мога да се оженя, прибирай се, та прибирай се.\"", "date": "2019.12.31", "title": "Цитат на деня: Ще посрещаме Новата година през май, като свършим работа"}
{"url": "https://www.dnevnik.bg/video/2019/12/31/4011120_zashto_borisov_ne_moje_da_se_ojeni/", "text": "Разговори с работници по трасето на обхода на Поморие, среща с местни жители, излъчени на живо, спомени за миналото и обещания за бъдещето. И в последния работен ден на годината премиерът Бойко Борисов продължи с реалити формата с джипа през страната във \"Фейсбук\". В разговор с една от посрещналите го жени Бойко обясни и защо не може да се ожени. Повече вижте във видеото. Кога поръча премиерът да е готов новият път - вижте  тук.", "date": "2019.12.31", "title": "Защо Борисов не може да се ожени"}
{"url": "https://www.dnevnik.bg/sviat/2019/12/31/4011109_v_sasht_zapochna_proizvodstvoto_na_f-16_block_70_za/", "text": "Компанията Lockheed Martin обяви, че през декември е започнало производството на първите изтребители F-16 Block 70 за клиенти от чужбина. Първата страна, сключила подобна сделка в света, е Бахрейн, а такива договори имат още Словакия и България. По този повод предприятието в Грийнвил, щата Южна Каролина, е било посетено от посланика на Бахрейн в САЩ Абдула бин Рашид ал Халифа. Емирството е първото в Залива, което се въоръжи с F-16, и договорът за новия стандарт на тази машина бе подписан на 22 юни 2018 г. През май 2019 г. Държавният департамент на САЩ одобри за този самолет потенциалната продажба за Бахрейн на ракети AIM-120C-7 AMRAAM, AIM-9X и AGM-84 Block II Harpoon. България поръча и плати 8 самолета F-16 Block 70, които ще бъдат произведени в същия завод в Южна Каролина. Преди това до края на 2021 г. трябва да започне обучението на пилоти и персонал за тях. Първият американски боен самолет за българската авиация вероятно ще пристигне към края на 2023 г. В хода на преговорите значителна част от въоръжението, оборудването и наземните съоръжения бяха намалени по искане на България спрямо първоначалните планове. Това не означава, че българските ВВС ще изчакват изпълнението на предишните два договора, защото те ще се изпълняват синхронно. Този за 14 самолета за Словакия предвижда първите 4 броя да пристигнат в първите месеци на 2023 г., а останалите 12 трябва да бъдат предадени до 1 януари 2024 г.", "date": "2019.12.31", "title": "В САЩ започна производството на F-16 Block 70 за чужбина"}
{"url": "https://www.dnevnik.bg/bulgaria/2019/12/31/4011129_zemetresenieto_krai_samokov_e_stranno_smiata_seizmolog/", "text": "Земетресението край Самоков е странно, защото се намира в най-здравните скални масиви в България, а и защото не е имало последващи трусове. Това коментира пред Нова телевизия професорът сеизмолог Бойко Рангелов. Тътенът, който са чули живеещите в региона, се генерира в твърди скали на неголяма дълбочина и е ефект от счупване, поясни той. Сводката за декември сочи, че има активизация още от началото на месеца, активността мигрира малко на север от по-дълбоките към по-плитките слоеве на земната кора, може да сме спокойни както се развива този процес, увери ученият. Трусчетата са най-често хоризонтални и леко въртеливи, далече от разлома Крупник - Кресна, където през 1904 г. е регистрирано най-силното в Европа земетресение и не може да го активизира, добави той.", "date": "2019.12.31", "title": "Земетресението край Самоков е странно, смята сеизмолог"}
{"url": "https://www.dnevnik.bg/analizi/2019/12/31/4009276_nai-chetenite_analizi_v_dnevnik_za_2019/", "text": "Коментари и анализи\" винаги е била сред предпочитаните от читателите на \"Дневник\" рубрики. В края на 2019 г. ви представяме редакторски подбор на текстовете от нея, които предизвикаха най-голям интерес и реакция във форума. 1.  Главният бушон на Борисов не иска да гръмне  - 91 850 прочитания 2.  Това лято е присъда на българския турист към бетономорците  - 76 853 прочитания 3.  Борисов сам запали огъня, който заплашва и него  - 70 647 прочитания 4.  Математика за концесионери и за крокодилските сълзи на меринджеите в туризма  - 65 828 прочитания 5.  Какви опасности крие течът на данни от НАП  - 64 024 прочитания 6.  Ицо Хазарта към \"Демократична България\": В \"Ъпсурт\" вече нямате човек  - 62 179 прочитания 7.  Борисов вече не иска да ги хваща  - 61 078 прочитания 8.  Мафията си изпусна нервите  - 59 424 прочитания 9.  Расизъм по поръчка - кой има интерес от акцията на мача България - Англия  - 53 568 прочитания 10.  \"Гешев откри 30 000 гласа за \"Демократична България\" в мазето на Бонев\"  - 51 479 прочитания", "date": "2019.12.31", "title": "Най-четените анализи в \"Дневник\" за 2019"}
{"url": "https://www.dnevnik.bg/sviat/2019/12/31/4011122_baidun_bi_vzel_republikanec_za_viceprezident_za_da/", "text": "Фаворитът за кандидат за президент на американските демократи Джо Байдън би се явил на избори с вицепрезидент републиканец. Това заяви той по време на кампанийно събитие. Байдън засега изглежда като най-силната кандидатура, която демократите могат да изправят срещу  президента Доналд Тръмп.  Той се надява да спечели подкрепата за умерените демократи, независимите и недоволните от Тръмп републиканци, като явно е готов да приеме и политик от другата партия в екипа си. По време на събитието обаче той уточни, че няма никого предвид и че \"свестните\" републиканци би трябвало да се изправят срещу Тръмп. През 2008 г. покойният сенатор  Джон Маккейн  направи опит да вкара в бюлетината си политик от друга партия - Джо Либерман, който първо бе демократ, а после - независим. Партийният натиск обаче го принуди да избере вместо него  Сара Пейлин . 77-годишният Байдън бе  вицепрезидент на Барак Обама  в продължение на два мандата и е прекарал 35 години в Конгреса. Прогресивните демократи го критикуват, че не протяга ръка към лявото крило на партията и няма желание да реформира политическата система. Основните му съперници са именно техни представители –  Елизабет Уорън и Бърни Сандърс . По време на кампанията си Байдън е казвал, че бил искал вицепрезидентът му да бъде човек от друг етнос или жена.", "date": "2019.12.31", "title": "Байдън би взел републиканец за вицепрезидент, за да пребори Тръмп"}
{"url": "https://www.dnevnik.bg/sport/2019/12/31/4003580_kristina_kolb_paraplanerist_leteneto_e_nai-krasivoto/", "text": "- Започнах да се занимавам с парапланеризъм преди 11 години в Австрия. Наш приятел, който е много луд, започна да го прави. Бяхме сигурни, че той със сигурност ще умре, но оживя и след две години го последвахме. Първия път бях впечатлена и си казах, че това искам да правя. Бях на 21, когато започнах да ходя на уроци. - Както в много други спортове, най-добрите състезатели за започнали, когато са били млади. Вероятно щях да съм по-добра, ако бях предприела първата стъпка по-рано. - Мотивацията е в емоцията, която ми доставя летенето. Просто обичам да го правя. Когато се справяш добре, искаш да опиташ нещо ново и продължаваш да се учиш.  Някои се мотивират от конкуренцията и участието в състезания, но за мен това е любопитството да се уча. Другото, което ме мотивира, е да бъда навън. Летенето е мечта за човечеството и е най-красивото изживяване. Посещаваш места, докъдето обикновено не би пътувал като турист, създаваш връзка с местните хора, защото емоцията е голяма. Хората, които срещаш и не разбират парапланеризма, са винаги много въодушевени да те видят.  - Усещам свобода. За мен тя е личен избор и отговорността е изцяло твоя. Ако нещо се обърка, знаеш, че ти си виновен и всички решения ги взимаш единствено ти. Можеш да отидеш навсякъде и да виждаш всичко отгоре е неописуемо.  Живееш за момента, когато си в небето. Не можеш да си позволиш да мислиш за проблемите, докато летиш, защото няма друг начин да се насладиш и останеш концентриран.  - Технически трябва да имаш умения и да знаеш как да се приземиш, взимайки предвид условията. След всичко идва нагласата, като в много други спортове най-добрите състезатели имат здрава психика. Страстта също е важен фактор, защото без нея нямаш мотивация да вървиш напред. Парапланеризмът не е като футбола. В нашия спорт няма голямо телевизионно отразяване и пари. Ако искаш да станеш добър, трябва да инвестираш много време и наистина да обичаш това, което правиш. - При всеки е различно, но на първо място трябва да се чувствам комфортно и да контролирам случващото се. Всичко опира до малки стъпки и когато се почувствам уверена, мога да опитам нещо ново. Всеки трябва да разбере какво работи за него, за да продължи да се развива. Не мисля, че трябва да си луд, за да се занимаваш с парапланеризъм. Да имаш пет деца звучи екстремно и зависи от гледната точка и това кой как разбира лудостта. За мен парапланеризмът е нещото, което ме прави щастлива. Трябва да си готов да посрещнеш последствията от нещата, които правиш. Нямаше да го правя, ако всеки път си мислех, че ще умра.  Подобно на шофьорски курсове ти се учиш стъпка по стъпка. Парапланеризмът не е суперекстремното занимание, защото ако летиш с крило за твоето ниво, може да изпаднеш в екстремна ситуация някой път, но няма да имаш големи проблеми. Пропорционално има повече инциденти с коли, отколкото в парапланеризма. Разбира се, ако се стигне до инцидент, обикновено той е голям, защото се намираме високо над земята.      - Страхът е хубаво нещо, защото те поддържа жив. Все пак има тънка линия между уважението към това, което правиш, и страха, който те спира. С времето и практиката трябва да осъзнаеш в кое от двете състояния се намираш. Пришпорвайки се, когато се страхувам, не се чувствам добре и няма да искам да го направя. Нащрек си и концентрацията ти е изострена. Инцидентите се случват, когато не си напълно съсредоточен, докато летиш. Знаеш, че може да стане опасно, ако не си внимателен. Може да си го правил стотици пъти и да пренебрегнеш изпълнението веднъж, което да бъде фатално.  - Трудно е да се издържаш от парапланеризма. Имам отделна работа, като работя онлайн като преводач, което ме прави достатъчно голяма късметлийка да имам свободно време да тренирам. Някои от пилотите са професионални състезатели, но дори със спонсори е трудно.       - Технически ще има напредък. Крилата ще станат по-бързи, по-големи и вероятно състезателите ще могат да правят трикове, които са им непознати в момента.  Не съм сигурна доколко ще се развие, защото обикновено хората смятат парапланеризма за лудо занимание. Не вярвам той да се превърне в масов спорт като футбола. В бъдеще вероятно повече хора ще са отворени да опитат. - Най-доброто място е Органя, Испания. Всички най-добри пилоти тренират там и се познаваме от срещите си на това място. Условията там са перфектни, като се редуват силен вятър с по-гладки условия. Привечер се получава така, че топлият въздух от долината се издига нагоре и може да стоиш в небето и да правиш трикове. Сопот има голям потенциал от това, което виждам. Страната има голям потенциал за акробатичен парапланеризъм. Все пак не изглежда като място за начинаещи пилоти.", "date": "2019.12.31", "title": "Кристина Колб, парапланерист: Летенето е най-красивото изживяване"}
{"url": "https://www.dnevnik.bg/kultura/2019/12/31/4010961_otkus_ot_granichen_post_na_dmitrii_gluhovski/", "text": "                         Добре дошли в Московската империя на руския писател Дмитрий Глуховски! \"Граничен пост\" е роман в духа на хитовата поредица \"Метро\". Един от най-върлите критици на политиката на руския президент Владимир Путин – писателят Дмитрий Глуховски – се завръща към постапокалиптичните визии на бестселъровата трилогия \"Метро\". \"Граничен пост\" се появи през май месец под формата на аудиосериал в платформата \"Storytel\", а този декември оживява и специално книжно издание с илюстрациите на няколко млади руски художници. Създателят на вдъхновилата едноименните компютърни игри поредица \"Метро\", \"Бъдеще\", \"Здрач\" и \"Текст\" рисува портрета на един стряскащо реалистичен и ужасяващ свят, в който въображение и реалност се преплитат. В тази напрегната и мрачна притча Русия е погубена след кратка и яростна гражданска война. Някогашната велика сила се е разпаднала на парчета. Част от малцината оцелели живеят в нищета в носещата гръмкото име Московска империя – жалка отпломка от някогашната държава. Нейните граници се простират до единствния оцелял мост на река Волга. Над нея се вие отровна зелена мъгла, а по моста години наред не е минавал никой. Досега. На последния \"Граничен пост\" на цивилизацията предстои да се случи нещо немислимо и само от нищо неподозиращите негови обитатели зависи бъдещето на човечеството. Кое е по-силно – гладът или обичта към родината? Дали сред отчаянието, ревността, гнева и жаждата за мъст може да разцъфне вярата? И дали в крайна сметка държавата може да се защити от собствените си граждани? \"Граничен пост\" е завладяващ и напрегнат призив към света. Да не руши мостовете. Защото от другата страна може да вирее надеждата. 1. – А какво има там, от другата страна на моста? Егор навярно вече за хиляден път задава този въпрос – и не му омръзва, защото отговорът всеки път е различен. Огромният мост води към зелена мътилка, към гъста отровна мъгла, постепенно се разтваря в нея и напълно изчезва от погледа само на двайсетина метра от брега. Понякога вятърът налита върху нея, опитва се да я разпръсне – но не може. Зелената завеса се повдига само още мъничко – и зад нея се вижда все същото: ръждиви релси, ръждиви стълбове и ръждиви ферми, обрасли с нещо червеникаво като водорасли, но не точно водорасли; нещо, шаващо на вятъра и без вятър. Мъглата не може да се разпръсне, защото се вдига от реката. Мъглата е диханието на самата река – бавна, пенлива, болна. И самата река не се вижда от брега – бетонните опори на моста изчезват в нея някъде в мъглата. Затова пък тя се чува добре дори през плътната пелена – нейното плискане, жвакане, шуртене. Изглежда, сякаш е жива, но само така изглежда. Нищо живо няма там, долу. И нищо живо, което попадне там, не може да оцелее. Дървените лодки се овъгляват, гумените пускат мехури и се пръсват. Местните не се приближават и на пушечен изстрел до водата. А и да се каже вода... Каква вода е това? По реката не може да се плава – дори на шлепове с железни дъна. Онези, които са отплавали надолу по течението, никога не са се върнали. И никой никога не е доплувал по нея от горната страна на моста. Затова и сега не е нужно никакво название за реката – \"реката\" и толкоз. А по-рано се е казвала Волга. Егор не се отказва: – А, какво? – Нещо... Градове някакви сигурно. Също толкова пусти като нашият Ярославъл тук. Самият ти знаеш ли какво питаш? – Точно аз нищо не знам. Вие сте този тук, който знае всичко, Сергей Петрович. – Само да си посмял да си подадеш носа на моста. Главата ще ти откъсна! Ясно ли ти е? – На мен ми е ясно, Сергей Петрович. Какъв съм аз – просто тъпак с китара. А вие тук сте цял комендант! На мен не ми и трябва да знам това. А че вие не се интересувате – това вече е странно! Та вие трябва да отбранявате източните граници на империята! Полкан поглежда Егор намръщено. Потрива плешивината си. Отмества встрани чашата с посребрена железничарска подложка. Изръмжава: – А на мен ми стига това, което знам, разбра ли, умнико? От Москва и от онзи край на света до нас идва тази шибана железопътна линия. Но според мен тя точно с нас свършва, след като от онази страна вече толкова години никой не е почукал. Всеки трябва да си гледа своята работа, ясно ли ти е? Всеки си има своя пост! Полкан барабани с пръсти по масата, опитва се да си измисли занимание, което да използва за предлог, за да изхвърли Егор от кабинета си. Урокът по политинформация е приключил, без да е започвал. Егор предлага примирие: – Дай китарата, ще тръгвам. – Среден пръст за теб, а не китара, разбра ли?! Ходи да учиш история, а после ще имаш ръкопашен бой, а вечерта ще поговорим за твоята китара! Да безделничи, му се иска, но не и да учи! Иди да учиш география на империята! Какво си се хванал за оттатъшната страна, след като и от отсамната не може да ти се набие нищо в главата! А какво има от тази страна? Пусти къщи, пусти улици. Празните тенекии на изоставени коли. Ничии кости – и разхвърляни, и струпани заедно. Диви кучета. Малко обитаеми места са останали. Освен дето на постовете, в станциите крепости, стоят хора, вкопчили се, прилепили се до железопътната линия – и настръхнали. Постът на Полкан, оказва се, е най-крайният на линията. На гарнизона е наредено да охранява източните подстъпи на Московия и гарнизонът, верен на клетвата си, пази моста. Дали го пази от бунтовници, номади или от зверове – сега вече дори Полкан не може да каже от кого. В учебниците по история, по които карат Егор да се учи, всичко завършва безметежно: процъфтяване, справедливост, навлизане в нова ера. Учебникът не стига до мястото, където върху тази ера е сложен меден похлупак. Трябва да се вярва на Полкан, който казва, че народът се е разбунил, предатели са накъсали страната на части, а столицата е била твърде обезкървена, за да продължи да се държи за отделящите се територии. Москва тогава, казва той, прекарала границата си по отровената Волга, сложила на отсамния бряг Поста, за оттатъшния бряг забравила и се заела със своите си дела. Имало такива колкото щеш. Имало Русия – станало Московия. На Егор не му се полага да знае повече. Гледайки Полкан в свинските му очички, той казва: – Притрябвала ми е тази ваша география и история. Прецакал се е старият свят и майната му. А китарата все пак ще си я взема. Не си ми я подарявал ти, че да ми я взимаш, разбра ли?! Егор отстъпва тихомълком към вратата, за да успее да изскочи, докато натежалият, вдървен Полкан се измъкне иззад бюрото си. Онзи напрегнато съобразява какво му е казал току-що Егор; накрая размахва юмручище: – Гледай само, тъпако! Ще те оставя през нощта извън стената, тогава ще видим какъв си смелчага! А балалайката ти ще я хвърля в печката! – Само да си посмял! Но коменданта го мързи да гони Егор. Пък и защо да го гони сега, след като така или иначе ще нощуват под един покрив. Егор сам ще му падне в ръчичките като стой та гледай. Няма да вземе наистина да спи извън стената! И Полкан, без да става, изръмжава приглушено: – Не искаш да учиш – не учи! На седемнайсет години човек, а само иска да дрънка и да се шляе, но не и да мисли за нещо! Знаеш ли какво? Искаш отвъд моста – давай, прав ти път! Пускам те! Само че никъде няма да отидеш, ясно ли ти е? Защото за нищо на света няма да се отделиш от майка си! Седиш ѝ под полата! Умееш само да ми вдигаш кавги, нищо друго не умееш! – Аз под полата, а ти под чехъл! Самият ти какво умееш? Само да си седиш на задника и да командваш! Какво, да не трябва много ум за това? Командир, мамка му! – Изчезвай! Изчезвай оттук! На Егор само това му и трябва: да доведе Полкан до бяс. Пъха ръце в джобовете и се спуска надолу по стълбите от най-горния етаж на комуната.", "date": "2019.12.31", "title": "Откъс от \"Граничен пост\" на Дмитрий Глуховски"}
{"url": "https://www.dnevnik.bg/gradska_sreda/2019/12/31/4011128_priemaneto_na_po-demokratichniia_nov_pravilnik_na/", "text": "Новият правилник за дейността и организацията на Столичния общински съвет (СОС) няма да е готов до края на годината, както бе заявено в началото на мандата. Работната група за изготвянето му поиска удължаване на срока до края на януари и то беше прието от съвета. Правилникът се чака с надежда от гражданите, защото има предложение да се позволи те да присъстват на сесиите на СОС и да участват активно в заседанията на ресорните общински комисии. В сегашния правилник има доста спорни текстове като член 51, позволяващ т.нар. спадащо мнозинство. Ако до 15 минути след началото на заседанието на комисия няма кворум, работата й може да продължи дори да присъства 1/3 от състава й. Например комисия от 15 членове може да обсъжда важни проблеми при само пет присъстващи и да взема решения с три гласа мнозинство, обясниха от \"Спаси София\". Работната група за изготвянето на новия правилник бе създадена на 19 ноември, като срокът за приключване на работата беше два месеца, но всички членове тогава заявиха, че той може да е готов до края на годината. След 7 проведени заседания се оказа, че времето не стига, обяви Силвия Христова от ГЕРБ. \"Наистина гласувахме изготвянето му да стане до края на годината, но мога да уверя, че всички членове на работната група полагат големи усилия и се провеждат дълги дискусии за всеки член и точка. Налага се промяна на сроковете, защото се оказа, че има доста повече неща за промяна, отколкото очаквахме\", потвърди и независимият Борис Бонев. С новия правилник се очаква Бонев да бъде предложен и да стане зам.-председател на СОС. Сега това се разрешава само на представител на политическа група в съвета, но не и на независим общински съветник. Зам.-председателят участва в изготвянето на дневния ред на сесиите. Общинските съветници ще имат право да задават въпроси не само към кмета на Столичната община, но и към районните кметове. Това ще е стъпка в процеса на децентрализация, коментира Елен Герджиков, председател на СОС, пред \"Капитал\". Сегашният правилник не позволява на съветник, отправил въпрос към кмета и след като е получил отговор, да репликира веднага. Това му се разрешава чак в края на сесията, което не позволява да се развие дискусия по даден въпрос. Не е ясно дали тази забрана ще отпадне, но Бонев е решен да предложи това. Друг важен акцент, който се очаква да залегне в новия правилник, е по-голямата публичност в работата на СОС. Граждани ще могат да присъстват на редовните сесии на съвета. Ще им се даде право да отправят въпроси и предложения за включване на точки в дневния ред на ресорните комисии. По-голяма прозрачност в работата на общинския съвет ще се постигне с налагането на дигитализацията чрез новия правилник. Така гражданите ще имат достъп онлайн до докладите с проектите и решенията от заседанията на комисиите, както и информация за поименното гласуване по дадена точка.", "date": "2019.12.31", "title": "Приемането на по-демократичния нов правилник на общинския съвет бе отложено с месец"}
{"url": "https://www.dnevnik.bg/sviat/2019/12/31/4011134_bez_shum_i_tuten_brjuj_shte_zamesti_novogodishnata/", "text": "Властите в белгийския град Брюж са решили тази нощ Новата година да бъде посрещната не с обичайните фойерверки, а с представление на дронове, съобщиха местни медии. Отбелязва се, че това е новост за страната, а идеята е взета от Китай. Целта на властите първоначално е била да се устрои тържество без  обичайния шум и тътен  в полунощ. Медиите отбелязват, че при всяко посрещане на Новата година много животни умират от инфаркт заради уплахата от внезапните шумни изблици. Често животни се нараняват тежко в опит да избягат и да се скрият от суматохата. В Брюксел тази вечер общината е подготвила 18-минутна заря в покрайнините на столицата. Градският транспорт ще работи безплатно от полунощ до 5.00 ч. на 1 януари с движение на 30 минути. Полицията предупреди, че ще бъде навсякъде, за да засича водачи в нетрезво състояние. Още в началото на декември медиите съобщиха, че повечето белгийци са уредили как да се придвижват тази нощ законосъобразно./БТА", "date": "2019.12.31", "title": "Без шум и тътен: Брюж ще замести новогодишната заря с дронове"}
{"url": "https://www.dnevnik.bg/bulgaria/2019/12/31/4011138_kratki_novini_kmetut_na_lovech_zabrani_foierverkite_i/", "text": "                         Кметът на Ловеч забрани фойерверки и пиратки в новогодишната нощ Кметът на община Ловеч Корнелия Маринова забрани употребата на пиротехнически изделия във връзка с предстоящия новогодишен празник. Забранява се използването на взривни вещества, стрелба с огнестрелно оръжие, въздушни пушки и други действия, които нарушават спокойствието или създават опасност за живота и здравето на гражданите. \"Теленор\" предупреждава за зачестили измами \"Tеленор\" предупреждава клиентите си за зачестили опити за измами чрез фишинг и опити за събиране на лични данни на клиенти на оператора чрез фалшиви сайтове, в които неправомерно се използват името и логото на компанията. Много често различни сайтове се \"маскират\" като игри или анкети и обещават награда на потребителите, ако предоставят личните си данни или минимална сума за участие. Компанията съветва клиентите да не предоставят лична информация на непроверени източници, да не се предоверяват на наличието на познати търговски марки и лога и да не се поддават на призиви към прибързани действия, подкрепени с обещания за награди. В случай на получаване на SMS или телефонно обаждане от непознат или съмнителен източник клиентите в никакъв случай не бива да отварят прикачените линкове, нито да предоставят данните си.", "date": "2019.12.31", "title": "Кратки новини: Кметът на Ловеч забрани фойерверките и пиратките"}
{"url": "https://www.dnevnik.bg/sviat/2019/12/31/4011124_bivshiiat_direktor_na_nisan_misteriozno_izbiaga_v_livan/", "text": "Карлос Гон, отстраненият от поста главен изпълнителен директор на \"Нисан\" и председател на борда на алианса с \"Рено\", избяга от Япония в навечерието на съдебен процес срещу него по 4 обвинения, включително недекларирани доходи и обогатяване чрез плащания на автодилъри в Близкия изток. Засега е пълна мистерия как роденият в Бразилия в семейство на ливанци 65-годишен Гон е успял да напусне страната и да стигне до Ливан. Почти невероятно е той да бъде върнат и изправен пред японското правосъдие, тъй като Токио има договори за екстрадиране само със САЩ и Южна Корея. Адвокатите му в Япония казват, че при тях са трите му задгранични паспорта - бразилски, ливански и френски, а граничните власти казват за телевизия NHK, че през тях не е преминавало лице с такова име. Източници на \"Ройтерс\" казват, че Гон е преминал през Истанбул и е влязъл в Ливан, пътувал с частен самолет и под друго име. Ливанската телевизия MTV съобщи, че това е станало с френски паспорт и че властите са прилагали \"международни споразумения\", без да се дават подробности за какво точно става дума. Това е поредната драма в започналата през ноември 2018 г. сага с един от най-скъпо платените мениджъри в света, разтърсила автоиндустрията, объркала плановете за сливане на \"Рено\" и \"Нисан\" и повдигнала въпроси за японското правораздаване, допълва агенцията. В кратко съобщение Гон потвърди, че е в Ливан, и заяви, че \"няма повече да бъда държан като заложник от повредената японска правораздавателна система, в която по презумпция си виновен, дискриминацията е масова и се отказва спазването на основни човешки права\". \"Не съм избягал от правосъдието - избягах от несправедливост и политическо преследване. Сега най-после мога да комуникирам свободно с медиите и мисля да започна контактите си с журналисти от следващата седмица\", допълва той. Властите в Токио са отвръщали на подобни критики, че японското правораздаване не е нехуманно и че Гон е получил същото отношение като всеки друг заподозрян. Един от японските му защитници днес коментира бягството като \"непростимо поведение\". Едно от основанията за критики идва от това, че в Япония е позволено задържането на заподозрян дълги месеци преди началото на процеса. Освен това не е позволено на защитниците да присъстват по време на разпити, продължаващи понякога по 8 часа на ден. През март му бе позволено да излезе на свобода срещу рекордна гаранция от 9 милиона долара. Но седмица по-късно той пак бе арестуван по друго обвинение и пуснат под нова гаранция в края на април. - задължение да живее в Токио - забрана да пътува в чужбина, трябва да предаде задграничните си паспорти - за да пътува извън столицата за повече от две нощувки, трябва да получи предварително разрешение - на входовете на жилището му трябва да бъдат монтирани камери за денонощно наблюдение - забранено му е да използва интернет и електронна поща - може да използва персонален компютър единствено в кантората на адвокатите си и той не бива да е свързан с интернет - забранено му е да контактува със страни по неговия случай - за участие в заседания на борда на директорите на \"Нисан\" е нужно съгласие на съда - забранено му е да контактува с ръководството на \"Нисан\". Ливанското посолство в Токио казва, че още няма официална информация по въпроса. Френски министър коментира, че е \"много изненадана\" от появата на Гон в Бейрут. Според \"Ню Йорк таймс\" в момента с него в Ливан е и съпругата му Каръл, с която му бе забранено да контактува повече от година. Сградата, в която се предполага, че са двамата, е под въоръжена охрана на частна компания Източник на \"Уолстрийт джърнъл\" казва, че, изглежда, Гон е изгубил надежда, че може да се защити в съда. Неговите адвокати не успяват до днес да получат достъп до близо 6000 доказателства, събрани от офисите на \"Нисан\". Според Гон зад цялата история стоят негови колеги от управителния съвет на \"Нисан\", които са саботирали сближаването между японския производител и \"Рено\", най-големият акционер в компанията.", "date": "2019.12.31", "title": "Бившият директор на \"Нисан\" мистериозно избяга в Ливан"}
{"url": "https://www.dnevnik.bg/ot_vas/novini_ot_vas/2019/12/31/4008859_koledni_bazari_vuv_frankfurt_iii_chast/", "text": "Преди години за пръв път пробвах унгарските коледни \"коминчета\" в Прага. Чудесни, козуначено тесто, тънко, свито на комин, поръсено със захар, канела, ядки и намазани отвътре каквото пожелаете. Тук те също имат своите почитатели...", "date": "2019.12.31", "title": "Коледни базари във Франкфурт (III част)"}
{"url": "https://www.dnevnik.bg/analizi/2019/12/31/4010641_gospoja_ant_i_gospoja_klain/", "text": "                         От няколко години през декември помагам на моя приятелка в Бон, която прави и продава бижута на традиционния коледен пазар в центъра на града. Установих, че работата с красиви неща ми доставя радост, а и така упражнявам веднъж в годината професия, в която случайно съм се обучавала преди години (при една от реформите в образователната система в края на соца всички гимназисти трябваше да усвоят и някаква професия – аз имам т.нар. УПК като \"продавач-консултант\". Но всичко, което човек учи, му служи някой ден в живота). Коледният пазар и продажбата на бижута са интересна и деликатна работа. Идват всякакви хора. Понякога споделят съкровени неща. Може би защото бижутата се носят близо до сърцето, с което чуваш света, на пръстите, с които докосваш, до лицето, с което виждаш другите. Госпожа Ант познавам от три години. Тя е малко над 80. Говори тихо, има спокойни малко тъжни гълъбови очи. Когато дойде за първи път, купи най-скъпите обеци, чудесна обработка с позлатено сребро и розов кварц. На тръгване й пожелах здраве. \"Знаете ли, от това наистина имам нужда. Може би няма да живея дълго, сега влизам отново на химиотерапия. Вашето пожелание ми е важно.\" Истински се зарадвах, когато я видях отново на следващата година. \"Жива съм\", каза. Пак говореше тихо. \"Вие ми го пожелахте.\" Не знам дали си въобразявам, но в очите й имаше повече светлина. \"Пак Ви го пожелавам, госпожо Ант.\" \"Благодаря Ви, пак ще го приема.\" Когато преди няколко години приех да продавам на коледния пазар, една продавачка на бижута от съседен щанд ми каза: \"Знаеш ли кои са най-добрите купувачи? Тежко болните, прясно разведените жени и гузните мъже. Опитвай се да ги задържиш, предлагай им най-скъпото.\" Госпожа Ант обичаше да идва, невинаги купуваше, а когато купуваше, беше винаги нещо скъпо и много красиво. Струва ми се обаче, че идваше преди всичко заради пожеланията. Винаги й пожелавах да се видим отново, да продължава да е в добро здраве. Очите й грейваха, прозрачната кожа на лицето й се надипляше от множество усмихнати фини бръчици. Чудех се дали има някого около себе си или живее сама, какви думи чува, дали някой друг й пожелава здраве. \"Здравейте, госпожо Ант. Много се радвам да Ви видя, изглеждате чудесно.\" \"Благодаря Ви, сигурно сте права, така се чувствам.\" Този път купи обеци и за дъщеря си. Така разбрах, че живее сама в дом за възрастни хора, а дъщеря й ще дойде да я види за първи път след няколко години. Както винаги й пожелах здраве, все така добре да изглежда и до нови срещи. \"Знаете ли, здравето ми трябва пак, защото пак влизам в болница, но честно да ви кажа, не знам дали пак ще се срещнем. Сега е по-сериозно. Но ми се иска да Ви видя отново.\" Госпожа Клайн се появи тази година за първи път. Тя беше мъничка жена, на средна възраст, с прошарени къдрави сребристи коси. Носеше сив шлифер, голяма пазарска чанта. Дойде на щанда и се прехласна като малко дете. \"Колко хубави неща!\" Застоя се около евтините разноцветни блещукащи еластични гривни и започна да ги пробва една по една. Виждаше се, че се радва. Знам, че собственичката на щанда не обича такива клиентки – стоят дълго, задават въпроси, никога не купуват нещо, понякога дори молят за отстъпка или директно питат дали не можем да им подарим нещо. Имаме една такава клиентка, млада жена, Ренате, зависима, която идва и пита с дрезгавия си глас – можеш ли да ми подариш тези обеци? Или този пръстен? Винаги й даваме по нещо. Но Накрая избира една и казва – ще взема тази. Започва да търси пари в голямата си пазарска чанта и изважда две малки протъркани портмонета, пълни само с дребни центове. Брои ги, търси още и накрая ми подава евро и 90 цента. Поглеждам я недоумяващо – в съда с гривните има етикет с цена, ясно е написано 9, 90€. Казвам й го. Тя е съкрушена. Разглежда етикета. Струва ми се, че всеки момент ще заплаче. \"Знаете ли какво можем да направим?\", поглеждам я. \"Мога да оставя гривната за вас в кутията за клиенти, с Вашето име, и когато имате парите, ще дойдете да я вземете. Например днес е понеделник. До сряда вечер добре ли е?\" Тя грейва. \"Много ви благодаря. Да, добре е.\" Избира си още един пръстен от стъкло за 5 евро. \"Ще го оставя и него при гривната. Ще Ви направя и коледна отстъпка за клиенти, при покупка на две и повече неща. Общо 12 евро. Как се казвате?\" \"Госпожа Клайн.\" Поставям внимателно гривната и пръстена в хартиен плик и пиша името \"госпожа Клайн\". Тя ме наблюдава внимателно. Струва ми се, че за първи път някой оставя нещо на нейно име. Че тя за първи път е клиентката госпожа Клайн, чиито бижута са оставени в кутията на доверените купувачи. После прибира портмонетата в чантата си, разглежда още веднъж щанда. \"12 евро, нали, до сряда?\" Да, кимвам утвърдително. \"Довиждане, госпожо Клайн. И до скоро.\" \"Мислиш ли, че ще дойде?\", пита ме скептично собственичката на щанда, която наблюдава мълчаливо случката. \"Струва ми се, да, ще видим.\" На другия ден, вторник, отварям щанда сутринта и докато още подреждам пръстените във витрината, виждам госпожа Клайн в десния ъгъл. \"Колко е хубаво, че сте тук, госпожо Клайн. Вашите бижута Ви чакат.\" Остатъкът на деня преминава незабелязано. През целия ден госпожа Клайн ще е пред очите ми – малката й фигура, шепата с подредени 12 евро и най-вече – погледът й, вторачен в плика с името \"госпожа Клайн\". В края на годината мисля за тези две жени. Колко е хубаво някой да ти пожелае това, което ти трябва, и колко е важно нещо хубаво да те чака в плик с твоето име. Всеки от нас заслужава тези неща. Пожелавам ги на всички!", "date": "2019.12.31", "title": "Госпожа Ант и госпожа Клайн"}
{"url": "https://www.dnevnik.bg/sviat/2019/12/31/4010892_zastrasheni_li_sa_otnovo_evreite_v_germaniia/", "text": "                         Да, казва Маргита Нойвалд-Голинг от еврейската общност в Кьолн. Тя се сблъскала с антисемитизъм в училище, когато един учител й казал: \"При Хитлер щеше да свършиш в газовата камера.\" Подобни случаи изобщо не са рядкост, посочва тя. Нойвалд-Голин, която е дългогодишна вицепрезидентка на Европейския съвет на Женската международна ционистка организация (WIZO), държи да се прави разлика между омразата към евреите и антисемитизма. \"Антисемитизъм за мен е изкуствена и наукообразна дума. Зад нея обаче всъщност се крие омраза към евреите, и то само към тях.\" По сходен начин отговарят и други евреи, когато бъдат попитани дали са ставали жертва на антисемитизъм. Възрастна еврейка от Франкфурт споделя, че преди няколко седмица съседка, която познава отдавна, я заговорила и я наругала заради позицията на Израел спрямо ивицата Газа. \"Познавам я от десетилетия, гледах как растат децата й.\" Берлинският равин Йехуда Тайхтал пък неотдавна, както си вървял с децата си по улицата, бил наруган и заплют от двама мъже, по всяка вероятност от арабски произход. Такова ужасно нещо не бива да се случва на никого, казва той. Поведението на политиците е необяснимо Ежедневен антисемитизъм - нещо нормално в Германия през 2019-а година. На проведения наскоро в Берлин конгрес на еврейските общини не се отправят обвинения, страх няма. Но се усеща възмущение от изявленията на политиците. Никой не проявява разбиране към това, че след ужасното нападение срещу синагогата в Хале на 9 ноември, на най-големия еврейски празник Йом Кипур, политици говорят за \"невъзможно\" деяние. Четири месеца по-късно председателят на общинския съвет в Касел Валтер Любке, неевреин, бе застрелян от дясноекстремист. \"Естествено никой от нас не може да си представи атентат срещу синагога\", казва Йозеф Шустер, председател на Централния съвет на евреите в Германия. Но от бруталното убийство на Любке \"стана ясно, че от дясноекстремистките нападатели може да се очаква всичко възможно, дори невъзможното\". \"След атентата в Хале бях крайно шокирана от това, че високопоставени политици заявиха като че ли изпълнени с изненада, че дясноекстремистите са антисемити. Как е възможно това\", казва Симоне Рафаел от фондацията \"Амадеу Антонио\". Според нея обществената представа за тази заплаха е напълно погрешна - евреите разбират това. В Германия броят на антисемитските нападения с политически мотиви расте отдавна. А и никога не е бил малък. През 2003-а десни екстремисти планират атака срещу синагогата в Мюнхен, през 2010-а е запален пожар в Новото еврейско гробище в Дрезден, през 2018-а един еврейски ресторант в Кемниц е замерян с камъни. Това са най-известните случаи. По данни на Федералната криминална служба през 2011 година е имало 1691 нападения срещу евреи, през 2018-а те са били 1799. \"През 2019-а пак ще има увеличение\", прогнозира президентът на Службата Холгер Мюнх. Той допълва също, че над 80 процента от антиеврейските атаки са извършени от десни екстремисти. Как се отразява това на германските евреи? \"Еврейските общности се чувстват в Германия у дома си, казва Йозеф Шустер. Оръжията и бомбите няма да ни разубедят. Който не иска в тази страна да живеят евреи, нека сам да напусне страната.\" \"Винаги готовите куфари\" Още от създаването на федералната република за живеещите тогава в Германия евреи дълго време се говори, че са \"с винаги приготвени куфари\". Това звучи неуместно от гледна точка на разцвета на повече от стоте еврейски общности в страната с около 100 000 членове, последван от притока на евреи от Русия и Източна Европа след 90-те години. Днес в Германия има нови синагоги и еврейски домове с разнообразна социална и културна програма. Думите за куфарите изглеждаха неуместно до терористичната атака в Хале. \"Куфарите отдавна са разопаковани, казва Шустер. Но един или друг вероятно се замисля къде са му прибрани куфарите.\" След нападението в Хале реагираха и вътрешните министри на федералните провинции. Ужасът от това, че синагогата в Хале (градът е с определено дясноекстремистко присъствие) на празника Йом Кипур е била без полицейска охрана, трябва да предизвика вземане на съответните мерки: повече полицейска защита, строителни мерки за сигурност. Защитата е едно, а последователните действия на следователите и правосъдието - друго, отбелязва Шустер. Той има чувството, че правосъдието като че ли \"не вижда добре с дясното око\". Говори за присъди, при които деянието е подбудено от \"класически антисемитски мотиви\", при които обаче съдиите много се стараели да намерят доводи за смекчаване на наказанието. \"В такъв случай липсва назидателният ефект. Толкова по-благодарен съм за инициативата на Бундесрата, а и на министерството на правосъдието\", отбелязва той, имайки предвид искането на политиците след нападението в Хале. Тяхното настояване е антисемитските мотиви изрично да бъдат упоменати в наказателното право като утежняващи санкцията. Всеки случай трябва да бъде докладван По отношение на наказателното преследване следователите изрично настояват пред засегнатите да съобщават за всеки отделен случай. Това би помогнало за разкриването на черната статистика, взаимовръзките и развитията. \"Ще имаме по-ясна представа за нещата, ако се подават жалби\", посочва Мюнх. \"Колкото повече знаем, толкова по-добре ще можем да се ориентираме.\" За момента, както посочва президентът на Федералната криминална служба, разкриваемостта при антисемитските деяния е 46 процента. Типичният извършител е мъж над 30-годишна възраст. При около половината от случаите извършителите вече са известни на полицията. Нужни са и други мерки - срещу антиеврейската омраза и \"разюзданите кампании\" в мрежата, за повече разяснения в училище, при подхода срещу десния екстремизъм по стадионите, при интеграцията на мюсюлманите от традиционно враждебно настроени към евреите и към Израел страни. \"Имаме нужда от повече звена за консултация и повече компетентност за адекватна реакция на подобни антисемитски нападения\", казва Симоне Рафаел. \"Все пак вече има някои много добри структури.\" Тя би могла само да препоръча на засегнатите да се обърнат към някоя от съществуващите служби и да потърсят там помощ.", "date": "2019.12.31", "title": "Застрашени ли са отново евреите в Германия"}
{"url": "https://www.dnevnik.bg/sviat/2019/12/31/4010899_vladimir_putin_-_20_burni_godini_nachelo_na_rusiia/", "text": "Владимир Путин бе назначен за и.д. президент на Русия на 31 декември 1999 г. от тогавашния президент Борис Елцин. Оттогава той заема президентския или премиерския пост в продължение на две десетилетия. Следват някои ключови събития през 20-те години на Путин на власт: По време на икономическата криза президентът Елцин назначава малко известния шеф на службите за сигурност Владимир Путин за свой пети поред премиер за по-малко от година и заявява, че иска Путин да стане негов приемник на президентския пост. През следващите седмици бомбени атентати срещу жилищни блокове в цяла Русия отнемат живота на повече от 300 души. Путин обвинява за атаките чеченските бунтовници. Неговата популярност нараства заради твърдия му отговор, който включва въздушни удари срещу части от Чечения и офанзива за връщане на отцепилата се южна провинция в състава на Русия. Някои критици на Кремъл поставят под съмнение дали чеченските екстремисти наистина стоят зад атентатите срещу жилищните сгради. Болният Елцин подава оставка и назначава Путин за и.д. президент.  Путин печели първите си президентски избори.       След експлозия на борда й ядрената подводница \"Курск\" потъва на дъното на Баренцово море, при което загива целият екипаж от 118 моряци. Имиджът на Путин е разклатен, след като коментира инцидента едва след четири дни.  Чеченските екстремисти взимат за заложници повече от 800 души в московски театър. Спецчастите щурмуват сградата, но използват отровен газ, при което загиват много от заложниците. Петролният магнат Михаил Ходорковски е арестуван и обвинен в измами. По-късно той е осъден и изпратен в затвора след процес, за който неговите привърженици твърдят, че е наказание за опитите му за намеса в политиката. Той е освободен едва през 2013 г., след като Путин го помилва.  Путин печели втори президентски мандат с повече от 70 процента подкрепа, след като високите цени на петрола подхранват бум на потреблението и повишават жизнения стандарт - тенденция, продължила още четири години.  Ислямистки бойци взимат за заложници повече от 1000 души в училище в Беслан, Южна Русия, като предизвикват тридневна заложническа драма, завършила с щурм. Общо 334 от заложниците загиват, повече от половината от тях - деца. Родителите на някои от тях казват, че властите са действали некомпетентно, и обвиняват Путин.       Путин премахва преките избори за губернатори на регионите, които ще се назначават директно от Кремъл. Путин твърди, че решението е необходимо, за да се запази единството на Русия. 2005 г. - Путин определя разпадането на Съветския съюз през 1991 г. като \"най-голямата геополитическа катастрофа\" на ХХ век.  Разследващата журналистка Ана Политковская, критик на нарушаването на човешките права в Чечения, е убита в Москва на навръх рождения ден на Путин. Критикът на Кремъл Александър Литвиненко умира в Лондон през същата година, след като е отровен с радиоактивно вещество. Британското разследване години по-късно стига до извода, че той е бил убит от руски агенти.  Путин държи реч в Мюнхен, в която отправя нападки срещу Вашингтон за \"неограничаваната почти от нищо свръхупотреба на сила в международните отношения\".  Тъй като конституционните ограничения не му позволяват да продължи да бъде президент повече от два последователни мандата, Путин става министър-председател, след като съюзникът му Дмитрий Медведев е избран за президент.  Русия побеждава в кратка война срещу Грузия. Тбилиси губи контрола над две отцепнически области, където се настаняват руски войски.  Путин се връща на президентския пост, спечелвайки изборите с 60 процента от гласовете, след решение президентският мандат да бъде удължен от четири на шест години. Големи протести срещу Путин избухват преди и след изборите, чиито резултати според критици са манипулирани.       Русия е домакин на зимните олимпийски игри в черноморския курорт Сочи.  Руски сили започват анексията на Крим от Украйна, след като протестите в Киев свалят от власт проруския президент Виктор Янукович. Русия включва в състава си Крим следващия месец след произвеждането на заклеймен от Запада референдум. САЩ и ЕС налагат санкции на Москва.  Избухва бунт на проруски сепаратисти в Източна Украйна. Той довежда до продължаващ и досега конфликт, отнел живота на повече от 13 000 души и в резултат на който бунтовниците установяват контрол над обширна територия. Западните страни обвиняват Русия в подкрепа на сепаратистите. Москва отрича пряко участие в конфликта.  Русия започва да нанася въздушни удари в Сирия в рамките на най-голямата си намеса в Близкия изток от десетилетия, накланяйки везните в полза на президента Башар ал Асад.       Доналд Тръмп е избран за президент на САЩ, след като обещава да подобри влошените отношения с Москва. Американските власти обаче стигат до извода, че Русия се е опитала да се намеси в изборите в полза на Тръмп, което хвърля тъмна сянка върху американско-руските отношения, въпреки че Москва отрича. Бившият руски шпионин Сергей Скрипал и дъщеря му са отровени в Англия с невропаралитично вещество. Те оцеляват, но живееща наблизо жена умира, след като приятелят й донася вкъщи намерената отрова в изхвърлен флакон от парфюм. Великобритания обвинява Русия, но Москва отрича да е замесена.  Путин печели зашеметяваща изборна победа и нов президентски мандат до 2024 г.       Русия е домакин на Световното първенство по футбол за мъже.  В Москва избухват протести заради местните избори, които според антикремълската опозиция са произведени нечестно. Тези протести прерастват в най-голямото протестно движение в Москва от години, преди да стихнат.  Путин се хвали с преднината, която страната му има при хиперзвуковите оръжия, и твърди, че останалите държави се опитват да я догонят. /БТА", "date": "2019.12.31", "title": "Владимир Путин - 20 бурни години начело на Русия"}
{"url": "https://www.dnevnik.bg/analizi/2019/12/31/4010788_2019_g_lipsata_na_subitiia_shte_se_otrazi_seriozno_na/", "text": "                         - Лозунги. Нищо особено. Издават известна тревога за качеството на демократичния процес у нас, но тази тревога е силно заглушена от собственото ни нехайство и безразличие. - Със серия избори, които не потвърждават никаква тревога за политическия процес у нас и в Европа, независимо че масово желаем да намерим основание за критична тревожност, да съзрем някъде трагедия, разпад. Няма. Със сигурност британските избори, които затвърдиха властта на консерваторите с Борис Джонсън, са най-интересното потвърждение за изминаващата година. Но те остават дълбоко неразбрани. - Европа се събира в средата, околната среда застава в центъра, крайностите не се материализират политически. Местните избори показаха спокойствие и удовлетвореност. Дали това е основателно е съвсем отделен въпрос. Също показаха, че в България засега социалната политика все още не може да излезе на преден план, вероятно защото няма политическа партия, която е в състояние да я артикулира по убедителен начин. - Изпълнителната власт у нас следва един много стабилен модел и тя си дава сметка за това и постоянно го повтаря. Стабилност означава и липса на тревога. Българинът не иска да се тревожи и изпълнителната власт гледа да не тревожи избирателя. И успява. Постигнала е една добре балансирана договореност с избирателите. - Ангажираността ни със Западните Балкани е разумна, но трябва да бъде по-прагматична и по-малко вкопана в миналото. България трябва много по-ясно и настоятелно да се разграничи от влиянията на Русия, но това не е точно въпрос на външна политика, а на вътрешни зависимости и на неспособност да се удържи една смислена линия на енергийната политика на страната. - Безразличие на гражданите към превземането на институции и липса на медиен интерес към демократичните ценности. - По-скоро липсата на събития ще се отрази сериозно на българската политика и икономика: липсата на енергийна стратегия, липсата на реакция към европейската икономическа политика, липсата на реакция към хибридния натиск върху страната, липсата на образователна стратегия, липсата на медии, липсата на недоволство. - Не мисля, че имаше някой голям скандал. Неща от типа на апартаментгейт се разтварят във въздуха. Скандални неща има, но те не произвеждат скандал заради търпимостта и склонността към ненамеса. - Обичайна. Относително успешна. Няма от какво да е недоволен. Не мисля, че той се е променил с нещо. - Радев бавно и мъчително се опитва да се еманципира от БСП и от клишетата, които го съпроводиха по пътя към президентството. Бавно и мъчително навлиза в политиката и започва да открива и формира роля за себе си. Постепенно се подготвя за втори мандат, който може би ще спечели. Във втория си мандат вероятно ще намери своя политически профил. За да стане това, той трябва да се откаже от фантазията за посредничество с Русия.", "date": "2019.12.31", "title": "2019 г.: Липсата на събития ще се отрази сериозно на политиката и икономиката"}
{"url": "https://www.dnevnik.bg/bulgaria/2019/12/31/4011057_pojar_goria_v_psihodispansera_v_sofiia/", "text": "Пожар горя в сградата на психодиспансера в района на Сточна гара в София, съобщи БНР. Няма сведения за загинали и пострадали хора, съобщи шефът на пожарната главен комисар Николай Николов. Евакуирани са 51 пациенти. Засегнати от огъня са три сгради - две бараки и една двуетажна сграда, в която се намира скъпа апаратура. Щетите са сериозни, уточни Николов. Пожарът е овладян, добави той. На място са изпратени седем противопожарни автомобила. Сигналът за пожара е подаден около 5:05 ч. тази сутрин. Причината не е известна засега.", "date": "2019.12.31", "title": "Пожар горя в психодиспансера в София"}
{"url": "https://www.dnevnik.bg/detski_dnevnik/2019/12/31/4010998_pesenen_koncert_na_vuzglavnici_s_violonchelo_klarinet/", "text": "Едни от най-мелодичните и красиви откъси от световната класика и песенния репертоар ще представят за първи път на публиката си  детската образователната поредица \"Концерти на възглавници\" . Пианистката Венета Нейнска, сопраното Доротея Доротеева, кларинетистът Павел Стойчев, както и младите виолончелисти Сион и Наума Найман ще пренесат децата и техните родители в света на класическата музика на 5 януари с два концерта от 11 и 17 ч. Те ще се проведат в залата на Съюза на архитектите на ул. \"Кракра\" 11 в столицата. Образователната поредица е една от първите, която представя семейни камерни концерти в България, а организатори на проекта са екипът на \"Модо България\".      След дипломирането си в България Доротея Доротеева специализира в австрийския град Грац, както и в академията \"Санта Чечилия\" в Рим. Носител е на редица български и международни награди от конкурси, сред които \"Франсиско Виняс\" в Барселона и \"Феручо Талявини\" в австрийския град Дойчландсберг. Доротеева е солист в Музикално-драматичния театър \"Константин Кисимов\" във Велико Търново и участва в постановки на Софийската опера и балет. Павел Стойчев е част от Гвардейския представителен духов оркестър и е солист в различни състави и оркестри в страната и Германия. Освен това той разполага с богат репертоар от камерна музика. Виолончелистите Сион и Наума Найман учат в Националното музикално училище \"Любомир Пипков и участват в концерти и фестивали в България и чужбина. Носители са на награди от международни конкурси, като последната е на Сион – първа награда от \"Концертино Прага 2019\".      След като завършва Националното музикално училище в София, Венета Нейнска продължава образованието си в Южнокалифорнийския университет в САЩ, където ѝ преподава световноизвестният пианист Джон Пери. Магистърската си степен с пълна стипендия получава в Лондон от училището за музика и театър \"Гилдхол\". Междувременно участва в майсторските класове на музикантите Имоджен Купър, Алексей Наседкин, Джером Лоуентал и Доминик Мерле. В музикалното ателие, което ще бъде един час преди всеки концерт, децата ще могат да се запознаят с музикалния инструмент блокфлейта, а в края на събитието ще бъде връчена наградата за най-послушен родител. Билети за концертите могат да бъдат купени онлайн  тук  или на място преди събитието, ако все още има свободни места.", "date": "2019.12.31", "title": "Песенен концерт на възглавници с виолончело, кларинет и пиано"}
{"url": "https://www.dnevnik.bg/bulgaria/2019/12/31/4011062_remontut_na_iazovir_studena_bil_dobur_a_dali_ima_voda/", "text": "Ремонтът на язовир \"Студена\" гарантира да съществува язовирът, водата е друг въпрос. Това казав в интервю за Нова гелевизия зам.-министърът на регионалното развитие Николай Нанков. Той е в Перник за решаване на въпроса с водната криза в града. Нанков беше помолен да коментира видео от 2016 г., в което тогавашният регионален министър Лиляна Павлова обещава на перничани, че след ремонта на язовира няма да имат проблеми с доставките на вода. Видеото вижте  тук. Проектът е финансиран от Световната банка. Нанков каза, че проектът е много добър и все още не е напълно приключил, но целта му не е да гарантира вода, а а безопасното функциониране на съоръженията. Зам.-министърът добави, че липсата на вода не е резултат само от сушата и изрази убеденост, че разследващите органи ще дадат отговор кой е виновен. Нанков каза, че за 15 г. местното ВиК е инвестирало едва 4 млн. лв. в подмяна на водопроводната мрежа, а сега правителството дава аварийно 30 млн. лв. Той припомни, че в рамките на страната средните загуби на питейна вода са 58%. Държавата предстои да усвои 2 млрд. от еврофонсдовете през този програмен период, за да реши проблема.", "date": "2019.12.31", "title": "Ремонтът на язовир \"Студена\" бил добър, а дали има вода в него - друг въпрос"}
{"url": "https://www.dnevnik.bg/na_put/2019/12/31/4009913_fotogaleriia_nai-chetenoto_v_na_put/", "text": "Как докато привличат туристи, страните губят, какви са пораженията от струпването на много хора на едно и също място по едно и също време и как безотговорното поведение може да провали ваканцията. Публикации за всички тези аспекти на свръхтуризма се оказаха сред най-четените в рубриката \"На път\" през 2019 г. Кулинарният туризъм изглежда също бележи все по-голяма популярност, защото и публикациите на тема \"какво и къде да похапнем\" също са значителен брой сред предизвикалите засилен читателски интерес. Представяме подборка с десетте най-четени заглавия в рубриката \"На път\" за тези, които може би са ги пропуснали. На снимката: Местността \"Узана\" над Габрово.", "date": "2019.12.31", "title": "Фотогалерия: Най-четеното в \"На път\""}
{"url": "https://www.dnevnik.bg/sport/2019/12/31/4010855_neveroiatnata_2019_g_na_livurpul_infografika/", "text": "                         Така мениджърът на \"Ливърпул\" Юрген Клоп отговори на въпрос какво си спомня от датата 3 януари 2019 г. След последния мач за 2019 на мърсисайдци, спечелен срещу \"Уулвърхемптън\", германецът трябваше да се върне към началото на годината, което беше със загуба. На 3 януари червените изгубиха от \"Манчестър сити\" в един от най-драматичните мачове в ерата на Висшата лига, когато  само сантиметър раздели \"Ливърпул\"  от успеха, а вероятно и от титлата. След поражението от \"Сити\" тимът на Юрген Клоп записа забележителна година, в която спечели Шампионската лига и световното клубно първенство, и в момента уверено крачи към първата си титла в Англия от 30 години, водейки с 13 точки на върха и мач по-малко. \"Вярно е, че след онзи мач със \"Сити\" в началото на януари бяхме като попарени, това беше денят, в който изгубихме титлата, но не позволихме отчаянието да ни превземе. Убеден съм, че ако питате феновете на \"Сити\" дали биха заменили тяхната 2019 г. с нашата, няма да мислят много дълго\", каза Клоп в кратко резюме на изминалите 12 месеца. А в тях \"Ливърпул\" наистина направи невероятни неща. За тима на Клоп вече се говори като за един от най-силните в историята, поставян на едно с \"Барселона\" на Гуардиола между 2009 и 2012 г. През 2019 г. \"Ливърпул\" изигра 58 срещи във всички турнири, в които допусна едва пет загуби. Тимът спечели 44 мача и девет пъти завърши наравно. Кои са останалите факти?", "date": "2019.12.31", "title": "Невероятната 2019 г. на \"Ливърпул\" (инфографика)"}
{"url": "https://www.dnevnik.bg/sviat/2019/12/31/4010891_v_kakvo_moje_da_se_prevurne_stariiat_hliab/", "text": "През декември снимки на голямо количество хляб, изхвърлено в контейнер за боклук в София, повдигнаха отново важният въпрос за това какво се случва с малотрайните хранителни продукти, които не могат да бъдат продадени. В какво може да се превърне старият хляб и как реално да се намали изхвърлянето на храна - гледайте във видеото на \"Дойче веле\" историята на един предприемчив пекар от Бордо.", "date": "2019.12.31", "title": "В какво може да се превърне старият хляб?"}
{"url": "https://www.dnevnik.bg/bulgaria/2019/12/31/4011089_ot_mart_dogodina_danuchnite_shte_populvat_deklaraciite/", "text": "Декларациите за доходите на физическите лица и тези за облагане с корпоративни данъци могат да се подават най-рано от 10 януари, съобщи пресцентърът на Националната агенция за приходите. Срокът важи и за подаваните по електронен път. Срокът за ползване на 5% отстъпка за ранно деклариране и плащане през 2020 година е 31 март, а крайният срок за обявяване на доходите 30 април. През март 2020 г. ще е достъпна и предварително попълнена декларация за доходите на гражданите, които имат персонален код на НАП или електронен подпис. Годишното приключване на данъчно осигурителните сметки на фирми и граждани ще бъде извършено от НАП от 1 до 9 януари. Допълнителна информация за данъчните и осигурителните изисквания може да се получи на телефона на Информационния център на НАП 0700 18 700.", "date": "2019.12.31", "title": "От март догодина данъчните ще попълват декларациите вместо данъкоплатците"}
{"url": "https://www.dnevnik.bg/evropa/2020/01/02/4002970_greshni_smetki_triumfi_i_obrati_pobediteli_i_gubeshti/", "text": "Годината, в която крайнодесните в Европа  се оказаха не толкова силни , а  Зелените се превърнаха  в изгряващи звезди. Годината, в която авторитарните националисти, управляващи в Полша, очаквано затвърдиха позициите си, а заради грешни сметки крайнодесният Матео Салвини изненадващо беше изтласкан в опозиция в Италия. Годината на триумф за Еманюел Макрон и Борис Джонсън и на залез за Ангела Меркел. Кой загуби и кой спечели през 2019 - годината, в която Европейският съюз смени изцяло своето ръководство. Фрагментация На изборите за Европейски парламент в края на май не дойде очакваната  приливна вълна на евроскептици  и проевропейските сили останаха до голяма степен мнозинство. Страхът от изместване твърде надясно на баланса в политическия спектър мотивира повече избиратели да гласуват и така се стигна до рекордна активност за последните 20 години. Но политическото равновесие в Европейския парламент все пак беше нарушено. Органът, който играе решаваща роля в приемането на европейските закони, изглежда по-фрагментиран от всякога. Християндемократите (Европейска народна партия, ЕНП) и социалдемократите (Социалисти и демократи, С&Д) останаха двете най-големи групи в Европейския парламент, но вече не са в състояние заедно да съставят мнозинство, както беше от 1979 г. досега.      Либералите се възползваха най-много от отстъплението на ЕНП и Социалисти и демократи. Изградена на основата на старата група АЛДЕ, новата центристка група беше преименувана на \"Обнови Европа\" и стана третата по значимост в пленарната зала. Зелените също постигнаха значителен успех в края на май - те формират четвъртата по големина група. Имаше ги все пак очакваните силни резултати за водещи фигури на европейската крайна десница като бившия италиански вицепремиер Матео Салвини. Неговата партия \"Лига\" излезе на първо място. Национален сбор на Марин льо Пен спечели, макар и на косъм, във Франция. Макрон – успехи навън, проблеми вътре Френският президент Еманюел Макрон продължи категорично да заявява присъствието си на европейската сцена. На фона на постепенния залез на Ангела Меркел, която се очаква да се оттегли от канцлерския пост в Германия през 2021 г. и няма да се кандидатира за пети мандат, Макрон не се поколеба на няколко пъти да заеме твърда позиция, на моменти противопоставяйки се на всички останали европейски лидери. Той  най-категорично сред евролидерите се обяви против  поредното отлагане на Брекзит, ако за това няма убедителна обосновка от Лондон. Наложи се и за пакетната сделка, с която бившият германски министър на отбраната Урсула фон дер Лайен  беше номинирана за председател на Европейската комисия . Сделката  отне на лидерите  на ЕС пет седмици и три срещи на високо равнище, за да я обсъдят, завършвайки с три дни на наситени преговори без прекъсване. След маратона от разговори Макрон  не можеше да скрие задоволството си  - Фон дер Лайен е достатъчно близка до президента, за да е смятана по-скоро за френска кандидатура, отворена е за френските идеи за европейска отбрана и икономическа интеграция. Той освен това настани бившия белгийски премиер  Шарл Мишел , един от най-близките си съюзници, начело на Европейския съвет.  Кристин Лагард  оглави Европейската централна банка, а на Макрон трябва да благодари и Кристалина Георгиева, която зае поста на французойката в Международния валутен фонд.      Макрон не се поколеба  да блокира началото  на преговорите за присъединяване към ЕС със Северна Македония и Албания. Франция не беше единственият противник на това, но беше най-твърда пред голямото мнозинство, подкрепящо напредъка в процеса, особено за започването на разговори със Северна Македония. Част от аргументите на Париж беше, че сегашният процес на присъединяване се нуждае от  реформа . Във вътрешнополитически план обаче на Макрон не му беше толкова лесно да прокарва политиките си. Бунтът на \"жълтите жилетки\",  започнал в края на миналата година и породен от данък върху горивата, разтърсваше в продължение на месеци мандата на президента. В пика на кризата, през декември 2018 г., Макрон изглеждаше поразен от яростното отхвърляне на неговата личност по време на демонстрациите. В началото той си мислеше, че \"може да наложи своите реформи\", подчертава политологът Жан Гариг, цитиран от \"Франс прес\". Тази криза \"го накара да разбере, че враждебността, изразена от мнозинството французи, му налага да използва друг метод\", основаващ се върху \"търсенето на диалог с гражданите и с посредничещи структури\", допълва Гариг. А в края на тази година  недоволството от пенсионната му реформа  доведе до стачки, продължили седмици наред.      Триумфът на Борис Джонсън На изборите през декември Борис Джонсън  спечели най-голямото мнозинство  за британските консерватори от изборната победа на Маргарет Тачър през 1987 г. Премиерът обяви, че това му дава мандат да осъществи Брекзит и да извади Великобритания от ЕС следващия месец. Преди празниците парламентът одобри сключеното от него споразумение за излизането от ЕС, слагайки край на трите години безизходица около Брекзит. Следващият тест за него ще е постигането на търговска сделка с ЕС и на уреждане на бъдещите отношения с блока, което трябва да стане до края на 2020 г. - твърде кратък според наблюдатели и европейски политици, но достатъчен според Джонсън срок. В Италия – грешни сметки и неочакван обрат В края на лятото лидерът на крайнодясната партия \"Лига\" Матео Салвини  сложи пръста си на копчето за \"изключване\" на коалицията , но така и не намери начин да го натисне в подходящия за целите му момент. След като изненадващо обяви, че иска да сложи край на съществуващата 14 месеца коалиция с Движение \"Пет звезди\" и настоя за избори възможно най-скоро, Салвини всъщност беше принуден да се откаже от властта и да премине в опозиция. Антисистемното Движение \"Пет звезди\" сформира нова коалиция с лявоцентристката Демократическа партия. Така Рим  обърна гръб  на първото популистко правителство в Западна Европа.      Салвини обаче е далеч от края на политическия си път. Това стана ясно още през есента, когато на регионален вот след 50 години управление в зеленото сърце на Италия,  лявоцентристите загубиха контрола си  в Умбрия. Следващият голям тест за управляващата коалиция ще бъде на друг регионален вот – през януари в Емилия-Романя, северен регион, който има над четири пъти повече население от Умбрия и който е историческото ядро на италианската левица. \"Лига\" все още е най-популярната партия в Италия и получава подкрепа от около 30%. А между двете партии в управляващата коалиция вече има спорове по редица въпроси – от реформата на еврозоната до правата на мигрантите. В същото време в Италия е в ход една опасна тенденция - италианците са сред най-евроскептичните европейци. В Полша – успехи за управляващите За разлика от тях повечето поляци имат положителни възгледи за ЕС. С най-висок резултат в блока, поляците най-често смятат ЕС за демократичен, ефективен и важен за бъдещето на страната им, а не за заплаха за нея или за натрапчив и далечен. И там обаче политическият пейзаж е доминиран от националисти. Управляващата в Полша консервативна партия \"Право и справедливост\" (ПиС) извлече  изгода от популярната си политика за социални разходи  и на изборите през октомври подобри резултата си в сравнение с изборите преди четири години.      Победата засили опасенията за демократичните стандарти в най-голямата бивша комунистическа държава - членка на ЕС. От резултатите, постигнати от \"Право и справедливост\", следва, че Полша остава труден партньор за ЕС. Ако партията продължи с  обявените реформи в съдебната система  и медиите, непременно ще се стигне до  нови стълкновения с Европейската комисия . В средата на декември  Върховният съд на страната предупреди , че тя може да напусне ЕС заради планове на управляващите националисти, които биха дали възможност за уволняване на съдии, поставили правосъдната реформа в страната под въпрос. Малко след това  хиляди излязоха на улиците на полски градове , за да протестират срещу реформата. Унгария - пукнатини, но не и голяма промяна В Унгария почти 10 години бяха необходими на опозицията, за да спре възхода и хегемонията на премиера Виктор Орбан и неговата партия \"Фидес\" във властта.  На местните избори през октомври  той изгуби контрола над Будапеща и влиянието му намаля в няколко от по-големите градове.      Резултатът няма да отслаби Орбан на национално ниво, особено след като правителството му се възползва от добре представящата се икономика, яростна антиимигрантска реторика и бързо повишаване на бюджетните заплати. \"Фидес\" е непоклатимо по-популярна от всички останали партии в селските райони. Мнозинството на Орбан в парламента е внушително, а общи избори би трябвало да има през 2022 г. Себастиан Курц – нов мандат и нови партньори Въпреки сътресенията, предизвикани от скандала \"Ибисагейт\", който разтърси националната политика и доведе до падане на коалиционното правителство начело с канцлера Себастиан Курц, неговата партия  спечели убедително  проведените през септември предсрочни избори. През ноември той  започна преговори за коалиция със Зелените , които вероятно ще доведат до много по-различно правителство от предишния му алианс с крайната десница.      През 2020 г. новите лидери на Европа ще трябва да се доказват и да оправдаят доверието на избирателите, а предизвикателства няма да липсват. Тепърва ще се определят бъдещите отношения с Великобритания, а държавите ще трябва да преодолеят различията си и да договорят следващия седемгодишен бюджет на блока. Засега компромисът изглежда далечен.", "date": "2019.12.31", "title": "Грешни сметки, триумфи и обрати: Победители и губещи в ЕС през 2019"}
{"url": "https://www.dnevnik.bg/photos/2019/12/31/4006814_nai-dobrite_snimki_na_dnevnik_prez_dekemvri/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Надежда Чипева, Цветелина Белутова, Юлия Лазарова, Велко Ангелов и Георги Кожухаров. Очакваме и вашите снимки за рубриката. Селекцията ще бъде взискателна, защото това е мястото за качествена фотография, през която се разказват и истории.", "date": "2019.12.31", "title": "Най-добрите снимки на \"Дневник\" през декември"}
{"url": "https://www.dnevnik.bg/sviat/2019/12/31/4011090_kanal_istanbul_-_nai-megalomanskiiat_proekt_na_erdogan/", "text": "                         За турския президент това ще бъде сбъдната мечта, а кметът на Истанбул говори за \"убийство\" и \"предателство\" спрямо града, посочва \"Зюддойче цайтунг\". Самият Реджеп Тайип Ердоган преди десетина години беше определил като \"налудничава\" идеята за нов  изкуствен воден канал в Истанбул , който да разтовари Босфора. Тогава се твърдеше, че проектът е прекалено скъп, ще навреди на природата и околната среда, а и този канал никога няма да бъде построен. После всичко заглъхна, за да възкръсне идеята днес отново: президентът Ердоган обяви, че през 2020 година ще започне изграждането на изкуствения воден път \"Канал Истанбул\", свързващ Черно с Мраморно море. Съоръжението ще бъде с дължина 45 километра, на ширина и дълбочина съответно 150 и 21 метра. Цяла Турция говори за това Турското министерство по околната среда и градоустройството е излязло в края на март с положителна оценка за ОВОС. В същото време кметът на Истанбул Екрем Имамоглу твърди, че проектът може да остави града без питейна вода, тъй като бъдещият канал ще разруши вододайната зона на 16-милионната турска метрополия. Според учени проектът би довел също до загуба на милиони квадратни метра гора и земеделски земи.      След като преди няколко дни  кметът на Истанбул Имамоглу  оповести отрицателното си отношение към \"налудничавия проект\" на Ердоган, цяла Турция говори за това. През 17-годишното управление на сегашния президент \"Канал Истанбул\" е може би най-мегаломанският от всички досегашни проекти на Ердоган, коментира на свой ред \"Тагесцайтунг\" (ТАЦ). Според изданието, ако каналът действително бъде построен, както е планирано - в западната част на града в посока към България - европейската част на Истанбул ще се превърне в остров: на север тя ще граничи с Черно море, на изток - с Босфора, на юг - с Мраморно море, а на запад - с новия канал. Така 8 милиона души могат да се окажат в капан при едно бъдещо земетресение в района, посочват още критиците на проекта. Политически проект По данни на истанбулската Служба по кадастъра по протежение на планирания терен на бъдещото съоръжение напоследък на безценица са били разпродадени 30 милиона квадратни метра земя - повече от площта на целия стар град на Истанбул - която земя строителният проект ще оскъпи неимоверно. Купувачите са компании от Катар, Кувейт и Саудитска Арабия. Дали пък по този начин Ердоган не обслужва арабските си приятели ислямисти, пита ТАЦ. В тази връзка турски политици от опозицията говорят за един вид воден канал на \"мюсюлманското братство\". Всичко това във всеки случай подхранва съмнението, че \"налудничавият проект\" на Ердоган всъщност е политически проект, както и една гигантска спекулация със земя - за сметка на Истанбул и неговите граждани, посочва още германското издание.", "date": "2019.12.31", "title": "\"Канал Истанбул\" - най-мегаломанският проект на Ердоган"}
{"url": "https://www.dnevnik.bg/bulgaria/2019/12/31/4011100_niama_postradali_pacienti_pri_pojara_v_psihiatriiata/", "text": "При избухналия тази сутрин пожар на територията на Центъра за психично здраве - София област и Специализирана болница за активно лечение на пневмофтизиатрични заболявания – София област, няма пострадали пациенти. Унищожени са покривът и подпокривното пространство на Белодробната болница, както и поликлиниката на психиатричното лечебно заведение, съобщи Министерството на здравеопазването. Общо 51 души - пациенти на Центъра за психично здраве, намиращи се в незасегнатия от огъня стационар, са евакуирани заради липса на електрическо захранване и топлоподаване. В момента пациентите се местят в други лечебни заведения с психиатрични структури на територията на София, в това число болниците \"Св. Иван Рилски\", \"Александровска\", Военномедицинската академия \"Свети Наум\" и центъра за психично здраве \"Проф. Н. Шипковенски\". Ведомството уверява, че дневните програми на пациентите няма да бъдат прекъснати. Петима пациенти на Белодробната болница, които се нуждаят от медицинско наблюдение и терапия, също са преместени. Предстои да бъдат оценени щетите и да започне консервация на покривното пространство.", "date": "2019.12.31", "title": "Няма пострадали пациенти при пожара в психиатрията на Сточна гара"}
{"url": "https://www.dnevnik.bg/skorost/2019/12/31/4011106_validnostta_na_poslednite_hartieni_vinetki_izticha_dnes/", "text": "Валидността на последните хартиени винетни стикери, купени преди въвеждането на електронните, изтича днес, съобщиха от Агенция \"Пътна инфраструктура\". Това е важно уточнение, тъй като до миналата година валидността на годишните стикери беше до края на януари. С въвеждането на електронните винетки валидността е до края на годината, за която са купени, и така в първия ден на новата година изтича валидността на 14 067 годишни електронни винетки за леки автомобили. Общо над един милион е-винетки изтичат в първите два месеца на 2020 г., обобщават още от пътната агенция. Цените на е-винетките през 2020 г. остават непроменени. Уикенд винетката за леките автомобили е 10 лв., седмичната – 15 лв., месечната – 30 лв., тримесечната – 54 лв., и годишната – 97 лв. Камионите и автобусите с обща технически допустима максимална маса над 3,5 т ще продължат да ползват е-винетка до въвеждането на тол-системата, не по-късно от 1 март 2020 г. Цените на дневните, седмичните и месечните винетките и за тях остават без промяна.      Проверка за валидността на е-винетка може да се направи на сайта bgtoll.bg. Собствениците или водачите на автомобили могат да използват един от трите бутона, за да получат информация за валидността на е-винетка, за валидността на е-винетка, отпусната чрез Агенцията за социално подпомагане, както и за наличието и валидността на е-винетка в случай на пререгистрация на пътното превозно средство. Кое е важно при покупката на винетка Електронната система позволява покупка само на една е-винетка за един автомобил за определен период от време. При опит за купуване на е-винетка за срок, който повтаря частично или напълно такъв, за който вече има платена такса, на екрана на устройството (компютър, мобилен апарат или терминал за самотаксуване) се изписва надпис, който предупреждава за това. Необходимо е потребителите внимателно да преглеждат и проверяват въведената от тях или от съответния служител информация, преди да потвърдят финалното плащане за електронната винетка. Отговорността за попълване на коректна информация за номер на пътното превозно средство, категорията му и периода на валидност на винетката е на собственика или ползвателя му. В случай на неправилно декларирани данни се счита, че не е заплатена дължимата винетна такса за съответния автомобил. Kорекции заради грешно въведени данни в системата не се допускат. Вписването на регистрационния номер може да бъде както на кирилица, така и на латиница, но трябва да съответства на символите в самия регистрационен номер. Въвеждат се само букви и цифри. Символите 0 (нула) и О (буква О) не са взаимозаменяеми. В случай че регистрационният номер съдържа тире, точка или интервал, те не се въвеждат. Санкциите При установено нарушение – липсваща е-винетка, специализираните мобилни екипи на Националното тол-управление предлагат на водача да заплати компенсаторна такса, за да може да довърши пътуването си до 23:59 часа на същия ден. Компенсаторната такса за леките автомобили остава 70 лева за автомобил с обща технически допустима максимална маса до или равна на 3,5 тона. До въвеждането на тол-таксуването компенсаторната такса за превозни средства с тегло между 3,5 и по-малко от 12 тона остава 125 лв. и съответно 175 лева за тировете над 12 тона. Тя може да бъде платена само чрез POS терминали на място при мобилните екипи. Ако водачът откаже да плати на място компенсаторна такса и оспори нарушението, му се съставя акт за установяване на административно нарушение. За да продължи пътя си в този случай, трябва да плати стойността на най-евтината винетка за съответната категория автомобили – уикенд винетка за леките коли и седмична винетка за тежкотоварните автомобили. Плащането отново е само с дебитна или кредитна карта. Той ще трябва да плати компенсаторната такса в рамките на 14 дни. В случай че в 14-дневния срок не постъпи плащане, влиза в сила наказателно постановление, в резултат на което водачът на пътното превозно средство дължи глоба – за леките автомобили тя е 300 лева, а за тежкотоварните автомобили над 3,5 тона е 1800 лв. Ако нарушителят плати компенсаторната такса при установяване на нарушението или в срок от 14 дни от съставяне на акта за установяване на административно нарушение, то той се освобождава от административнонаказателна отговорност и не му се налага глоба.", "date": "2019.12.31", "title": "Валидността на последните хартиени винетки изтича днес"}
{"url": "https://www.dnevnik.bg/zelen/2019/12/31/4011125_foierverkite_ili_za_pravoto_da_kuponiasvame/", "text": "Както всяка година, с новогодишните празници се очаква и \"традиционното\" забавление на гърмящи пиратки и фойерверки. Както всяка година, чуват се много критики - за шум, за замърсяване на въздуха, за уплашени животни и деца. Дали има достатъчно аргументи, за да се ограничи това отбелязване на празника? 60-те и 70-ше години на миналия век са възпитали поколения с идеал за  лична свобода , а 80-те години поставиха \" правото на купонясване \" наравно с житейския успех и престижа чрез потребление като цел. Днес и двете нагласи биха се възпротивили на идеята за регулация на едно скъпо забавление. На този фон обаче, в  Германия  и  Италия  отделни общини въвеждат забрани и ограничения с аргументи за замърсяване на въздуха и за стрес на животни. Какви са аргументите: Смърт на диви животни Гърмежите най-често са в градска среда, но не само. А дори и в градовете има диви животни, които страдат. Според данни на различни природозащитни организации, стресът от пиратките води не само до страх, но и до смърт на малки животни. Повече можете да прочетете в статия на фондация \"Дивите животни\"  тук . Уплаха за деца и домашни любимци Въпреки че често родителите искат да зарадват децата си с фойерверки и ракети, а пиратките са любимо забавление на тийнейджърите, гърмът стряска малките деца и понякога води до отказ да излизат в близост до гърмежите. По-силна е съпротивата на домашните любимци - независимо от размерите си, те реагират болезнено на гърмежите, като се крият, отказват да излязат от дома или да се приберат, замръзвайки при звука от пиратки и ракети. Замърсяване на въздуха Данни на германската агенция по околна среда показаха още  преди година , че нивото на фини прахови частици се повишава при използване на фойерверки. На фона на няколко наказателни процедури за България за чистотата на въздуха и осъдителна присъда за ФПЧ (виж повече  тук ), това би трябвало да е убедителен аргумент за отказ от пиротехниката дори и за хората без деца и животни около себе си. Замърсяване с пластмаса и химия Повечето пиратки, фойерверки и ракети съдържат различни химични съставки и пластмаса (виж цитирани данни от сайта  Lessplastic ). След като излетят, те не само замърсяват въздуха, но и се приземяват. Няма как да се очаква, че ще изчезнат, нито че всички ще попаднат по ударите на службата по чистота - независимо колко ефективна е тя в конкретното населено място. Рядкост е самият замърсител да издири и събере изсипаното съдържание от изстреляната ракета или пиратка. Шумово замърсяване След  спорните акции през лятото на 2017 г.  на Валери Симеонов за ограничаване на забавленията в морските курорти, голяма част от българите научиха , че има  Закон  за защита от шума в околната среда . Регулацията е необходима и заради регистрирани вреди за човешкото здраве - част от заплахите от шумовото замърсяване можете да видите в списъка на Изпълнителната агенция по околна среда  тук . Докато  текат спорове  между туристически заведения и съседите им в жилищни райони за точните нива на необходимите ограничения, то самото дразнение от шума е едно от основните оплаквания от живота в града. Не изглежда логично пиратките и фойерверките да не подлежат на регулация, но към момента всеки жител на голям град може да бъде \"зарадван\" от празничен гърмеж по всяко време и в произволна част на града. Гърмежите в планините също са част от забавлението на уединили се \"сред природата\" компании. Има ли регулации? Към момента цитираният Закон за защита от шума вменява задължения по контрол на общините за ограничения върху озвучаване от заведения и шум от строителни обекти, но не и за източници на шум като пиратките и фойерверките. Въпреки че някои от тях могат да бъдат намерени в списъците на Комисията за защита на потребителите (виж  тук  и  тук ) заради опасност от изгаряне и от увреждане на слуха, няма въведени и ограничения за продажбата на такива продукти.  Контролът за продажбата и употреба на пиротехника се осъществява от вътрешното ведомството, тъй като Законът за оръжията, боеприпасите, взривните вещества и пиротехническите изделия и Законът за МВР им дава това правомощие и задължение. През  януари2018 г.  Министерството на вътрешните работи е имало пет разследвания, 30 акта и над хиляда и осемстотин предупреждения в резултат от дейността си по контрол на разпространение и употреба на пиротехнически изделия.", "date": "2019.12.31", "title": "Фойерверките или за правото да купонясваме"}
{"url": "https://www.dnevnik.bg/sviat/2019/12/31/4011144_evropeiskite_pari_samo_vloshiha_migrantskata_kriza_v/", "text": "Когато Европейският съюз насочи милиони евро в Либия, за да намали потока от мигранти, пресичащи Средиземно море, този паричен ресурс бе свързан с обещания за подобрения в центровете за задържане, станали печално известни с малтретирането в тях, и за борба с трафика на хора. Това обаче не се случи. Напротив, мизерията и нищетата, в която живеят  мигрантите в Либия , породи една процъфтяваща и високодоходна бизнес мрежа, финансирана частично от ЕС и организирана от ООН, констатира разследване на \"Асошиейтед прес\". ЕС е изпратил над 327.9 млн. евро в Либия, като още 41 млн. бяха допълнително одобрени в началото на декември. Повечето от тези пари се предоставят чрез агенции и структури на ООН. АП констатира, че в тази страна без функциониращо правителство огромни суми европейски пари се отклоняват към свързани мрежи от членове на местни военизирани групировки, трафиканти и служители на бреговата охрана, които експлоатират мигрантите. В някои случаи служители на ООН са знаели, че парите отиват към мрежите на военизираните групировки (милициите), сочат разменени вътрешни имейли. Милициите подлагат на мъчения, рекетират  и по всякакъв друг начин тормозят мигрантите за откупи в центровете за задържане под носа на ООН, често в лагери, които получават милионни суми от Европа, показва разследването на АП. Много мигранти също така просто изчезват от центровете за задържане, като биват продадени на трафикантите или на други центрове. Същите тези милиции влизат в сговор с някои служители от частите на либийската брегова охрана, която е обучавана и получава оборудване от Европа, за да държи мигрантите далече от нейните брегове. Но нейните служители връщат някои мигранти в центровете за задържане чрез сделки с милициите, откри АП, и получават подкупи, за да пуснат други на път за Европа. Милициите, участващи в тормоза и  трафика на хора , също отклоняват европейски фондове, предоставяни чрез ООН, за да хранят и да оказват друга помощ на мигрантите, които обаче гладуват. Например водят се преговори за милиони евро по договори на ООН за доставка на храни с фирма, контролирана от лидер на една милиция, въпреки че други екипи на ООН биха тревога за глад в неговия център за задържане, сочат имейли, получени от АП, и интервюта с поне половин дузина либийски чиновници. В много случаи парите се прехвърлят за изпиране в съседен Тунис и после се връщат обратно при милициите в Либия. Проблемът за миграцията терзае Европа, откакто масова  бежанска вълна заля континента през 2015  и 2016 година. Тогава над милион души нахлуха в континента, бягайки от насилие и нищета в Близкия изток, Афганистан и Африка. През 2015 г. Европейският съюз създаде фонд за пресичане на миграцията от Африка, пари от който се изпращат в Либия. Но Либия е затънала в корупция и се раздира от гражданска война. Западната й част, включително столицата Триполи, се управлява от правителство, договорено с посредничеството на ООН, докато източната част се управлява от друго правителство, подкрепяно от армейския командир  Халифа Хафтар.  Този хаос е идеална среда за печалбарите да правят пари на гърба на мигрантите. Въпреки ролята, която играят в либийската система от центрове за задържане, и ЕС, и ООН твърдят, че искат центровете да бъдат закрити. В писмено изявление до АП ЕС посочи, че според международното право той не е отговорен за онова, което става в центровете. \"Либийските власти трябва да предоставят на задържаните бежанци и мигранти адекватна и качествена храна, както и такива условия в центровете за задържане, съответстващи на договорените международни стандарти\", се казва в документа. ООН пък заяви, че трябва да работи с всеки, който управлява центровете за задържане, за да запази достъп до уязвими мигранти. \"Върховният комисариат на ООН за бежанците не избира своите партньори, каза Чарли Яксли, говорител на комисариата, който е една от основните агенции на световната организация в Либия. Тези (местни) служители се назначават от министерството на вътрешните работи... но някои вероятно са свързани и с местните милиции.\" След двуседмични разговори с АП комисариатът на ООН каза, че ще промени политиката си да сключва договори за храна и помощи за мигрантите чрез посредници. \"Частично заради ескалиращия конфликт в Триполи и заради възможен риск за почтеността на програмата на комисариата на ООН комисариатът реши от 1 януари 2020 г. да сключва преки договори за такива услуги\", посочи Яксли. Мрежите на въоръжените милиции правят пари пряко от тормоза над мигрантите, като ги подлагат на мъчения и понякога изпращат на техните семейства видеозаписи, за да искат откупи от тях. Те също така работят съвместно с трафикантите и с някои служители на бреговата охрана, констатира АП. Понякога служители на бреговата охрана печелят пари, като правят точно онова, което ЕС иска от тях да предотвратят: пускайки мигрантите да прекосяват (Средиземно море), казва Тарик Ламлум, лидер на либийската правозащитна организация \"Белади\". Трафикантите плащат на бреговата охрана подкуп от около 10 000 долара на лодка, която да бъде пропусната, и ако условията позволяват, пускат по 5-6 лодки едновременно, каза той. Шефът на либийската агенция за борба с незаконната миграция (АБНМ), която отговаря за центровете за задържани към вътрешното министерство, признава наличието на корупция и сговор между милициите, бреговата охрана и трафикантите, а дори и в самото правителство. \"Те са в едно легло с тях, както и хората от моята агенция\", каза Ал Мабрук Абдел-Хафез. Освен чрез пряк тормоз над мигрантите мрежата на милициите печели и чрез пряко присвояване на пари от фондовете на ЕС, изпратени за тяхното изхранване и сигурност, разкриват над дузина служители и хуманитарни работници в Либия и Тунис, както и вътрешни имейли на ООН и протоколи от срещи, които АП успя да види. Милиони евро по договор за храна и помощ за мигранти са отишли при най-малко една компания, свързана с Мохамед ал Ходжа - лидер на милиция, който летя до Рим през 2017 г. за среща на ООН по миграцията, сочат вътрешни имейли на ООН, видени от АП, двама високопоставени либийски служители и международен хуманитарен работник. Ал Ходжа е също така заместник-шеф на посочената по-горе АБНМ. Един от либийските служители показа многомилионен договор в евро за кетъринг с компания, наречена \"Ард ал Уатан\" (\"Земята на народа\"), която е под контрола на Ал Ходжа. По времето, когато са се водили преговорите за договора, Ал Ходжа вече е управлявал друг център за мигранти - \"Тарик ал Сика\", печално известен с тормоза, включително побои, тежък принудителен труд и мощна мрежа за изтръгване на откупи. Имейли на ООН показват, че мигрантите са страдали от тежко недохранване, имало е и епидемия от туберкулоза. /БТА", "date": "2019.12.31", "title": "Европейските пари само влошиха мигрантската криза в Либия"}
{"url": "https://www.dnevnik.bg/sviat/2019/12/31/4010939_hotelut_ot_led_koito_sushtestvuva_samo_za_5_meseca/", "text": "През 1989 година в Северна Швеция отваря врати първият в света хотел, направен от лед и сняг. Той съществува само няколко месеца, но през следващата зима създателите му решават да го изградят отново. Традицията продължава и до днес и този декември хотелът беше построен за 30-и пореден път, а в изграждането му участваха 33 творци от 16 различни държави. Хотелът разполага с 20 стандартни стаи и 15 апартамента, а всички, които искат да го видят в пълната му красота, трябва да побързат, защото до април се очаква голяма част от него да се е превърнала във вода.", "date": "2019.12.31", "title": "Хотелът от лед, който съществува само 5 месеца"}
{"url": "https://www.dnevnik.bg/video/2019/12/31/4011149_da_ti_dadat_pari_ot_partiinite_-_da_smenish_znamenata/", "text": "Там видех едно мръсно знаме. На входа. Казал съм да ти дадат пари от партийните - да смениш знамената. Това поръча премиерът Бойко Борисов на кмета на бургаското село Камено. Той излъчи на живо визитата си в селото, където провери как е направен новият площад, за който бяха отпуснати 1.2 млн. лева от бюджета. \"Отпуснали сме целево близо 2 млн. лв., за да махнете камионите от центъра на града, до два месеца ще направим обхода, отбеляза още министър-председателят Борисов. Работата по трасето с обща дължина от 2,2 км започна през месец ноември. Премиерът е на обиколка в Бургаско, като вече мина през  Поморие , а освен Камено ще посети Айтос, Руен и Бургас. Още вижте във видеото.     ", "date": "2019.12.31", "title": "Да ти дадат пари от партийните - да смениш знамената"}
{"url": "https://www.dnevnik.bg/gradska_sreda/2019/12/31/4011175_s_gradski_transport_v_sofiia_i_v_praznichnata_nosht_-/", "text": "В новогодишната нощ на 31 декември 2019 г. срещу 1 януари 2020 г. градският транспорт в София ще обслужва пътниците с метро, автобуси, трамваи и тролейбуси, които ще се движат на различни интервали. В празничната нощ метрото ще се движи по маршрут \"Младост 1\" - \"Витоша\" на интервал от 20 минути. По маршрут \"Младост 1\" - \"Бизнес парк София\" на интервал 40 минути и по маршрут \"Младост 1\" МС \"Летище София\" също на интервал от 40 минути. Трамваи ще има по линиите 5, 7, 8, 12, 18, 20 и 22, които ще се движат на интервал между 31 и 50 минути. Ще има движение и по тролейбусните линии 1, 2, 4, и 9, като превозните средства по линиите ще бъдат на интервал между 34 и 50 минути. Пътниците ще могат да се придвижат в София и с автобуси по линиите 83, 102, 85, 285, 310 и 213, като превозните средства по различните автобусни линии ще се движат на интервал между 35 и 79 минути. Нощните автобусни линии № N1, N2, N3 и N4 ще работят по променени маршрути, а превозните средства няма да спират на \"Площад Княз Александър I\", \"Ул. Париж\", \"Ул. 6-ти септември\", \"Площад Св. Александър Невски\", \"Площад Паметник Левски\" и \"Ул. Кракра\". Линиите ще спират на съществуващите трамвайни и автобусни спирки в променените участъци на маршуртите и на временна двупосочна спирка за прекачване на бул. \"Княз Александър Дондуков\" при ул. \"Сердика\". Спирката ще бъде сигнализирана. Разписанието на превозните средства в празничните дни в София - четете  тук", "date": "2019.12.31", "title": "С градски транспорт в София и в празничната нощ - как можете да пътувате"}
{"url": "https://www.dnevnik.bg/sport/2019/12/31/4011059_nai-dobroto_prez_godinite_ot_lebron_djeims/", "text": "Леброн Джеймс беше избран за най-добър спортист на десетилетието в анкетата на \"Асошиейтед прес\". Баскетболистът спечели три пъти титлата в НБА за последните десет години и игра в общо девет финала, което накара Лигата да припомни най-добрите изпълнения в кариерата на Краля. По случай 35-ия рожден ден на крилото НБА подбра 35 негови изпълнения. През този сезон Джеймс води уверено своя \"Лос Анджелис лейкърс\" и се надява да стигне до своя десети финал.", "date": "2019.12.31", "title": "Най-паметните изпълнения от Леброн Джеймс през годините"}
{"url": "https://www.dnevnik.bg/bulgaria/2019/12/31/4010920_pari_gaziat_-_jadni_hodiat_ili_pernik_v_sredata_na/", "text": "Перник е новата столица на България. Така поне изглежда, когато човек пусне централните новинарски емисии на електронните медии. Или отвори новинарските сайтове. В дните около и след Коледа на челни места са новините от града, който остана на безпрецедентен воден режим заради изпразнения язовир \"Студена\" и непоправимо повредената градска канализация, като в тях доминират имената и лицата на премиера, министри, зам.-министри и експерти. По спешност в понеделник правителството реши да отпусне за града 35 млн лв. от държавния бюджет за справяне с кризата. Целта на постоянно появяващите се в емисиите представители на властта очевидно е да се демонстрира, че ситуацията е под контрол и до най-лошия сценарий - достигане до пълно безводие, няма да се стигне. В същото време Перник навлиза в критични дни - градът черпи повече вода, отколкото влизат в \"Студена\", а най-мрачният сценарий е след 20 дни да се стигне до мъртвия обем на язовира и от него вече няма да може да се взима вода за питейни-битови нужди. Най-оптимистичният - в края на януари водният режим да свърши и перничани да се върнат към нормалния начин на живот. Перник е на воден режим от 18 ноември, като от десет дни тя се пуска за осем часа на денонощие. В града е обявено бедствено положение,  за момента с продължителност 1 месец . Официална потвърдена и аргументирана информация как и защо се стигна до тази ситуация все още няма (основните хипотези вижте  тук ). Ако трябва, до сватбата ще стоиш тук В дните, когато държавата живее на бавни празнични или междупразнични обороти, Бойко Борисов отиде два пъти до Перник, изпрати част от подчинените си там на инспекции, а двама направо командирова за постоянно - икономическия министър Емил Караниколов и зам.-министъра на регионалното устройство Николай Нанков, който макар да отстъпи от министерския пост след катастрофата край Своге, продължава да е основната фигура, на която премиерът разчита във ведомството. Всички обиколки, обсъждания и разпореждания се излъчват - както стана обичайно, директно във фейсбук профила на Бойко Борисов. Тъкмо в едно от преките включвания той обяви, че Караниколов и Нанков ще стоят в Перник до разрешаването на проблема. В типичния си стил Борисов намеси и личния живот на подчинения си във шоуто в социалната мрежа, споменавайки неколкократно, че Нанков се готви за сватба през май и накрая нареди:  \"Д о сватбата си тук\" . Нанков, който поема с готовност всяка задача, си позволи единствено свенливо да репликира, че може би е добре тогава да ускори сватбата.  Пари има, действайте В понеделник, по време на поредната обиколка из Перник, експертите обясниха на Бойко Борисов, че е реалистично до 2-3 седмици да бъде модернизирана новата пречиствателната станция, така че да може да се ползва и водата, намираща се под мъртвия обем на язовира. За целта кабинетът вече отпусна над 3 млн. лв. В противовес на любимия за държавата принцип \"Пари нема - действайте\" в случая с Перник пари има. След бързо обсъждане в Министерския съвет в началото на новата седмица премиерът увери, че по сметките на общината са преведени 30 млн. лева, след като вече по-рано бяха дадени 5 млн. лв. С тях ще се финансира ремонтът на старата пречиствателна станция, който ще продължи към половин година, обновяването на новата, подмяна на част от магистралния водопровод, включително на територията на \"Стомана-Перник\", и замяна на най-амортизираните тръби в самия град. Според сметките за тези дейности ще са нужни около 11 млн. лв, в които влизат: - 3.3 млн. лв. за ремонта на новата пречиствателна станция; - 2 млн. лв. за обновяването на старата пречиствателна станция; - 2.2 млн. лв. за подмяна на 1.2 км. магистрален водопровод; - 3.1 млн. за изграждането на ново трасе на водопровода зад ТЕЦ-Перник. За какво ще са останалите за момента не известно. Ясно е обаче, че поръчките ще се възложат директно, без поръчки заради извънредните обстоятелства и изборът на изпълнители ще бъде оставен директно в ръцете на управляващите.  Отделно, за подмяна на всички тръби в града Перник разполага и с около 115 млн. лв. по европейски програми, като  според кмета  Станислав Владимиров, ще се стигне до най-мащабната инвестиция във ВиК системата за последните 70 години.      Перник не за първи път е в ситуация, при която има осигурени средства за подмяна на водопровода. През 2013 г., когато градът е с кмет от БСП, има предвидени 120 млн. по Оперативна програма \"Околна среда\", но те така и не са усвоени. Това е един от аргументите на ГЕРБ да обвинява БСП за сегашната криза, което беше изтъкнато на няколко пъти в последните дни. В дните около Коледа в социалните мрежи се споделяше активно клип с изявление на бившия регионален министър Лиляна Павлова от 2016 г., в който тя обяснява, че с отпуснати  от Световната банка 32 млн. лв.  стената на \"Студена\" ще се ремонтира по най-съвременен способ, като част от средствата ще са и за подмяна на водопровода и ремонт на пречиствателната станция. Днес зам.-министърът на регионалното развитие  Николай Нанков уточни , че проектът за ремонт на язовирната стена е много добър и все още не е напълно приключил. Той обаче допълни, че целта му не е да гарантира вода, а безопасното функциониране на съоръженията. Пречиствателната станция сега ще се обновява отново, за да филтрира по-фините частици и да се повиши капацитетът й. Виновни има, повече оставки - не Иначе към днешна дата все още няма отговор на въпроса кой е виновен за водната криза в Перник. Една от основните тези на управляващите е, че  причината е в климата . На няколко пъти се посочва и лошото управление, като за ГЕРБ генезисът е още по време на управлението на БСП, а за левицата цялата вина е на сегашните властници. Борисов пък  обвини ръководството на ВиК дружеството . До момента отстранени бяха  ръководителят на \"ВиК Перник\" Иван Витанов  и областният управител  Ирена Соколова , която беше сменена и като лидер на партията в града. Отговорност в известна степен понесе и бившият кмет Вяра Церовска, която не беше избрана за втори мандат, като според Борисов една от причините е, че за водния проблем в града се е знаело, но не е направено нищо. В понеделник  ГЕРБ дадоха да се разбере , че повече вина сред своите няма да търсят.      Според  Окръжната прокуратура в Перник има достатъчно данни , за да започне Специализираната прокуратура разследване срещу министрите на екологията Нено Димов и регионалното развитие Петя Аврамова за безстопанственост. До момента обаче официалната позиция на прокуратурата е, че за кризата с водата в Перник  има разследване за безстопанственост  само срещу длъжностни лица от общинската и областната администрация. Безводието стана повод и за политически сблъсъци. След като в почивните дни обиколи също Перник, лидерът на основната опозиционна партия - БСП,  Корнелия Нинова  обвини ГЕРБ в управленска немощ и обяви, че това състояние личи в цялата държава:  \"Д ишаме рак и пием отрова\" . Тя обяви, че в телефонен разговор е поискала спешна среща с новия главен прокурор Иван Гешев заради кризата в Перник и е получила покана за среща на 6 януари. Борисов използва случая да обвини социалистите, че са свикнали  \"да си имат главен прокурор\"  и да се разграничи от всякакви контакти с ръководителите на държавното обвинение въпреки популярната реплика към него от 2013 г. \"Не ми се подсмихвай, ти си го избра\" за бившия главен прокурор Сотир Цацаров. В същото време премиерът пренасочи темата към това как са приватизирани \"Стомана\" и \"ТЕЦ-Перник\" по времето на БСП. От БСП пък обявиха, че ще поискат  вот на недоверие на правителството  както заради Перник, така и заради мръсния въздух и цялостния провал на политиката по отношение на опазване на околната среда. В отговор екоминистърът  Нено Димов обвини Корнелия Нинова , че насажда паника с фалшиви новини. Какво следва Още в първите дни на водната криза започна търсенето на варианти за осигуряване на допълнителни водни количества за \"Студена\". В регионалното министерство получиха десетки идеи, сред които и доста екзотични, като годни за реализация бяха обявени четири. Вече  започна отклоняване на вода от Владайската река към пернишкия водоем . Регионалната служба за пожарна безопасност и защита на населението в Перник започва и изпомпване на карстови води от пещери в района. Извършват се и предварителни проучвания за сондажи за вода. Чистят се дерета и каптажи. Смениха се няколко крана, от които вода отиваше към промишлените предприятия. Поставиха се и точни уреди за отчитане на постъпилото и изтеклото количество вода. Нито едно от предлаганите решения обаче няма да реши трайно проблема. Или както призна министърът на икономика Емил Караниколов: \"В момента правим безумни неща, за да се разреши проблемът в Перник\".  Към момента изглежда, че следващите 20 дни ще са най-тежки, като от валежите и консумацията зависи дали ще се стигне до мъртвия обем. Нормализиране на ситуацията се очаква най-рано през март и най-късно през май, прогнозираха тези дни премиерът и  зам. регионалният министър Николай Ненков .", "date": "2019.12.31", "title": "Пари газят - жадни ходят, или Перник в средата на водната криза"}
{"url": "https://www.dnevnik.bg/politika/2019/12/31/4011190_s_dps_ne_sme_ortaci_na_izborite_no_na_karadaiu_nishto/", "text": "С ДПС не сме ортаци на изборите, но на Карадайъ нищо не му е отказано, обясни премиерът Бойко Борисов на среща с кметовете на селата около Руен, Бургаско. В района от 39 кмета, 38 са от ДПС и 1 от ГЕРБ. Борисов каза на кметовете, че лидерът на ДПС Мустафа Карадайъ се бори много за кметовете от партията и каквото поиска му се дава. \"Може да сме политически опоненти, когато се борим за селата и градовете. Но като минат изборите - сядаме, пишеме и нищо не му е отказано\", бяха точните думи на премиера. Той обясни, че минат ли изборите кметовете от всички партии му стават любими и са му като братя. \"Четири години се уважавайте, един месец се бийте\", посъветва премиерът кметовете. Неговото изказване идва два дни след като  Карадайъ обяви  пред симпатизанти в Момчилград, че управляващите от ГЕРБ заедно с националистите, които са по-малкият коалиционен партньор в управлението, провеждат политика на омразата. От сутринта Бойко Борисов е на обиколка в Бургарско, като проверява инфраструктурни обекти в строеж, ремонтирани площади и спортни зали.", "date": "2019.12.31", "title": "С ДПС не сме ортаци на изборите, но на Карадайъ нищо не му е отказано, обяви Борисов"}
{"url": "https://www.dnevnik.bg/sport/2019/12/30/4010874_uchastie_na_olimpiiski_igri_e_sledvashtata_goliama_cel/", "text": "Само на 21 годиниq Килиан Мбапе има срещу името си много значими постижения във футбола, като е световен шампион и едва вторият тийнейджър, вкарал във финал. Френският нападател обаче вече има своята следваща голяма цел, а тя е участие на олимпийските игри. Мбапе иска да бъде част от футболния турнир в  Токио през 2020 г.  въпреки очертаващото се натоварено лято за него. Дотук нападателят е изиграл 22 мача за ПСЖ и Франция през сезона, а през следващото лято националният тим на \"петлите\" ще бъде част от Евро 2020. Континенталната надпревара ще се проведе между 12 юни и 2 юли, а футболният турнир на олимпиадата започва на 23 юли, четири дни преди официалното откриване. Финалът е на 8 август – денят, в който започва новият сезон в Лига 1. \"Имам огромно желание да играя на олимпийски игри поне веднъж в моята кариера. Знам, че последната дума ще има моят тим ПСЖ, защото ако те не искат, аз ще се съобразя. Вече говорих с националния треньор Дидие Дешан и го уверих, че това мое желание няма да се отрази на участието ми на европейското, искам да играя и в него\", каза Мбапе пред \"Франс футбол\". На олимпийски игри могат да участват футболисти до 23-годишна възраст, като всеки отбор има право да регистрира и трима по-големи играчи. \"Дори да не успея да играя в Токио, ще имам друг шанс в Париж през 2024 г., когато ще бъде истинска чест за всеки французин да бъде сред олимпийците. Смятам, че поне веднъж в кариерата си трябва да участвам на олимпийски игри\", добави нападателят. За втора поредна година Мбапе беше избран за футболист №1 на Франция.", "date": "2019.12.31", "title": "Участие на олимпийски игри е следващата голяма цел на Мбапе"}
{"url": "https://www.dnevnik.bg/sviat/2019/12/31/4011176_kitaiskata_tencent_kupi_10_ot_universal_music/", "text": "Консорциум, предвождан от китайската компания Tencent, ще придобие 10% от музикалния гигант Universal Music, контролиран от Vivendi. В следващата една година купувачът може да увеличи дела си с още до 10% на същата цена. Засега няма много подробности за сделката, освен че според параметрите ѝ най-голямата група в музикалния бизнес в света е оценена на 30 млрд. евро. Скоро трябва да има втора сделка, с която Tencent Music Entertainment ще придобие миноритарен дял от китайското поделение на UMG. Не е известно и каква е структурата на консорциума, за който от Tencent казват само, че това са \"глобални финансови инвеститори\". Източник на \"Ройтерс\" казва, че участват държавните инвестиционни фондове на Сингапур (GIC) и Катар (QIA). Френската Vivendi, контпролираща през UMG хитове на Лейди Гага и \"Бийтълс\", вероятно ще получи милиарди евро за развитие в онлайн платформи за стрийминг, а китайската компания влиза в световната лига на този бизнес. И двете страни ще могат да разширят присъствието си на музикалния пазар, включително до азиатски клиенти и звезди от кирейската поп музика, радващи се на растяща популярност. UMG е основният двигател на продажби за Vivendi (контролирана от Венсан Болоре) през третото тримесечие, като приходите са се увеличили с почти 16% до 1.8 млрд. евро. Федерацията на звукозаписната индустрия IFPI обяви през април, че на годишна база приходите от продажби на музика по света са се увеличили с почти 10%. Tencent (основен акционер в нея е южноафриканската Naspers) има миноритарен дял в Spotify - компания с над 100 милиона абонати, плащати за достъп. В същото време потребителската база на Tencent Music е 3 пъти по-голяма, но абонатите към тритото тримесечие са били само 35 милиона.", "date": "2019.12.31", "title": "Китайската Tencent купи 10% от Universal Music"}
{"url": "https://www.dnevnik.bg/video/2019/12/31/4011180_svetut_prez_2019_ima_li_dim_ima_i_ogun/", "text": "От горящите гори на Сибир и Амазония до обвитите в дим от протестите улици на Хонконг, Близкия изток, Латинска Америка - отиващата си 2019 година бе белязяна от трупащо се напрежение. Дано не избие в пожари през 2020 г.", "date": "2019.12.31", "title": "Светът през 2019: има ли дим, има и огън"}
{"url": "https://www.dnevnik.bg/photos/2019/12/31/4010376_fotogaleriia_nai-dobrite_snimki_ot_ekstremnite/", "text": "Танцьори изпълняват хореографията си в специална стая, създаваща оптични илюзии, в Словакия.", "date": "2019.12.31", "title": "Фотогалерия: Най-добрите снимки от екстремните спортове - част 1"}
{"url": "https://www.dnevnik.bg/sport/2019/12/31/4011157_arsenal_moje_da_izgubi_zvezdite_si_zaradi_lipsata_na/", "text": "Арсенал\" може да се раздели с две от звездите си, които искат да играят в Шампионската лига. Според \"Таймс\" нападателят Пиер-Емерик Обамеянг е уведомил клуба, че иска да участва в най-силния европейски клубен турнир, а на този етап няма такъв шанс с \"артилеристите\". Подобно е желанието и на другия основен нападател - Александър Лаказет. От началото на сезона Обамеянг има 13 гола в 20 мача във Висшата лига и единствено Джейми Варди (17) е вкарал повече от него. Откакто се присъедини към \"Арсенал\" през януари 2018 г., габонецът е вкарал 56 гола в 89 срещи. Лаказет има 42 гола в 104 мача за клуба. След 20 кръга \"Арсенал\" заема едва 12-о място в таблицата с 24 точки. Лошото представяне от началото на сезона доведе до раздяла с мениджъра Унай Емери и назначаване на поста на бившия капитан на тима  Микел Артета . В първите си два мача обаче испанецът записа равенство с \"Борнемут\" и  загуба от \"Челси\" . Според \"Таймс\" е по-вероятно през зимата \"Арсенал\" да търси поне един защитник и един халф, като ще се надява основните футболисти да останат в тима до лятото.", "date": "2019.12.31", "title": "\"Арсенал\" може да изгуби звездите си заради липсата на Шампионска лига"}
{"url": "https://www.dnevnik.bg/sviat/2019/12/31/4011141_djindjifilovite_sladki_moje_da_stanat_jertvi_na/", "text": "Първо бяха стоманата и алуминият. От октомври обаче на карта са заложени по-важни неща. Ще могат ли американските потребители да продължат да се наслаждават на традиционните джинджифилови сладки и бисквитите Choco Leibniz, след като на храни от ЕС бяха наложени наказателни мита? Известни германски сладкари усещат горещината, но този път тя не идва от кухнята. Американците по традиция и този коледен сезон би трябвало да си похапват  джинджифилови сладки  и ядки с подправки. Всъщност е най-добре тази година да им се насладят повече от обикновено, тъй като не е ясно дали през 2020 година цялото това джинджифилово удоволствие няма да стане жертва на наказателните мита върху хранителни стоки от ЕС. \"Митата са тежко бреме за нашия износен бизнес\", заяви в Хановер говорител на компанията за сладкарски изделия Bahlsen. Новите американски налози, станали част от спора за  държавните субсидии в самолетостроенето , удариха тежко германските производители на сладкарски и захарни изделия, откакто бяха наложени в края на октомври. Представители на сектора, включващ популярни имена като Bahlsen и Lambertz, казват, че тази година коледната търговия е била оживена. Само че това е било преди влизането в сила на тарифите. Bahlsen приема САЩ като \"обещаващ пазар, на който показваме продължителен растеж\", отбеляза говорителят. Той не можа да посочи в цифрово изражение влиянието на вносните мита, защото договорите за доставка по принцип са дългосрочни. През новата година обаче се задават трудности, макар и все още никой да не може да остойности отражението върху цените и продажбите на джинджифиловите човечета. Едно е ясно: \"Определено ще ни засегне\", допълва говорителят на Bahlsen, отбелязвайки, че компанията няма производствени съоръжения в САЩ, които биха й помогнали да устои на бурята. Преди два месеца Асоциацията на германската сладкарска промишленост (BDSI) излезе с предупреждение за митата от 25% върху сладкишите и вафлите. \"Тези наказателни мита излагат на сериозна опасност многогодишните усилия, полагани от германските производители на фини сладкарски изделия на американския пазар\", предупреди асоциацията, прогнозирайки \"катастрофални последици\". В търговския конфликт между САЩ и ЕС Вашингтон най-напред атакува  стоманата и алуминия.  Сега се е прицелил в хранителни продукти като вина, сирена, зехтин, които тясно се свързват с Европа и се ценят от мнозина от другата страна на Атлантика. Сладкарите страдат от ескалиращия конфликт, който започна с отговора на САЩ спрямо незаконните субсидии на ЕС за самолетостроителя Airbus, основен международен конкурент на Boeing. Производителят на джинджифилови сладки и бисквити Lambertz, чиято централа е в Аахен, също се безпокои за бъдещето на висококачествените си изделия. \"Това удари лошо сектора ни\", коментира главният изпълнителен директор Херман Бюлбекер, без обаче да може да посочи цифри за щетите. \"През последната счетоводна година имахме оборот 28 милиона евро (31 милиона долара) в САЩ. Ако сега бъдат прибавени допълнителните разходи от наказателното мито от 25%, никой няма да ни компенсира\" Бюлбекер засега е доволен от тазгодишния коледен бизнес, започнал с началото на подготовките за празничния сезон през септември. \"Продажбите бяха силни. За разлика от миналата година имахме типично есенно време и можем да приемем, че декември също мина добре\", разказва Бюлбекер. Студеното време има свойството да предизвиква апетита към шоколадова бисквитка, допълва той. За Lambertz САЩ са вторият по важност пазар след Полша, където компанията има два завода. \"Там растем поетапно и вече сме добре представени в Wal-Mart и други вериги. Сега се избират сектори и страни, които изпращат големи количества от продуктите си за САЩ\", уточнява Бюлбекер. Шефът на Lambertz планира да използва панаира на сладкарски изделия в Кьолн в началото на февруари, за да прецени доколко компанията може да вдигне цените, приспособявайки се към новите мита. \"Американският потребител няма лесно да преглътне това\", прогнозира той. /БТА", "date": "2019.12.31", "title": "Джинджифиловите сладки може да станат жертви на търговската война на САЩ"}
{"url": "https://www.dnevnik.bg/bulgaria/2019/12/31/4010623_prokuraturata_otnovo_beshe_osudena_ot_jertva_na/", "text": "Прокуратурата беше осъдена от близка на жертва на Възродителния процес заради нарушено право на разглеждане и решаване в разумен срок на делото, образувано за престъпленията при насилствената асимилация. Съдът присъжда 40 хиляди лева обезщетение на С.А.Ю. дъщеря на мъж, арестуван след насилствената смяна на имената, пратен в \"Белене\", а впоследствие и изселен от България. Това става известно от решение на Софийския градски съд с председател Валерия Банкова по иск, заведен по Закона за отговорността на държавата и общините за вреди (ЗОДОВ). За решението, което не е окончателно, съобщи и сайтът news.lex.bg. Разследването за престъпленията, извършени по време на т( нар. възродителен процес,  тече  вече повече от 28 години. Последното развитие по казуса е от октомври миналата година, когато с решение на наблюдаващия прокурор Едуард Владимиров, разследването е спряно, докато не бъдат открити в Турция и разпитани още 35 свидетели. Това е малко вероятно да се случи, защото до момента България е изпратила няколко молби за правна помощ, които не са изпълнени. От щастливо детство до явна психическа травма В исковата молба С.А.Ю посочва, че преди началото на кампанията за смяна на имената е имала \"щастливо и безгрижно детство\" в село Киченица, Разградско. Забраната да ползва истинсĸото й име разĸлатила детсĸата й психиĸа и идентичност, наĸарала я да се чувства притеснена, неуверена, потисната, затворила се в себе си. Утеха намирала само в разговори с баща си А. Я.А., пише в съдебния акт. Няколко месеца след промяната на имената обаче, баща й е арестуван и отведен от дома. В заповедта за задържането му, цитирана в решението на СГС, пише, че \"при проведените мероприятия по национално осъзнаване на турчеещите се българи се е противопоставял на органите на властта като се е държал грубо и предизвикателно\". В следващите шест месеца за мъжа няма информация. През пролетта на 1986 година става известно, че е в затвора в Белене. Когато отишли да го посетят, дъщеря му не го познала и не разбирала защо баща й е в затвора. По делото са разпитани трима свидетели. Един от тях, който е бил в затвора с бащата на ищцата, разказва как при едно от свижданията момичето се хвърлило да прегърне баща си, но било грубо изблъскано от надзирателя, а за наказание бащата бил лишен от право да се среща с близките си. Положението на семейството се влошило, тъй като грижата за издръжката паднала върху майката на момичето. Това довело до тежĸо заболяване и още по-големи лишения за семейството. Впоследствие бащата е отведен в с. Руженци. Там той също бил лишен от свобода, т.ĸ. нямал доĸументи за самоличност и не можел да си тръгна, а семейството му можело да го посещава само с разрешение на властите. По време на 2-годишния си престой там, получил инсулт и други заболявания, заради ĸоито бил трудоустроен. Едва през пролетта на 1988 г. бил освободен да се завърне вĸъщи\", се разбира от решението на съда. В началото на август 1989 г. властите връчват задграничните паспорти на семейството и им дават 12 часа да напуснат страната. Семейството заминало за Турция, без ниĸаĸви пари и имущество, с по една малĸа чанта лични вещи. Там също имали големи трудности, тъй ĸато и двамата родители били болни и нетрудоспособни. С.А.Ю била сърдита на баща си, защото вярвала, че щом е бил в затвора, той е извършил нещо нередно. Малко преди да почине през 1998 година, той й споделя подробности от престоя в Белене. Впоследсвие С.А.Ю. става активен член на сформираното в Истанбул Сдружение за правосъдие на пострадали от възродителния процес. Започва и да се интересува от разследването в България. В решението на СГС е описана нейната активност по процеса и опитите й да получи правосъдие. По делото е приложена и приета изготвена медицинска експертиза, която е установила, че и до днес С.А.Ю.е депресирана и е с явна психическа травма от случилото се и непроведения процес. Какво приема съдът В решението си съдия Банкова приема, че не може да бъде оправдано забавяне от 28 години за разследването за виновните за възродителния процес, въпреки че действително делото е с фактическа и правна сложност. Дори и да бъде внесен обвинителен акт, давността отдавна е изтекла и това изключва наказателно преследване. Според прокуратурата С.А.Ю не е посочила ĸои точно действия на прокуратурата счита за забавени и нарушаващи правото й на разглеждане на делото в разумен сроĸ, както и че исканото обезщетение от 100 хиляди лева е прекомерно, като според държавното обвинение не са ангажирани доĸазателства за твърдените в исĸовата молба неимуществени вреди. Съдът приема, че случилото се на семейството на С.А.Ю. е разклатило чувството за идентичност и стабилност, нужни за нормалното протичане на детството на всеки човек, и нанасят вреди. \"Особено травмиращ за психиĸата на ищцата е бил случаят с грубото й отстраняване от прегръдĸите на баща й от охраната по време на посещението й в затвора в Белене и лишаването от право на свиждане, за ĸоето дава поĸазания свидетелят М.. Колĸото по-значими за личността са засегнатите блага, толĸова по-големи са вредите, нанесени от нарушаване правото на лицето от разглеждане на делото за наĸазването на извършителите в разумен сроĸ. Когато става дума за блага от най-висша ценност ĸато свободата, правото на име и на етничесĸа идентичност, на майчин езиĸ, забраната за намеса в семейния живот и за насилствена асимилация, то чувството за липсата на справедливост за потърпевшите е толĸова силно, че подĸопава доверието им в устоите на правовата държава ĸато цяло\", пише съдията. \"Вредните последици от това престъпление се изразяват именно в засягане на основни човешĸи права на лицата, спрямо ĸоито са били предприети горепосочените мерĸи. В този смисъл, ищцата се явява не само наследниĸ на пострадал, спрямо ĸойто са били извършени действия при злоупотреба и превишаване на власт, поради ĸоето тя може да се оплаĸва от продължителността на производството от самото му начало, но тя е материално правно легитимирана да претендира вреди и на собствено основание, доĸолĸото в общ смисъл резултатът от разследваното престъпление е настъпил в собствената й правна сфера, ĸато представител на турсĸата етничесĸа общност в България през периода, за ĸойто се твърди да са извършени престъпните действия, разследвани по досъдебното производство\", пише още съдът. Съдът присъжда 40 хиляди лева, а не пълния размер на иска, защото приема, че С.А.Ю. не е била сред лицата, спрямо ĸоито са били приложени мерĸите лишаване от свобода в затвора в Белене, принудително заселване, лишаване от право на труд по причина противопоставяне на държавната политиĸа. \"Тя е безспорно засегната ĸосвено от тези мерĸи, доĸолĸото същите са били приложени ĸъм член на семейството й, но доĸолĸото засягането не е диреĸтно, съдът взема това предвид при определяне размера на дължимото обезщетение\", пише още в решението. Преди година  друг пострадал  от насилствената асимилация осъди прокуратурата заради продължаващото разследване. По това разследване през различните години на съд са били предадени председателят на Държавния съвет Тодор Живков, министърът на вътрешните работи Димитър Стоянов, министърът на външните работи Петър Младенов, секретарят на ЦК на БКП Пенчо Кубадински и министър-председателят Георги Атанасов. Всички те вече а са покойници.", "date": "2019.12.31", "title": "Прокуратурата отново беше осъдена от жертва на възродителния процес"}
{"url": "https://www.dnevnik.bg/ot_vas/novini_ot_vas/2019/12/31/4008866_koledni_praznici_vuv_frankfurt_iv_chast/", "text": "  Следващия базар, край реката", "date": "2019.12.31", "title": "Коледни празници във Франкфурт (IV част)"}
{"url": "https://www.dnevnik.bg/photos/2019/12/31/4011084_fotogaleriia_svetovnite_snimki_na_denia_-_31_dekemvri/", "text": "Хора наблюдават фойерверки по време на празненствата за Нова година в Бризбейн, Австралия.", "date": "2019.12.31", "title": "Фотогалерия: Световните снимки на деня - 31 декември"}
{"url": "https://www.dnevnik.bg/photos/2019/12/31/4006857_fotogaleriia_snimkite_koito_predizvikaha_nai-goliam/", "text": "Дневник\" представя десетте най-гледани фотогалерии през 2019 г. към края на декември. Галерията е била разгледана 459101 пъти.", "date": "2019.12.31", "title": "Фотогалерия: Снимките, които предизвикаха най-голям интерес през 2019"}
{"url": "https://www.dnevnik.bg/sport/2019/12/31/4011221_voleibolistite_pobediha_egipet_v_kontrola/", "text": "Българският национален отбор по волейбол победи Египет с 3:1 в първата си контрола преди олимпийската квалификация. В зала \"Христо Ботев\" в София играчите на Силвано Пранди се наложиха трудно над египтяните, а в отделните части резултатът беше: 25:17, 25:21, 23:25, 29:27. Това беше първият мач между двата тима, които ще се срещнат още веднъж и на 1 януари, отново в \"Христо Ботев\". Срещата беше открита за медии и фенове, като близо 300 души изгледаха националите. Вторият мач ще бъде закрит. Двубоят беше белязан от 30-ия рожден ден на Цветан Соколов, който очаквано започна титуляр. Освен диагоналът Пранди заложи още на Георги Братоев, Розалин Пенчев, Тодор Ксримов, Виктор Йосифов и Алекс Грозданов, а либеро беше ветеранът Теодор Салпаров. Между 5 и 10 януари България ще играе с Франция, Сърбия и Холандия. В другата група са Германия, Белгия, Словения и Чехия, а само победителят от европейската квалификация ще участва в Токио.", "date": "2019.12.31", "title": "Волейболистите победиха Египет в контрола"}
{"url": "https://www.dnevnik.bg/ot_vas/chitatelski_dnevnik/2019/12/31/4011228_v_pernishkoto_selo_kralev_dol_niama_obiaven_rejim_no/", "text": "                         Здравейте, пиша ви за проблем, който засяга стотици жители на едно пернишко село. В Кралев дол няма обявен воден режим, но няма и вода. Във високите части на селото тя идва едва за по два часа и то по два пъти на денонощие. Селото не се захранва от язовир \"Студена\", а има собствен водоизточник, но въпреки това от средата на юни, предизборно, кранчетата на чешмите на хората пресъхнали. Така без режим хората от Кралев дол живеят без вода. Подавани са многократни сигнали до всички отговорни институции. Засегнатите жители на пернишкото село дори събрали подписка, подкрепена от над 200 човека. От ВиК Перник, отговорили, че не могат да вземат отношение по проблема, защото нямат мониторинг над каптажа. Кметът на селото премахнал самоволно измервателните уреди и иззел ключовете на хората от водното дружество. Така той единствен знаел какво и защо се случва с водата на селото. Запитване за проблема местните изпратили и до КЕВР. Експертите от комисията отговорили, че става въпрос за неправомерно затваряне на крановете и пренасочване на водата. На проведено преди две седмици събрание заради проблема кметът обяснил, че ВиК не трябва да бъдат допускани в селото, защото не разбират нищо, и той щял да управлява водните запаси. Хората настоявали да се срещнат с представители на дружеството и областния управител на Перник, за да разберат от тях защо вече 6 месеца са принудени да живеят без вода.", "date": "2019.12.31", "title": "В пернишкото село Кралев дол няма обявен режим, но няма и вода"}
{"url": "https://www.dnevnik.bg/sport/2019/12/31/4011230_snimka_na_denia_chestita_nova_godina_ot_grigor/", "text": "С усмивки и край басейна българските тенисисти посрещнаха новата 2020 г. Григор Димитров, Димитър Кузманов, Александър Донски, Александър Лазаров и Адриан Андреев са в Сидни, където се готвят за началото на \"АТП къп\".", "date": "2019.12.31", "title": "Снимка на деня: Честита Нова година от Григор Димитров и българските тенисисти"}
{"url": "https://www.dnevnik.bg/sport/2019/12/31/4011218_mach_na_berbatov_s_pet_gola_popadna_sred_nai-pametnite/", "text": "Датата  27 ноември  е паметна за Димитър Бербатов, след като през 2010 г. българският нападател вкара пет гола в един мач от Висшата лига. Той го направи в двубоя срещу \"Блекбърн\", а девет години по-късно в Англия си припомниха невероятното представяне на Бербатов. Причина беше класация на Sky Sports за десетилетието в английския футбол. Представянето на Бербатов в мача с \"Блекбърн\" попадна сред 25-те най-впечатляващи индивидуални изяви в периода 2009-19. Българинът е класиран пети. Постижението е още по-значимо, след като се оценяват 80 хиляди индивидуални представяния. С петте си гола през 2009 г. Бербатов влезе в елитния кръг на играчи, вкарали пет гола в един мач, в който са още Алън Шиърър, Джърмейн Дефоу, Серхио Агуеро и Андрю Коул. Българинът дори удари греда в този мач, като можеше да стане първият с шест попадения. В класацията на десетилетието пред Бербатов са Хари Кейн, който вкара четири пъти на \"Лестър\" през май 2017 г., хеттрикът на Луис Суарес за \"Ливърпул\" срещу \"Норич\" при 5:2 през септември 2012 г., четирите гола на Серхио Агуеро срещу \"Нюкасъл\" през октомври 2015 г. и отново Суарес. През 2013 г. уругваецът вкара четири гола отново на любимата си жертва \"Норич\".", "date": "2019.12.31", "title": "Мач на Бербатов с пет гола попадна сред най-паметните моменти на десетилетието"}
{"url": "https://www.dnevnik.bg/photos/2019/12/31/3997466_fotogaleriia_neobichainite_snimki_na_roiters_za_2019/", "text": "Агенция \"Ройтерс\" предлага селекция на странни и необичайни истории в снимки, които фотографите й са направили през 2019 г. На снимката: Танцуващ робот, създаден от британския художник Джайлс Уокър, изложен в кафене Strip Club в Нант, Франция.", "date": "2019.12.31", "title": "Фотогалерия: Необичайните снимки на \"Ройтерс\" за 2019"}
{"url": "https://www.dnevnik.bg/sport/2019/12/31/4011132_tenis_gafovete_na_godinata/", "text": "Тенисът е спорт, в който много често се виждат красиви отигравания, напрегнати моменти и изящни изпълнения. Има и такива случаи, когато не всичко на тенисисите се получава и следват нетипични пропуски. TennisTV подбра селекция от най-големите пропуски и гафове на 2019 г.", "date": "2019.12.31", "title": "Тенис гафовете на годината"}
