{"url": "https://www.dnevnik.bg/sport/2018/11/29/3353949_onlain_platformata_dazn_vze_pravata_za_seriia_a_i_liga/", "text": "Платформата за излъчване на дигитално съдържание DAZN ще разшири влиянието си на  спортния пазар . Компанията придоби правата да предава футболните шампионати на Италия и Франция на територията на Бразилия, като договорът е за следващите два сезона и половина. От март догодина DAZN ще излъчи всеки мач от Серия А и Лига 1. Като част от споразумението от 7 декември онлайн платформата ще предава безплатно избрани двубои от двете първенства в своите канали във \"Фейсбук\" и YouTube. DAZN обяви още, че е придобила правата за излъчване на втория по сила клубен турнир в Южна Америка - Копа Судамерикана, до 2023 г. Най-престижната клубна надпревара на континента  Копа Либертадорес вече се излъчва от \"Фейсбук\" . \"Футболът е начин на живот в Бразилия и следователно пускането на услугата е чудесен момент за DAZN, който ни утвърждава като най-бързо развиващата се платформа за излъчване на спорт. Разширихме влиянието си в девет страни на четири континента за малко повече от две години и това е само началото\", каза собственикът DAZN Саймън Денайър. DAZN е сред онлайн платформите, които в последните години навлизат все по-сериозно в бизнеса с излъчване на спортно съдържание. \"Амазон\" и \"Нетфликс\" бяха сред първите, които поеха по този път. Наскоро DAZN обяви, че  ще излъчва Висшата лига и MotoGP в Испания . Компанията подписа още  най-скъпия договор в историята с боксьора Канело Алварес . Срещите на мексиканския боксьор ще бъдат излъчвани от DAZN за срок от пет години, за които Канело ще получи 365 милиона долара.", "date": "2018.11.29", "title": "Онлайн платформата DAZN взе правата за Серия А и Лига 1 в Бразилия"}
{"url": "https://www.dnevnik.bg/bulgaria/2018/11/29/3354103_oshte_dve_godini_da_moje_da_se_stroi_v_teritorii_bez/", "text": "Срокът, в който да може да се строи в неурегулирани територии, да бъде удължен с още 2 години до 2021 г., предвижда промяна в Закона за устройство на територията, внесена от депутата от ГЕРБ Александър Ненков, се вижда от сайта на парламента. Според действащия сега закон от 1 януари 2019 г. трябва да влезе в сила забрана за разрешаване на строителството в територии, които все още нямат действащ общ устройствен план. Според предложението срокът трябва да бъде продължен, защото голяма част от общините все още нямат действащ ОУП. Пример за такава е община Царево, където през лятото по  предложение на кмета Георги Лапчев  общинският съвет  даде възможност за застрояване на местността Силистар . Изискването за наличие на общ устройствен план, за да се разреши строителство, беше въведено в ЗУТ по време на първото правителство на ГЕРБ през 2012 г., като срокът беше удължаван на два пъти - до 2016 и до 2019 г., припомня \"Медиапул\". Нормата имаше за цел именно да прекрати безразборното застрояване по Черноморието, но действието й бе отлагано именно заради неспособност на общините да изготвят и приемат устройствените планове, припомня още сайтът. Към днешна дата едва 75 от всички 285 общини в България имат действащи общи устройствени планове, се разбира от отговор на министъра на регионалното развитие Петя Аврамова от 23 ноември. Ако депутатите приемат за пореден път да забавят действието на закона, ще отложат и узаконяването на всички сгради, построени до 1987 г., за които няма строителни книжа, но са били допустими по действащите дотогава подробни устройствени планове. Това би означавало, че до 2021 г. те ще подлежат на премахване и не могат да бъдат предмет на сделки. ", "date": "2018.11.29", "title": "Още две години да може да се строи в територии без регулация, предвижда промяна в закон"}
{"url": "https://www.dnevnik.bg/sviat/2018/11/29/3354138_hora_v_sedemdesette_i_osemdesette_si_godini_durjat/", "text": "През 2018 г. в страната на Джон Ф. Кенеди и Барак Обама властта падна в ръцете на седемдесет-осемдесетгодишни хора. Доналд Тръмп, който е на 72, е най-възрастният президент, избиран някога в САЩ, а Сената ръководи с твърда ръка четири години по-възрастният от него всяващ респект  Мич Макконъл . Нанси Пелоси,  която съпартийците й демократи вчера избраха за председател на Камарата на представителите от януари, ще празнува през март 79-ия си рожден ден.Годините на тази дребна хиперактивна жена не личат. Това впечатление се подсилва от обувките на висок тънък ток, в които тя снове по безкрайните коридори на Конгреса във Вашингтон. Тя смая аудиторията, когато остана на тези токчета през маратонска осемчасова реч, на крак, при положение че колегите й парламентаристи в такива случаи обуват удобни маратонки. Калифорнийката Пелоси вече беше \"председател на камарата\" - третият по ранг човек в САЩ - от 2007 до 2010 г., но тя така и не изостави ръководството на групата на демократите и, изглежда, изобщо не възнамерява да се пенсионира, след като изведе демократите до победа на състоялите се на 6 ноември междинни избори. Пелоси ще замени начело на Камарата на представителите 48-годишния републиканец  Пол Райън . Нейният заместник е на 79 години, а третият по ранг - на 78. Връх в кариерата Каква е тайната на дълголетието им? Според гериатрите ангажираността, амбицията и интелектуалната динамичност несъмнено играят определена роля. \"Научната литература показва, че хората, които имат някаква цел и страст, остаряват по-бавно\", казва за АФП Мария Тороела Карни, ръководител на гериатричната служба в болница \"Нортуел хелт\" край Ню Йорк. \"Виждам това при куп професии\" - продължава тя - най-вече при хора, които заемат отговорни постове, както в компании, така и в политиката. Да не говорим, че политическите и икономическите лидери имат достъп до най-добрите медици. Увеличаването на продължителността на живота, което се наблюдава като цяло, подчертава това явление. Как тези хора запазват формата си? Като ходя бързо и правя джогинг край река Потомак, довери през 2011 г. Пелоси в интервю за сп. \"Ню Йоркър\". Лекарят Ерик де Йонге ръководи гериатричната служба в университетска болница \"МедСтар\" във Вашингтон. Той се е грижил за важни американски политически личности, но не казва кои.  Добрият сън ,  правилното хранене ,  физическите упражнения , \"балансираният\" живот представляват стълбовете на здравето за по-възрастните хора\", обяснява той пред АФП. А стресът в политическия живот, срещите, пътуванията, нощните преговори. . .Всичко това не е ли вредно? Напротив, отвръща медикът и добавя: \"Ако харесвате това, което правите, ако ви харесва да имате влияние, това не е толкова стресиращо, колкото при хората които са нещастни, имат психически или здравни проблеми\". \"Те черпят много енергия от факта, че най-сетне са достигнали върха на пирамидата след 30-40-годишно изкачване на йерархическата стълбица. Защо им е да се отказват?\", пита Де Йонге. Деменция В Сената (влиятелен клуб от 100 души) възрастта е безусловен критерий, за да оглавиш комисия, така че много сенатори са търпеливи. Чък Грасли, председател на юридическата комисия, през когото минава утвърждаването на съдиите във Върховния съд, е на 85 години. На толкова е и влиятелната демократка  Даян Файнстийн , която беше преизбрана за шест години. Понякога преизбирането е в повече. През април председателят на особено желаната комисия, която определя разходите на федералната държава на стойност от милиарди долари - 80-годишният Тад Кокрън - в крайна сметка се оттегли след проблеми със здравето, отсъствия и няколко седмици колебания. \"Притеснявам се повече за хората над 85-годишна възраст, отколкото за тези, които са на 75\", казва Ерик де Йонге. Над 85 години опасността от деменция е 50 процента, напомня той. При това положение амбициите на седемдесетгодишните остават непокътнати. Доналд Тръмп, който обожава хамбургери, но  играе голф  и твърди, че нито пуши, нито пие, повтаря, че ще се яви на изборите през 2020 г. През 2016 г. той победи 69-годишната Хилари Клинтън и може отново да се изправи срещу съперници от нейното поколение. Разбира се, надига се нова гвардия от петдесетинагодишни демократи, но 69-годишната Елизабет Уорън, 76-годишният Джо Байдън и 77-годишният Бърни Сандърс лъскат оръжията си и се готвят за война. /БТА", "date": "2018.11.29", "title": "Хора в седемдесетте и осемдесетте си години държат властта в САЩ"}
{"url": "https://www.dnevnik.bg/politika/2018/11/29/3354153_nso_niama_da_vozi_maia_manolova_gerb_predloji/", "text": "Парламентът отне на омбудсмана правото да се вози в кола на Националната служба за охрана (НСО) при приемането на закона за държавния бюджет за 2019 г. От БСП пък намекнаха, че Мая Манолова може да стане кмет на местните избори през есента. \"Не смятам, че най-популярният човек в държавата, най-обичаният от потиснатите народни маси човек има нужда от охрана от НСО. Искам да съм коректна, че не се отнема кола, а се сваля охраната\", каза председателят на бюджетната комисия Менда Стоянова (ГЕРБ). (В същото време в Закона за НСО изрично е записано, че на омбудсмана се полага \"специализиран транспорт\", но не и охрана - бел. авт.). \"Ако случайно няма кола, мисля, че някой от строшените автомобили на Народното събрание можем да ѝ предоставим след ремонт\", каза Стоянова. \"Мая Манолова не е нужно да се вози във влака или автобуса. Тя има бюджет, който гласувахме днес - 3,2 млн. лева. От тях само 2 млн. са за персонал. Останалите пари са отпуснати за издръжка, има и за шофьор, и за кола\", каза още Менда Стоянова. Това прозвуча малко злобничко, каза депутатът от БСП Георги Гьоков по адрес на Стоянова. Според него \"управляващите ще си посипват главата с пепел защо са взели автомобила на Мая Манолова\". \"Очаквах такава пламенна защита от БСП, но не чак толкова. Имам чувството, че това беше номинация за нов лидер на БСП\", взе думата Тома Биков (ГЕРБ). \"Корнелия Нинова отсъства и вие започвате някакъв пълзящ преврат. След като не успяхте да свалите правителството, явно сте решили да свалите лидера си\", каза Биков. \"Не съм чул Мая Манолова да е била застрашена. Пазим я като писано яйце, не я даваме\", добави Тома Биков и пожела успех на БСП начело с Мая Манолова. Драгомир Стойнев (БСП) уточни, че Манолова е замразила членството си в БСП. Манолова кандидат за кмет на София? Съпартиецът му Георги Свиленски смята, че колата на Манолова се отнема, защото управляващите се плашат от рейтинга. \"Какво ще направите, като през септември Манолова стане кмет на София. Предлагам да я лишим от всякакъв транспорт до края на политическия ѝ път със задна дата\", каза Свиленски. Преди това Драгомир Стойнев предложи да се отнеме специализираният транспорт и на кмета на София. Йордан Цонев (ДПС) предложи да не се отнема транспортът от НСО на омбудсмана. Двете предложения не бяха приети от мнозинството. Минути след като отнемането на колата на Мая Манолова бе гласувано тя се появи в парламента заедно с представители на протестиращите майки на деца с увреждания за да разговарят с депутати от ГЕРБ за промяна в текстовете на проекта за личната помощ, които ще бъдат обсъждани утре от парламентарна комисия.", "date": "2018.11.29", "title": "НСО няма да вози Мая Манолова, ГЕРБ ѝ предложи \"строшена\" кола на Народното събрание"}
{"url": "https://www.dnevnik.bg/sviat/2018/11/29/3354151_braziliia_ottegli_predlojenieto_si_da_e_domakin_za/", "text": "Бразилия оттегля предложението си да е домакин на 25-ата международна конференция за климата догодина, предадоха световните агенции. \"Заради бюджетни ограничения и процеса на преход с  новата администрация , която встъпва в длъжност на 1 януари, бразилското правителство е принудено да оттегли предложението си за домакинство на 25-ата международна конференция за климата\", се казва в изявление на министерството на външните работи на Бразилия. Новината бе съобщена три дни преди началото на 24-ата международна конференция за климата в Катовице, Полша. На 1 януари догодина в длъжност встъпва бразилският президент от крайната десница  Жаир Болсонаро,  известен с породилите си полемика позиции по климатичните въпроси. По време на предизборната си кампания Болсонаро обеща да изтегли Бразилия от  Парижкото споразумение за климата . Той също така обеща да помага на бразилските компании в сектора на минното дело и на агробизнеса да разширят дейностите си в защитени зони, в това число и в горите на Амазония. Болсонаро избра за свой външен министър Ернесто Араужо, който е скептично настроен за климатичните промени./ БТА", "date": "2018.11.29", "title": "Бразилия оттегли предложението си да е домакин за среща за климата"}
{"url": "https://www.dnevnik.bg/sport/2018/11/29/3354092_budeshteto_na_olimpiiskiia_boks_shte_se_reshi_na/", "text": "Изпълнителният борд на Международния олимпийски комитет (МОК) ще проведе ключова среща в Токио в петък и събота. Основният въпрос, който ще бъде решен на заседанието в японската столица, е мястото на бокса в програмата на летните олимпийски игри. Ръководството на МОК ще обмисли как да организира боксов турнир в Токио 2020 без участието на Международната боксова асоциация (AIBA). През последната година боксът неколкократно беше заплашен от МОК с изключване от олимпийската програма. Причината е, че AIBA продължава да се ръководи от свързвания с организираната престъпност Гафур Рахимов. Рахимов беше обявен от министерството на финансите на САЩ за \"един от водещите престъпници на Узбекистан и ключова фигура в търговията с хероин\". Активите на узбекистанеца под американска юрисдикция бяха замразени, а министерството на финансите забрани на американците да \"извършват всякакви финансови или други сделки\" с него. Рахимов беше избран за временен президент на световния бокс през 2017 г. Той замени дългогодишния ръководител на организацията Чин Куо У, който подаде оставка след вътрешни спорове и твърдения за сериозни финансови проблеми в AIBA. Въпреки предупрежденията на олимпийския комитет Рахимов беше утвърден за постоянен президент на AIBA по-рано този месец. Това се случи на изборен конгрес на организацията в Москва в конкуренцията на олимпийския вицешампион от Москва 1980 Серик Конакбаев от Казахстан. Очаква се МОК да отстрани AIBA като организатор на олимпийския боксов турнир в Токио 2020, като един от вариантите е да се създаде временен ръководен орган, който да контролира събитието и предхождащите го квалификации. Две от организациите в професионалния бокс - Световната боксова асоциация (WBA) и Световния боксов съвет (WBC), са поели ангажимент да помогнат за провеждането на боксовия турнир в Токио 2020. Наскоро дългогодишният световен шампион и златен медалист от Атланта 1996  Владимир Кличко призова за кардинални промени , за да може боксът да остане в олимпийската програма. Мястото на бокса в Токио 2020 се счита за сигурно, но има голяма вероятност един от най-традиционните олимпийски спортове да отпадне от програмата за игрите в Париж през 2024 г. По думите на Кличко всички в бокса трябва да обединят сили, за да \"защитим мечтите на спортистите, които искат да участват в идните олимпийски игри\". Според него на този етап най-доброто решение е WBA да смени AIBA като организатор. ", "date": "2018.11.29", "title": "Бъдещето на олимпийския бокс ще се реши на среща в Токио в петък и събота"}
{"url": "https://www.dnevnik.bg/video/2018/11/29/3354136_video_orban_povozi_chuk_noris_v_reklama_na_merkite_za/", "text": "Унгарският премиер Виктор Орбан се включи в клип за обучението на антитерористични сили в страната. И кой би бил най-добрият избор, за да поддържа шоуто му? Никой по-подходящ от американския екшън герой Чък Норис, пише германският  в. \"Билд\" . Актьорът пристигна със съпругата си в столицата Будапеща. Двамата бяха поканени от баптистка организация, в чието коледно събитие участва Норис, разказва и  \"Вашингтон пост\" . Поздравът в клипа, публикуван и в страницата на Орбан във \"Фейсбук\", е \"демонстративно сърдечен\", отбелязва \"Билд\". \"Толкова много съм чел за теб. Имам чувството, че сме се срещали\", казва Норис. Отговорът на \"Орбан\": \"90% от коментарите за мен са отрицателни. Либералите ме мразят.\" \"Като Тръмп\", заключава актьорът, сравнявайки Орбан с президента на Съединените щати. Премиерът реагира с думите: \"Малко повече от това.\" \"Най-коравите момчета\" \"Знаеш ли, в общи линии съм боец. Не идвам от елита\", продължава Орбан в следващата сцена, когато управлява автомобил и развежда Норис из Будапеща. \"Идвам от малко село на 40 км оттук. Другия път, ако имаш време...\" Освен това 55-годишният Орбан си говори със 78-годишния актьор за деца - оказва се, че най-големият син на Норис е на 56, а самият гост е на възраст колкото бащата на премиера. След това Орбан започва да говори по същество. \"Антитерористичното ни звено. Те са най-коравите момчета. Най-високо ниво и качество на защита на народа\", продължава той, а Чък Норис, изглежда, кима. Следва демонстрация на качествата им пред американския актьор, който нарича участниците в нея и всички от звеното \"приятели\". \"Знаете ли, гледал съм тренировки по цял свят и това е най-добрата демонстрация\", заключава Норис. На раздяла прегръща Орбан и му казва: \"Благодаря ти толкова много.\" Норис застана зад Доналд Тръмп на изборите за президент през 2016 г.", "date": "2018.11.29", "title": "Видео: Орбан повози Чък Норис в реклама на мерките за борба с тероризма"}
{"url": "https://www.dnevnik.bg/kultura/2018/11/29/3354128_dokumentalen_film_na_tonislav_hristov_vleze_v/", "text": "Тайният живот на Вера\" - документален филм на  Тонислав Христов , който разказва за преследваната от детски травми Вера, която се опитва да извоюва независимост чрез различните роли, които играе в живота, ще има своята световна премиера като част от конкурсната програма за международни документални филми на \"Сънданс\". Днес фестивалът за независими филми, който ще се проведе между 24 януари и 3 февруари, обяви селектираните заглавия. Тази година \"Тайният живот на Вера\" беше включен като проект в 15-ото издание на лабораторията \"София мийтингс\", която е част от \"София филм фест\". Филмът е копродукция между България и Финландия. Сценаристи на лентата са Тонислав Христов, Каарле Ахо и Любомир Цветков, оператор е Александър Станишев, а композитор - Петър Дундаков. Това е вторият пореден проект на режисьора Тонислав Христов, селектиран в \"Сънданс\". През 2017г.  филмът му \" Пощальонът\" също  получи шанс да бъде показан пред киноманите в щата Юта . Премиерата на \"Тайният живот на Вера\" ще бъде на 25 януари 2018 година. Според \"Индиуайър\" избраните заглавия в международната състезателна програма за документални филми са на \"дванадесет от най-смелите и изключителни световни кинотворци на нашето съвремие\".", "date": "2018.11.29", "title": "Документален филм на Тонислав Христов влезе в конкурсната програма на \"Сънданс\""}
{"url": "https://www.dnevnik.bg/sviat/2018/11/29/3354158_bivshiiat_advokat_na_trump_prizna_che_e_lugal_kongresa/", "text": "Бившият адвокат на американския президент Доналд Тръмп Майкъл Коен се призна за виновен, че е излъгал Конгреса за работа, която е свършил по сделка за недвижими имоти на Тръмп в Русия. Коен се яви днес пред съд в Ню Йорк и призна, че е дал фалшиви показания пред сенатска комисия през 2017 г. за планирано построяване на \" Тръмп тауър \" в Москва. През август  Коен се призна за виновен  по други обвинения, свързани с негов таксиметров бизнес, банкова измама и работата му за кампанията на Тръмп. На съдебното заседание присъства един от прокурорите, работещи със специалния прокурор  Робърт Мюлър . Адвокатът на Коен каза пред съда, че сделката за признаване на вина е включвала сътрудничество с воденото от Мюлър разследване за руска намеса в американските избори./ БТА", "date": "2018.11.29", "title": "Бившият адвокат на Тръмп призна, че е лъгал Конгреса за сделки в Русия"}
{"url": "https://www.dnevnik.bg/sviat/2018/11/29/3354041_koia_e_purvata_jena_prezident_na_gruziia/", "text": "Грузинската ЦИК съобщи, че са обработени бюлетините от всички секции след втория тур на президентските избори. Саломе Зурабишвили - независим кандидат, подкрепена от управляващата партия \"Грузинска мечта\", събира 59.52%от гласовете. Нейният конкурент Григол Вашадзе, представлявал бившия президент Михаил Саакашвили, получава 40.48 процента. Зурабишвили взе надмощие почти във всички големи градове (изпревари съперника си например във всичките 10 района на Тбилиси). Пред урните се явиха над половината избиратели - активността бе 56.23 на сто. След като ЦИК обяви предварителните резултати, Зурабишвили благодари на електората за доверието и обеща \"да върне на страната стабилността и усещането за единство\". Така 66-годишната победителка - опитен дипломат от европейската школа, оглавявала през различни периоди дипломатическите мисии на Франция в САЩ, НАТО и ЕС, а когато  президент бе Саакашвили  - външното министерство, става първата жена - президент на Грузия, при все че новата конституция свежда президентските пълномощия единствено до представителни функции. И още един факт: Тбилиси май се размина с \"арменския сценарий\", при който Никол Пашинян успя да яхне уличния протест в Ереван, спечели на своя страна повечето митингаджии и чак тогава се залови да легитимизира властта си. Да подчертаем, че Зурабишвили, подкрепена от управляващите, все пак бе независим кандидат. Едва тепърва ще стане ясно колко здрава е спойката между президента и  \"Грузинска мечта\" , която днес контролира и законодателния, и изпълнителния клон на властта. Специално ще откроим предизборните речи на Зурабишвили - експресията, кратките и ясни съдържателни фрази, разпределените акценти, липсата на истерични нотки в гласа и достатъчната харизма. В една фактически чужда за нея страна, без да знае добре грузински, тя успя да заеме доста висок политически ранг. Налице са всички перспективи да запази, дори да разшири влиянието си върху обществото, което сериозно ще свие шансовете и популярността на другите жени в грузинската политика, по-специално на Нино Бурджанадзе. Сега обаче на дневен ред е въпросът какво предстои - и да очакваме ли промени в грузинската външна политика. Повечето експерти са на мнение, че победата на Зурабишвили едва ли променя сериозно нещата и най-вероятно ще намалеят изгледите за нормализация между Тбилиси и Москва - защото новият президент ще полага усилия да политизира темата още повече и с всички средства ще блокира развитието на диалога с Русия. Тук впрочем има известна интрига, разкрита навремето от грузинското издание \"Джорджиан таймс\". Според него победата на Зурабишвили може да повиши интереса на Европа към Грузия, да балансира външнополитическия курс на страната и да го предпази от пълна американизация. Когато впрочем Зурабишвили подаде оставка като грузински външен министър по времето на Саакашвили, мнозина заявиха, че го прави под натиска на американците, нежелаещи да се засили френският уклон във външната политика на Грузия. Сега нещата може да се променят. И така изниква нов въпрос: ако Зурабишвили не е получила известни политически гаранции, защо й е притрябвал президентски пост без властови пълномощия? Много неща в тази интрига остават все още зад кадър - и много неща може след време да излязат наяве. В Тбилиси Париж разполага с доверието на Бидзина Иванишвили, негласен лидер на управляващата коалиция и според някои грузински медии притежател на френски паспорт. Тъй че смело ще очакваме сега засилване на френските позиции в Грузия, особено с оглед изявленията в Тбилиси, че отношенията с ЕС са приоритет. Нещо повече, във висшите грузински ешелони има политици, според които тесните отношения с Париж и други европейски столици в икономиката и сигурността няма да раздразнят много Москва. Това налага впечатлението, че при запазване на курса към евроатлантическа интеграция акцентът върху връзките с ЕС, а не със САЩ, може да стане тактическа стъпка, целяща да подобри руско-грузинските отношения. Същото мнение сподели например пред телевизия \"Рустави-2\" Елен Карер д'Анкос от Френската академия. Важно е и друго - чрез Зурабишвили Иванишвили полага основите на силно опозиционно движение, за да може с негова помощ лека-полека да отстрани от властта ориентираното главно към американците т. нар. революционно поколение, неизживяло своята обвързаност със Саакашвили. Не случайно френският \"Фигаро\" заяви, че Тбилиси може да стане основен партньор на Париж в Закавказието, че Франция \"няма да носи рискове; тя винаги може да влезе в която и да е игра с линиите на европейската политика към Грузия, Армения и Русия и да се насочи към още един свой исторически партньор - Иран\". Тъй че победата на Зурабишвили може да се окаже знаменателно събитие за целия регион. /БТА", "date": "2018.11.29", "title": "Коя е първата жена, президент на Грузия"}
{"url": "https://www.dnevnik.bg/sport/2018/11/29/3354174_kralev_zagatna_che_bulgariia_moje_da_kandidatstva_i_za/", "text": "България може да кандидатства за домакинство на европейското по футбол през 2032 г. За тази възможност заговори министърът на младежта и спорта Красен Кралев. По думите му до подобен ход може да се стигне, ако  планът за кандидатура заедно със Сърбия, Румъния и Гърция за световното през 2030 г.  не завърши с успех. \"Ако си свършим домашното и си направим инфраструктурата, имаме всички шансове да се поздравим с успех. Дори и да не се спечели домакинството на световното първенство, ние като екип ще имаме готовност да кандидатстваме за Евро 2032. Като имаме готова инфраструктура, не бихме имали проблем\", каза Кралев пред \"България он ер\". Той смята, че \"инвестициите, които ще се направят, ще си оправдаят средствата по категоричен начин\". Наскоро министър-председателят Бойко Борисов разкри готовността за съвместна кандидатура за световното през 2030 г. Преди два дни  Кралев каза, че  България се е превърнала в запазена марка в организирането на големи спортни събития .", "date": "2018.11.29", "title": "Кралев загатна, че България може да кандидатства и за Евро 2032 по футбол"}
{"url": "https://www.dnevnik.bg/sviat/2018/11/29/3354172_trump_otmeni_sreshtata_s_putin_zaradi_ukraina/", "text": "Американският президент Доналд Тръмп обяви в \"Туитър\", че отменя срещата с руския си колега Владимир Путин заради решенията на Русия след случая в Керченския проток тази неделя. Разговорът на двамата президенти трябваше да се състои на 1 декември около обяд, по време на срещата на върха на лидерите на страните от Г-20, която започва утре в Буенос Айрес. Русия реагира веднага - говорителят на Кремъл каза, че Москва не е получила официална информация, а само е видяла публикацията в \"Туитър\". Ако обаче това е вярно, на Путин ще му останат още два часа за полезни срещи в Буенос Айрес, каза прессекретарят на Путин Дмитрий Песков, цитиран от \"Интерфакс\" \"На базата на факта, че (украинските) кораби и моряци не бяха върнати на Украйна от Русия, реших, че ще е най-добре за всички засегнати страни да отменя вече насрочената си среща в Аржентина с президента Владимир Путин,\" написа Тръмп в профила си в \"Туитър\". \"Очаквам значима Среща отново, след като се разреши ситуацията!\" В самолета Според говорителя на Белия дом Сара Сандърс Тръмп е взел решението на борда на самолета за Аржентина. Преди да го направи, той е разговарял с държавния секретар Майк Помпео, началника на кабинета Джон Кели и съветника по въпросите на националната сигурност Джон Болтън. Двамата лидери трябваше да разговарят още в началото на месеца, по време на отбелязването на стогодишнината от Първата световна война в Париж. Ден по-рано  Тръмп каза : \"Не съм сигурен, че ще се срещнем с Владимир Путин в Париж. Вероятно няма.\" Междувременно Белият дом съобщи, че срещите на Тръмп с колегите му от Турция и Северна Корея ще са неформални, в кулоарите. Причината И след самия инцидент в Керченския проток в неделя, когато руски гранични сили стреляха срещу два бронекатера и един буксир на украинския флот, американски издания писаха, че Тръмп може и да отмени срещата. За това настояваха и украинските власти, които обвиняват Русия в агресия срещу страната. Самият Тръмп каза пред репортери днес, че е мислел да отмени разговорите, но не го е направил. Руските власти задържаха и трите плавателни съда, и екипажа им след инцидента. По-късно всички моряци на борда им бяха  изпратени в ареста за два месеца . Преди да им бъде наложена мярката, Тръмп, както и европейски лидери,  призоваха те да бъдат  освободени.", "date": "2018.11.29", "title": "Тръмп отмени срещата с Путин заради Украйна"}
{"url": "https://www.dnevnik.bg/sport/2018/11/29/3354161_rivur_i_boka_shte_izigraiat_reshitelniia_mach_na/", "text": "Клубният шампион на Южна Америка ще бъде определен в Мадрид. Испанският спортен всекидневник \"Ас\" и аржентинският \"Насион\" твърдят, че изненадващо домакин на втория финален мач за Копа Либертадорес между \"Ривър плейт\" и \"Бока хуниорс\" ще е стадионът на \"Реал\" (Мадрид) - \"Сантяго Бернабеу\". Двубоят ще се играе на 9 декември от 21.30 часа българско време. В първата среща на \"Бомбонера\"  завърши без победител, като приключи при 2:2 . Реваншът на \"Монументал\" трябваше да е на 24 ноември, но  беше отложен заради атака от фенове на \"милионерите\" срещу автобуса на \"Бока\" . Последваха напрегнати дни и срещи в парагвайската столица Асунсион, където е седалището на континенталната конфедерация. В началото  беше обявено, че отложеният мач няма да се играе в Аржентина . Като варианти бяха посочени Асунсион, Маями и Доха. Катарската столица изглеждаше фаворит заради финансовите условия. Идеята за \"Сантяго Бернабеу\" е дошла в последните часове. От испанската Ла Лига са потвърдили пред аржентинския \"Оле\", че са дали съгласие за провеждането на мача в Мадрид. Първоначално от \"Бока\" твърдяха, че \"Ривър\" трябва да бъде наказан и купата да им се връчи. Те твърдяха, че няма да играят в мача, ако бъде насрочена дата и не бъдат обявени за шампиони. Според \"Оле\" синьо-жълтите са променили мнението си и ще играят, ако това е крайното решение. До момента двата големи съперника от Буенос Айрес са играли пет пъти извън Аржентина, като всичките са били приятелски мачове. Първите три са в уругвайската столица Монтевидео, а \"Бока\" печели с 5:2 (29 декември 1955 г.) и 2:0 (1 февруари 1984 г.), но пада с 0:2 (27 февруари 1978 г.). На 15 юни 2002 г. \"милионерите\" печелят с 2:1 в Маями, а преди четири години двата състава правят 1:1 в Мексико. Преди ден \"Ривър плейт\" отпадна в полуфиналите за Купата на Аржентина. Така се изпари вероятността за евентуален мач с \"Бока хуниорс\" за Суперкупата на Аржентина (това щеше да е факт при триумф на \"милионерите\" с купата).", "date": "2018.11.29", "title": "Мадрид отмъкна големия финал между \"Ривър\" и \"Бока\""}
{"url": "https://www.dnevnik.bg/photos/snimka_na_denia/2018/11/29/3354160_snimka_na_denia_angel_ot_sto_hiliadi_noja_bdi_nad/", "text": "Скулптура на ангел, направена от 100 хил. нужа, бе изложена в англиканската катедрала в Ливърпул тази седмица.", "date": "2018.11.29", "title": "Снимка на деня: Ангел от сто хиляди ножа бди над Ливърпул"}
{"url": "https://www.dnevnik.bg/politika/2018/11/29/3352463_eksperti_za_izborniia_kodeks_po-vajno_e_kak_se_broiat/", "text": "Пет месеца преди изборите за европейски депутати догодина предстоят нови промени на Изборния кодекс. Управляващите формации ГЕРБ и \"Обединени патриоти\" предлагат  отлагане на електронното гласуване и ограничаване на обхвата на машинното гласуване , а  извънпарламентарни партии се обединиха против предложенията . \"Демократична България\" предложи  гласуване по пощата като вариант на дистанционно гласуване . Другите извънпарламентарни партии също подкрепят това предложение. Омбудсманът Мая Манолова дори обяви, че  ще сезира Конституционния съд, ако въвеждането на електронно гласуване бъде отложено . Според изборни експерти, с които \"Дневник\" разговаря, средствата за машинно, електронно или друг вид гласуване могат да бъдат инвестирани в промяна на системата за преброяване на бюлетините. Вариант е създаване на центрове за преброяване, където да се броят бюлетините и да се отчита изборният резултат. Преброителни центрове за бюлетини  Според политолога Димитър Димитров могат да се обособят 200 преброителни центъра и да се добавят преброители, за да съответства резултатът на това, което е намерено в урните. Изборни експерти смятат, че неточности при отчитането на изборните резултати се допускат най-често при броенето на бюлетините в секционните избирателни комисии, а те са породени или от стремеж за манипулации в полза на определена партия, или от некомпетентност. \"Въвеждането на преброителни центрове реално може в голяма степен да намали възможностите за осъществяване на контрол как гласоподавателят е гласувал. То благоприятства преодоляването на изборните аномалии и манипулации\", коментира политологът Стойчо Стойчев, който издаде  книга за изборните нарушения . Според него в един център могат да се броят бюлетините от 100 секции и по този начин например няма да могат да се проследят маркирани бюлетини, чрез които се осигурява контрол върху гласуването. Председателят на правната комисия в парламента Данаил Кирилов от ГЕРБ обясни пред \"Дневник\", че идеята е коментирана, но осъществяването й също поражда съмнения за честността на вота. Слабият момент бил транспортирането на бюлетините от едно населено място към друго. \"БСП ще подкрепи всички предложения, които имат за цел да спрат изборните манипулации\", каза зам.-председателят на парламентарната група на социалистите Крум Зарков. Другата седмица \"БСП за България\" ще внесе алтернативен проект за промени в Изборния кодекс. Какъв да е вотът  И Димитър Димитров, и Стойчо Стойчев смятат, че електронното гласуване ще увеличи купения и контролиран вот, а досега машинното гласуване не е решило нито един проблем на изборния процес. \"Електронното гласуване ще направи купуването на гласове невъзможно за идентифициране. Трябва да има много по-различни технологии, основани на биологични идентификатори - може би със следващите документи, фейс контрол, високи технологии\", коментира Димитър Димитров. Според Стойчо Стойчев електронното гласуване трябва да е само в чужбина, и то не във всички страни, както и при гаранции за сигурността на вота. \"Гласуването по пощата означава от Турция да пристигнат примерно 30 хил. гласа повече, както и да се увеличи активността в определени маргинализирани общности. Точно тези говорители просто трябва да кажат нещо на своите избиратели. Не бива при боравенето с изборното законодателство част от партиите да се явяват полезните идиоти, вършейки работата на други. Борбата от 90-а година е да няма пликове\", казва Димитър Димитров. Според Стойчо Стойчев при гласуването по пощата възможността за манипулации е още по-голяма. Без номерата в бюлетината  Управляващите формации ГЕРБ и \"Обединени патриоти\" предлагат отпадане на номерата пред партиите, коалициите и инициативните комитети в интегралната бюлетина. Целта е да се избегне т.нар. феномен 15/15, при който гласоподавателите погрешка дават преференция на кандидатите за депутати, евродепутати и общински съветници, чиито номера в листите съвпадат с номера на формацията. БСП и ДПС са против предложението, а аргументът е, че  само се променят изборни правила, които работят . Според Димитър Димитров предложението ще засегне партиите с електорат с по-ниско или никакво образование, но идеята на справедливите избори не е да осигурява техническа възможност за изразяване на мнение от страна на неграмотните хора. Регистър на избирателите  \"Най-големият проблем е, че броят на избирателите в българските избирателни списъци скоро ще бъде по-голям от населението по демографска статистика. Трябва да се направи регистър на избирателите, в който всеки избирател да контролира своя изборен адрес - да потвърди или постоянен, или настоящ\", смята Димитър Димитров. Според него оттам нататък трябва да се организира възможността му да гласува. Извънпарламентарните формации \"Движение България на гражданите\", \"Демократична България\", Съюз на демократичните сили, Българска нова демокрация, Обединени земеделци, Български демократически форум и Български земеделски народен съюз също настояват за създаване на коректни избирателни списъци и регистри, в които не присъстват сега съществуващите \"мъртви души\". За същото се обявява и БСП. \"Бих препоръчал да спре да се променя Изборният кодекс непосредствено преди избори. Това тотално дестабилизира изборния процес\", смята Стойчо Стойчев.", "date": "2018.11.29", "title": "Експерти за Изборния кодекс: Ключовият въпрос е как се броят бюлетините"}
{"url": "https://www.dnevnik.bg/sviat/2018/11/29/3353431_nova_zelandiia_zabrani_upotreba_na_5g_oborudvane_na/", "text": "Разузнавателната служба на Нова Зеландия отхвърли първата в страната молба да се използва оборудване на китайския гигант \"Хуауей\", необходимо за разгръщане на петото поколение (5G) мрежи, предаде \"Ройтерс\". Става въпрос за технология, произведена от \"Хуауей\", който телекомът \"Спарк\" иска да използва в мрежата си. Новозеландската агенция обаче смята, че има риск за националната сигурност, ако разреши това. \"Спарк\" обяви, че ще разгледа внимателно решението, преди да реши дали да вземе други мерки. Решението дойде на фона на западни притеснения, че в разгръщането на 5G мрежите в страните им може да има влияние и китайското правителство чрез големите корпорации в страната. Компании като \"Хуауей\" и ZTE отричат подобни твърдения. По-рано тази година съседна Австралия забрани на \"Хуауей\" да доставя оборудване за 5G мрежата ѝ. Миналата седмица \"Уолстрийт джърнъл\" писа, че правителството на САЩ опитва да убеди компании в редица страни да избягват работа с китайския гигант. \"Хуауей\" същевременно вече е инвестирала милиони долари в телекомуникационната система на Нова Зеландия, например в 4G мрежата ѝ или в научноизследователска дейност в сектора, отбелязва \"Ройтерс\". Все пак министърът, който отговаря за разузнаването, отбелязва, че  има \"разлика\" между петото и предишните, конвенционални поколения  мрежи и тя е в конфигурацията. С 5G технологията всеки компонент на 5G мрежата дава достъп до всяка друга част от нея, обяснява той.", "date": "2018.11.29", "title": "Нова Зеландия забрани употреба на 5G оборудване на \"Хуауей\""}
{"url": "https://www.dnevnik.bg/sport/2018/11/29/3353226_ludogorec_se_izpravia_sreshtu_leverkuzen_v_mach_za/", "text": "Без шанс да се класира напред в Лига Европа \"Лудогорец\" гостува на \"Байер\" (Левекузен) в петия си мач от груповата фаза турнира. Българският шампион заема третото място в група А с едва две точки, докато \"аспирините\" са сигурен участник в 1/16-финалите. От лагера на тима от Разград обаче не гледат на двубоя като такъв без значение. Те заявиха, че ще излязат да играят за честта си, въпреки че се очакват доста промени в състава. Мачът е важен и от гледна точка на клубния коефициент, тъй като всяка точка в Европа помага на отбора да трупа актив за ранглистата. \"Надявам се да изиграем два добри мача. Имам идея да се даде шанс на тези момчета, които са играли по-малко. Всеки футболист заслужава да влезе в игра, всички са с професионални договори\", заяви  треньорът Антони Здравков . Той не може да разчита единствено на бразилския халф Густаво Кампаняро, който е контузен. Почти сигурно в състава на \"Лудогорец\" ще има промени. След седмица шампионите се изправят срещу ЦСКА във важен мач от Първа лига и ще запазят ключови футболисти за този мач. \"Мотивирани сме да се представим на ниво. Ще играем срещу силен отбор и то в Германия. Разбира се, че в оставащите ни две срещи ще търсим победата. Знаем каква е силата на нашия съперник и ще трябва да дадем всичко от себе си, за да успеем\", каза капитанът Светослав Дяков. В  първия мач между двата тима  през септември \"Лудогорец\" допусна обрат, водейки с 2:0, но в крайна сметка загуби с 2:3. Тогава шампионите се представиха на ниво в първите 30 минути, но след почивката \"Леверкузен\" имаше предимство. Формата не е на страната на българския тим, който има само две победи като гост в последните си десет срещи от европейските турнири. Те дойдоха в предварителните кръгове срещу грузинския \"Торпедо\" (Кутаиси) и \"Крусейдърс\" от Северна Ирландия. Двубоят между \"Лудогорец\" и \"Леверкузен\" започва в 19.55 часа и ще бъде предаван пряко по БНТ1.", "date": "2018.11.29", "title": "\"Лудогорец\" се изправя срещу \"Леверкузен\" в мач за чест и коефициент"}
{"url": "https://www.dnevnik.bg/sviat/2018/11/29/3353355_uvelichavaneto_na_amerikanskite_jertvi_v_afganistan/", "text": "Увеличаването на американските военни жертви в Афганистан привлича вниманието към изпадналата в застой 17-годишна война, която поставя на изпитание ангажимента на президента Доналд Тръмп за търсене на мир с талибаните. Тръмп признава, че първоначално интуицията му подсказвала да се изтегли от Афганистан. Миналата седмица обаче той намекна, че е готов да прояви търпение, и настоя, че САЩ водят \"много силни преговори\", очевидно имайки предвид усилията на американския пратеник Залмай Халилзад да убеди талибаните да се съгласят на мирни преговори. От друга страна, Тръмп загатна, че няма особено доверие, че преговорите ще успеят. \"Може би няма. Вероятно няма\", каза той. Човешката цена на конфликта рядко привлича медийното внимание в САЩ, а това дава възможност на Тръмп за политическо маневриране. Но това може би се променя. В началото на ноември кметът на Норт Огдън в Юта и майор в подразделението на Националната гвардия в Юта Брент Тейлър беше убит от афганистански войник в Кабул. В събота 25-годишният сержант Лиандро Джасо - рейнджър в сухопътните сили от Левънуърт, Вашингтон, беше смъртоносно ранен в Южен Афганистан. Американски служители са установили, че Джасо вероятно е случайно прострелян от афганистански войник при битка с боец на \"Ал Кайда\". Щабът на американската армия в Кабул обяви преди дни, че трима американски военнослужещи са убити и трима ранени от крайпътна бомба в  провинция Газни, южно от Кабул , където талибаните са във възход. Това беше най-смъртоносното нападение срещу американските сили в Афганистан тази година. Талибаните, които управляваха Афганистан  преди нахлуването на американските сили през октомври 2001 г., извършват почти всекидневни нападения срещу афганистанската армия и полиция, а през август бунтовниците завзеха части от Газни, което доведе до ожесточени сражения в продължение на дни, преди те да бъдат изтласкани. Газни беше единствената от 34-те афганистански провинции, където не можаха да бъдат произведени парламентарни избори през октомври заради свързани със сигурността тревоги. Гласуването там е отложено за следващата година. Преподавателят по международни и обществени въпроси в Колумбийския университет Стивън Бидъл, който внимателно следи войната от началото й, каза, че почти нищо от случващото се в Афганистан през последните години не привлича американското обществено внимание, включително \"Войната не предизвиква факелни шествия към Пентагона, нито оказва някакво значимо влияние върху която и да е предизборна кампания\", каза Бидъл. \"Това, което може да направи (увеличаването на жертвите), е да промени мнението на  Доналд Тръмп . Най-малкото той е непостоянен и очевидно не харесва войната.\" В интервю за \"Вашингтон пост\" вчера  Тръмп  определи поредните смъртни случаи като \"много тъжни\" и каза, че държи войските там само защото \"експерти\" са му казали, че това е необходимо. Предшественикът на Тръмп Барак Обама приключи американската бойна мисия в Афганистан през 2014 г. с цел да принуди афганистанците да поемат грижата за собствената си отбрана. Тръмп влезе в Белия дом, определяйки войната като излишна, но през август 2017 г. обяви, че американските сили отново се ангажират да спечелят в Афганистан, и в същото време разкри, че първоначално интуицията му подсказвала да сложи край (на военното присъствие на САЩ). В течение на няколко месеца Пентагонът изпрати допълнителни 3500 войници и промени начина, по който съветва афганистанските сили. Стратегията на Тръмп в Афганистан се опира на надеждата, че талибаните могат да бъдат привлечени към мирни преговори. Това още не се е случило, но американски анализатори казват, че изгледите са по-добри, отколкото в който и да е момент от войната. Друга опора на стратегията - спиране на тактическата подкрепа на Пакистан за талибаните, се оказва несполучлива. Дейвид Седни, който работи по афганистанските въпроси като дипломат и служител по гражданската политика от началото на войната, каза, че според него шансовете за успешни мирни преговори с талибаните са малки, но са по-големи, отколкото в който е да е момент от дългия конфликт. Седни каза, че е чул окуражителни думи от афганистанци - поддръжници на правителството, а също привърженици на талибаните - при посещение в страната в края на октомври и началото на ноември. \"Има растящи очаквания, че мирът е възможен\", каза Седни.  Перспективите допълнително се усложняват от присъствието на клон на \"Ислямска държава\" (ИД) в Източен Афганистан. И талибаните, и клонът на ИД искат да свалят афганистанското правителство и да наложат сурова форма на ислямско управление. Между тях обаче има остри разногласия за ръководството, идеологията и тактиката. Председателят на Съвета на началник-щабовете на американската армия генерал Джоузеф Дънфорд каза по-рано този месец, че Той обаче даде да се разбере, че напредъкът е недостатъчен. \"Ние сме далеч оттам, където можем да кажем, че сме на прав път\", заяви Дънфорд на Форума за международна сигурност в Халифакс, имайки предвид сполучливото съчетаване на военен, политически и обществен натиск върху талибаните. Дънфорд отбеляза, че преди година американски служители са определили войната като безизходица, и каза, че оттогава \"това не се е променило особено\". /БТА", "date": "2018.11.29", "title": "Увеличаването на американските жертви в Афганистан хвърля сянка върху перспективата за мир"}
{"url": "https://www.dnevnik.bg/evropa/2018/11/29/3352635_haos_ili_niama_strashno_produljavame_napred_kakvo_shte/", "text": "Британският министър-председател Тереза Мей се нуждае от одобрение на своята сделка за Брекзит в парламента. Но критиците от всички посоки заявяват единодушно, че ще се й противопоставят и в момента шансовете на правителството да спечели гласуване изглеждат оскъдни. И така, какво ще се случи, ако тя загуби  вота на 11 декември ? По закон, ако сделката бъде отхвърлена, министрите разполагат с 21 дни, за да заявят как смятат да действат. По-рано правителството каза, че ако споразумението бъде отхвърлено, Великобритания ще напусне ЕС без сделка. Истината е, че огромната несигурност в петата по големина икономика в света и вероятна насрещна реакция на финансовите пазари ще наложат много по-бърза политическа реакция. Ето някои възможни следващи стъпки: Оставка Мей може  да подаде оставка  като лидер на Консервативната партия, ако задейства вътрешна борба за поста, без да има общи избори. До момента тя избягва да отговаря на въпроси дали ще се оттегли. Отстраняване Отдавнашното усилие на някои членове на партията на Мей да се отърват от нея може да получи обновен импулс. Ако 48 от 315 консервативни законодатели поискат тя да си тръгне, в партията ще има вот на доверие. Ако тя загуби, ще има вътрешно състезание за мястото й без общи избори. Предоговаряне Правителството може да се опита да предоговори  условията на сделката , като се стреми към допълнителни отстъпки от ЕС, и след това да призове за второ гласуване, като поиска от законодателите да одобрят променените условия. Мей и ЕС казаха, че сделката няма да бъде отваряна отново. Вот на недоверие Опозиционната Лейбъристка партия може да поиска гласуване на доверие към правителството, за да вземе властта, без да се произвеждат избори. Ако мнозинство от законодатели гласуват против правителството на Мей, лейбъристите ще разполагат с 14 дни, за да докажат, чрез гласуване, че могат да контролират мнозинство в парламента и да съставят собствено правителство. Отново пред урните Ако правителството на Мей загуби гласуването на доверие, а лейбъристите не са в състояние да формират ново правителство, ще бъдат насрочени избори. Мей може също да свика общи избори, ако две трети от законодателите в парламента се съгласят. Мей каза, че общи избори не са в национален интерес. Възможности в дългосрочен план са: Втори референдум Пътят към втори референдум за Брекзит е неясен, но гласовита част от законодателите в парламента подкрепят такава стъпка. Мей каза, че няма да свиква втори референдум. Отлагане или отменяне на Брекзит Правителството може да се опита да удължи преговорния период с ЕС, за да даде време за постигане по-добра сделка, да свика общи избори или втори референдум. Правителството може също да се опита да оттегли заявлението за напускане на ЕС. Мей каза, че не иска да отлага излизането на Великобритания от ЕС и няма да изтегли заявлението за напускане. /БТА", "date": "2018.11.29", "title": "Хаос или \"няма страшно, продължаваме напред\": какво ще стане, ако Мей загуби вота за Брекзит"}
{"url": "https://www.dnevnik.bg/sport/2018/11/29/3353485_samo_chetiri_svobodni_mesta_ostanaha_v_osminafinalite/", "text": "Кръг преди края на груповата фаза останаха само четири свободни места в осминафиналите на Шампионската лига. След изиграването на петия кръг вече са ясни 12 от 16-те отбора, които ще участват в директните елиминации на най-силния клубен турнир. В сряда място в следващата фаза си осигуриха  \"Атлетико\" (Мадрид) и \"Борусия\" (Дортмунд) от група А и \"Порто\" и \"Шалке\" от група D . По-рано това направиха \"Барселона\" от група В, \"Байерн\" и \"Аякс\" от група Е, \"Манчестър сити\" от група F, \"Реал\" (Мадрид) и \"Рома\" от група G и \"Ювентус\" и \"Манчестър юнайтед\" от група Н. Групата на смъртта Най-заплетена остава ситуацията в група С, която все още не е излъчила нито един участник в осминафиналите. За първите две места се борят три отбора - \"Наполи\", \"Пари Сен Жермен\" и \"Ливърпул\", които са събрани само в три точки преди последните мачове. Финалистът от миналия сезон се озова на прага на елиминацията, след като  в сряда загуби с 1:2 на \"Парк де Пренс\" . Мърсисайдци допуснаха второ поредно поражение след това срещу \"Цървена звезда\" в Белград и общо трето от три гостувания този сезон. Преди последния кръг \"Наполи\" е начело в \"групата на смъртта\" с девет точки. ПСЖ излезе на втора позиция с осем точки, а \"Ливърпул\" е трети с шест. \"Цървена звезда\" има четири, като загуби шансове за осминафиналите, но все още може да се пребори за третото място, което дава право на участие в директните елиминации на Лига Европа. \"Ливърпул\" е в най-трудната ситуация от трите претендента за място в осминафиналите. Тимът на Юрген Клоп ще продължи в следващата фаза при три сценария: (1) ако в последния кръг победи \"Наполи\" с 1:0 у дома; (2) ако спечели с два гола разлика; (3) ако триумфира на \"Анфилд\" без значение от резултата, а ПСЖ загуби или завърши наравно при гостуването си на \"Цървена звезда\". \"Наполи\" се нуждае от загуба с по-малко от два гола разлика в Ливърпул, за да си гарантира място в следващата фаза. Ако допусне поражение с два гола разлика, тимът от Неапол ще трябва да разчита ПСЖ да не спечели срещу \"Звезда\". На пръв поглед френският шампион има най-лесната задача. Тимът на Томах Тухел трябва да спечели в Белград, за да си гарантира участие в осминафиналите. Парижани могат да продължат напред дори при загуба, но за целта \"Ливърпул\" не трябва да печели срещу \"Наполи\". \"Тотнъм\" или \"Интер\" Много интригуваща е и ситуацията в групата на \"Барселона\", където \"Тотнъм\" и \"Интер\" ще водят битка за второто място. \"Шпорите\" излязоха с едни гърди напред, след като в сряда победиха \"нерадзурите\" с 1:0 на стадион \"Уембли\". Двата отбора имат по седем точки преди последния кръг от груповата фаза. \"Тотнъм\" има предимство в директните двубои с \"Интер\" заради повече голове на чужд терен. Първата среща между тях завърши с успех за италианския тим с 2:1. Въпреки това предимство ситуацията изглежда по-благоприятна за \"Интер\". На 11 декември тимът от Милано посреща ПСВ (Айндховен), който е последен в групата с една точка и без шансове да подобри класирането си. В същото време \"Тотнъм\" ще гостува на \"Барселона\". \"Лион\" или \"Шахтьор\" Последната въпросителна е кой ще е вторият осминафиналист от групата на \"Манчестър сити\". За тази позиция се борят \"Лион\" и \"Шахтьор\" (Донецк). Французите имат актив от седем точки, а украинците - пет. В последния кръг двата отбора се изправят един срещу друг на стадион \"Металист\" в Харков на 12 декември. За \"Лион\" ще е достатъчно дори равенство, докато за \"Шахтьор\" победата е без алтернатива.", "date": "2018.11.29", "title": "Само четири свободни места останаха в осминафиналите на Шампионската лига"}
{"url": "https://www.dnevnik.bg/sviat/2018/11/29/3353374_ot_konflikta_v_azovsko_more_pecheliat_i_putin_i/", "text": "Зад морския сблъсък между Украйна и Русия край Крим стоят двама мъже - Владимир Путин в Москва и Петро Порошенко в Киев. И двамата се опитват да запазят популярността си, която е в свободно падане. При този нов конфликт в Азовско море между бившите \"братски републики\" на СССР вътрешнополитическите съображения се смесват със стратегически и военни залози. В Москва руският лидер Владимир Путин стана свидетел на бърз спад на популярността си - останала изключително висока в продължение на години - на фона на икономическите проблеми и на небивала съпротива срещу непопулярна реформа на пенсионната система. Според последното проучване на известния с независимостта си център \"Левада\" само 40 на сто от руснаците днес биха гласували за Путин. През март той беше преизбран за президент на първи тур със 77 на сто от гласовете. Още по-лошо, 61 на сто го смятат за лично отговорен за проблемите на страната. \"Отклоняването на вниманието от проблемите е в интерес на властите\", обяснява пред АФП анализаторът Константин Калачев. \"Проучванията (на популярността) показват спад на всички равнища на управлението, включително президентското. И ето ви най-лесното средство да се запази популярност\", добавя той. Въпреки някои икономически реформи и връщането към растеж Русия не успява да се възстанови от рецесията през 2015 и 2016 година. Западните санкции, наложени след анексията на украинския полуостров Крим, както и спадането на цените на петрола, също не ѝ помогнаха. Путин обещава годишен икономически растеж от 4 на сто и двукратно намаляване на равнището на бедността до 2024 г., но Световната банка предвижда по-малко от 2 на сто ръст на БВП годишно за 2019 и 2020 година. Повишаването на пенсионната възраст, одобрено от руския президент в началото на октомври, провокира вълна от недоволство и масирани протести, нещо необичайно за Русия. Заиграване с \"патернализма\" Нов конфликт с Украйна и националистическия подем, който той предизвиква, подпомогнат от подкрепяните от правителството руски медии, може да накара хората да забравят недоволството, смята Калачев. \"Ако погледнете дискусиите в социалните мрежи, това вече работи. Отново се забелязват \"ураджийско-патриотични\" чувства, украинофобия... Да се говори за възможна война е добро средство за отклоняване на вниманието\", обяснява той. В Украйна ревностният противник на Путин, президентът Петро Порошенко, който се бори да бъде преизбран за втори мандат на президентските избори на 31 март, се изправя пред подобни проблеми. Избран на първия тур след проевропейското въстание на Майдана, който през 2014 г. доведе до бягството на неговия проруски предшественик в Русия, полученият от Порошенко мандат не беше от лесните. Анексия на Крим, война с проруските сепаратисти в източна Украйна, довела за четири години до над 10 хил. убити и близо 1.7 млн. принудени да напуснат домовете си, тежка икономическа криза и мерки за икономии и така нататък: украинците критикуват лидерите си за начина, по който се справят с тези непрестанни кризи. Днес държавният глава е едва на трета или дори четвърта позиция сред кандидатите за президентските избори. Той има подкрепата на едва 10 на сто от имащите намерение да гласуват, срещу 20 на сто за Юлия Тимошенко, бившата премиерка, която е начело на проучванията. В този контекст военноморската конфронтация с Русия помага на Порошенко, който успя в понеделник да убеди парламента да обяви 30-дневно военно положение, въпреки че му се наложи да намали двойно продължителността на предложения срок и да ограничи действията си до граничните региони поради съпротивата на депутатите. Това може да му донесе десетина пункта допълнително в проучванията, заяви пред АФП украинският политически експерт Олександър Медведев. С позата на върховен главнокомандващ, през този период Петро Порошенко изглежда като \"началник, когото всички слушат и обсъждат\", обяснява Медведев. \"Всичко останало, включително критиките срещу икономическата ситуация, минава на заден план. Страхът от война засенчва всичко\". Военното положение \"цели да засили имиджа на Порошенко като защитник на Украйна и да пренасочи предизборния дебат\" от обществените въпроси към националната сигурност, заяви източник в обкръжението на президента, цитиран от агенция РБК - Украйна. /БТА", "date": "2018.11.29", "title": "От конфликта в Азовско море печелят и Путин, и Порошенко"}
{"url": "https://www.dnevnik.bg/bulgaria/2018/11/29/3353462_protestno_shestvie_na_minyori_shte_premine_prez/", "text": "Индустриалните федерации на КТ \"Подкрепа\" организират митинг-шествие в защита на добива на електроенергия от български лигнитни въглища днес в София. След вчерашния протест в Раднево синдикатът организира днес членовете му да преминат по централните софийски улици заради опасенията, че под натиска на по-строги екологични изисквания те ще загубят работата си. . Шествието ще започне в 13.00 ч  от пл. \"Княз Александър I\" и ще бъде с  бул. \"Цар Освободител\", ул. \"Г. Раковски\", Министерство на икономиката, ул. \"Г. Раковски\", Представителство на ЕК в България, ул. \"Г. Раковски\", бул. \"Цар Освободител\", Президентство, бул. \"Княз Ал. Дондуков\", КЕВР, бул. \"Княз Ал. Дондуков\", ул. \"Веслец\", Министерство на енергетиката, ул. \"Триадица\", ул. \"Сердика\", ул. \"Искър\", ул. \"Екзарх Йосиф\", бул. \"Мария Луиза\", Министерство на околната среда и водите, бул. \"Мария Луиза\", бул. \"Тодор Александров\", бул. \"Цар Освободител\". Организаторите уверяват, че са се стремили възможно най-малко да нарушават транспортния трафик в столицата и се извиняват предварително за евентуално предизвиканите неудобства. Снощи  премиерът Бойко Борисов разговаря за бъдещето на енергийния отрасъл  с представители на работодателските и синдикалните организации. Официалната позиция на българското правителство е, че не подкрепя по-амбициозни цели на Брюксел, свързани с въглеродните емисии.", "date": "2018.11.29", "title": "Протестно шествие на миньори ще премине през центъра на София"}
{"url": "https://www.dnevnik.bg/sport/2018/11/29/3353510_klop_psj_ni_nakaraha_da_izglejdame_kato_kasapi/", "text": "Мениджърът на \"Ливърпул\" Юрген Клоп имаше претенции към футболистите на ПСЖ и съдията на двубоя след  загубата на своя тим с 1:2  в Шампионската лига. Германецът определи играта на футболистите си като \"не толкова добра\", но смята че не всичко е загубено. \"Може да се каже, че тази загуба ми носи както разочарование, така и яд. Трябваше ми малко време след края, за да успея да се оттърся от емоциите. Началото беше такова, каквото очаквах – в лудо темпо, домакините поеха много рискове. Вкараха ни два пъти след наши грешки и най-вече в моменти, когато не успяхме да спечелим втората топка. Когато получавахме топката за малко повече време, се видя, че сме много опасни\", каза Клоп след срещата. Германският специалист определи двубоя като качествен и на много високо темпо. Според Клоп тимът му не е взел най-добрите решение в атака, когато са му се открили добри ситуации да постави ПСЖ под напрежение. Мениджърът на червените се оплака от поведението на играчите на противника и на съдията Шимон Марчиняк. \"Големият проблем след почивката бяха прекъсванията на играта, които бяха може би около 500 000. И въпреки това съдията си мисли, че е направил всичко, както трябва\", каза Клоп и продължи. \"В два или три поредни сезона ние бяхме отборът, извършил най-малко нарушения в Англия, а тази вечер ПСЖ ни накараха да изглеждаме като касапи. През цялото време лежаха, падаха при най-лекия контакт\". Германецът коментира и нарушението за дузпа срещу Садио Мане. Първоначално Марчиняк посочи корнер, но помощникът му зад вратата го коригира. \"Нямам проблем, че загубихме, защото не бяхме страхотни. Проблемът е големият брой жълти картони, нарушенията, решенията. Аз видях дузпата от моята позиция извън терена, а съдията не успя\". След две седмици \"Ливърпул\" приема \"Наполи\" в решителен мач за бъдещето си в турнира. Червените ще се класират на осминафиналите единствено при победа срещу италианците. След пет мача \"Наполи\" е пръв с девет точки, следван от ПСЖ с осем и \"Ливърпул\" има шест. Последен е \"Цървена звезда\" с четири точки, който е домакин на ПСЖ. \"Каквото и да говорим трябва да приемем резултата, защото в Париж се играе трудно. Сега ни остава един последен мач, така трябва да използваме \"Анфийлд\" още веднъж, затова призовавам нашия стадион да ни помогне, както го прави винаги\". \"На 11 декември ни предстои един истински финал. Казвате ми, че победа с 1:0 ще е достатъчна да продължим, добре. Дано да го направим\", завърши Клоп.", "date": "2018.11.29", "title": "Клоп: ПСЖ ни накараха да изглеждаме като касапи"}
{"url": "https://www.dnevnik.bg/sport/2018/11/29/3353517_fjuri_i_uaildur_pochti_stignaha_do_boi_na_obshtata_si/", "text": "В пълен хаос се превърна първата среща лице в лице на  Дионтей Уайлдър и Тайсън Фюри  дни преди сблъсъка помежду им в Лос Анджелис. Двамата боксьори се изправят един срещу друг в събота в мач за титлата на Световния боксов съвет (WBC). Пресконференцията на двамата боксьори почти завърши със сбиване, след като Уайлдър беше изключително агресивен към британеца. Двамата отговаряха на въпроси повече от 40 минути, но в момента, когато трябваше да се изправят един срещу друг, Уайлдър започна да крещи в лицето на бившия шампион на WBA, WBO, IBO и IBF. \"Казваш, че хората не ме познават, след събота ще ме познават като човека, който нокаутира Фюри. Обещавам ти, че ще те нокаутирам. Ще те разнасям по целия ринг\", крещеше Уайлдър, след което за малко не удари с ръка Фюри. В този момент щабовете на двамата също започнаха да се блъскат, а боксьорите едва бяха удържани. Самият Фюри свали ризата си, след което обясни и поведението си. \"Свалих си ризата, за да съм готов, ако ще се бием, а и за да посплаша малко хората\", каза Фюри пред BBC. \"Много хора твърдяха, че нашето съперничество е фалшиво, но видяхте какво е напрежението.\" Фюри обясни, че Уайлдър е плюл в лицето му през цялото време и не е спрял да крещи. \"Той е под напрежение, това се усети. Опита да прикрие напрежението си с агресия, а това не е добър знак за него.\" Двубоят ще бъде с ключово значение за тежката категория, като при успех Уайлдър ще остане непобеден на професионалния ринг и ще може да се бие с  Антъни Джошуа за определяне на абсолютен световен шампион . Американецът има 40 мача и спечели с нокаут в 39 от тях. За Фюри това ще бъде първи сериозен мач след завръщането му на ринга. През 2015 г. той прекъсна доминацията на Владимир Кличко в тежката категория, но заради проблеми извън ринга не се би близо три години. През юни и август британецът победи Сефер Сефери и Франческо Пианета. Той също е непобеден на ринга, като има 27 победи, а 19 от тях дойдоха с нокаут. Фюри е 30-годишен, като е с три години по-млад от съперника си.", "date": "2018.11.29", "title": "Фюри и Уайлдър почти стигнаха до бой на общата си пресконференция (видео)"}
{"url": "https://www.dnevnik.bg/sviat/2018/11/29/3353528_voennoto_polojenie_v_ukraina_ne_ogranichava_grajdanski/", "text": "Военното положение в Украйна не предвижда ограничаване на граждански права, каза днес по Би Ти Ви посланикът на страната в България Виталий Москаленко. Той допълни, че допълнителни ограничения може да има при евентуално широкомащабно нападение от Русия. Военното положение  беше въведено в понеделник вечерта  след инцидент в Керченския проток в неделя, при който  руски кораби задържаха  украински плавателни съдове и моряци. По повод твърденията на Русия, че инцидентът в Керченския проток е инсциниран от Украйна, за да си повиши президентът Петро Порошенко рейтинга, Москаленко каза, че по същата логика може да се твърди, че е организирана провокация за вдигане на рейтинга на Путин, който е паднал сериозно. \"Никак няма да се отрази на изборите военното положение. Те ще се проведат както е планирано на 30 март догодина\", допълни посланикът. Според Виталий Москаленко агресията на Русия е сигнал за пълзяща анексия на Азовско море. Попитан дали Украйна иска американски бази на своя територия, дипломатът каза, че няма такива официални заявления. Той допълни, че обръщането за помощ към международната общност е нормално.", "date": "2018.11.29", "title": "Военното положение в Украйна не ограничава граждански права, каза посланикът в България"}
{"url": "https://www.dnevnik.bg/evropa/evropeiski_parlament/2018/11/29/3348246_andrei_kovachev_za_mandata_na_evroparlamenta_biaha/", "text": "- Безспорно мигрантската вълна е едно от най-големите предизвикателства пред Европейския съюз. Европа предоставя временен подслон на хора, бягащи от войни и терор. Въпреки това е ясно, че не можем да приемем всички нуждаещи се на тази планета. Трябва да гарантираме разумна миграционна политика и опазване на външните граници. Само така ще можем да осигурим спокойствието на европейските граждани и да изпълним човешкия си дълг към тези, които са преследвани. Проблемите на развиващите се страни трябва да решаваме чрез обща външна политика и политика за развитие. Във вътрешен план изборът на британските граждани за Брекзит постави под съмнение единството на съюза и повдигна притеснения, че ще предизвика домино ефект. Радвам се, че останалите 27 членки на ЕС са единни в позициите си и успяват да говорят с един глас в преговорите с Великобритания. От особена важност е и изграждането и запазването на баланс между икономическите и социалните стандарти на страните от ЕС. В тази връзка Европейският парламент продължава да подкрепя ефективната кохезионна политика, която е от особена важност за България. Сред предизвикателствата, с които този парламент трябва да се справи в оставащите месеци, е финализирането на преговорите по многогодишната финансова рамка, която ще определи приоритетите на ЕС за следващите седем години (2021-2027 г.). - Тенденциите, обхващащи Европа през последните години, ще получат своето отражение и в европейските избори през 2019 г. Масовите дезинформационни кампании и липсата на критично мислене у някои хора ще окажат своето влияние при формирането на новия Европейски парламент. Въпреки това вярвам, че Европейската народна партия ще задържи водещата си позиция на най-голямата парламентарна група в ЕП и по този начин ще излъчи следващия председател на Европейската комисия. - Ще се опитам да изброя само някои от тях без претенция за изчерпателност. Чрез приетите от Европейския парламент резолюции бяха защитени интересите на историческите български общности, останали по стечение на обстоятелства извън пределите на страната. Българската историческа общност в Албания беше призната като национално малцинство благодарение на общите ни усилия и приемането на мое предложение в доклада на Европейския парламент. Прокарахме текстове за признаване на българското малцинство в Косово, за недискриминация на гражданите с българско самосъзнание в Македония, за правото на обучение на български език в Западните покрайнини, за подобряване на ситуацията на българските исторически общности в Украйна и Молдова. Създаде се европейска гранична и брегова охрана, за да се подобри защитата на външните граници на Европейския съюз. Нейното начало беше поставено на българо-турската граница, където и в момента служители на агенцията подпомагат усилията на своите български колеги. Свободното движение в рамките на Съюза може да бъде гарантирано, само ако ние охраняваме външните си граници и знаем кой ги пресича през цялото време. Държавите на предна линия като България трябва да получават подкрепа от своите европейски партньори, когато са изложени на силен миграционен натиск. Страната ни ще се възползва и от новата електронна система \"вход/изход\", в която се регистрират всички граждани на трети държави, пристигащи на територията на ЕС. Европейският парламент подкрепи също така преразглеждането на Дъблинската система, според която държавата на първо влизане е отговорна за разглеждането на молбите за убежище. Това е абсолютно неприемливо, защото принуждава някои държави да понасят несъразмерна тежест от миграционните потоци към ЕС. Обнови се правната рамка на ЕС по отношение на терористичните престъпления, като вече ясно ще бъдат криминализирани пътуването в чужбина с цел присъединяване към терористична група, набирането и обучението на терористи, оказването на помощ, подбудителството или подготовка на терористични нападения. Европейският парламент също се застъпи за това Европол да стане истинско звено за обмен на разузнавателна информация, която е от ключово значение за предотвратяването на терористични атаки. Още в самото начало на настоящия мандат на Европейския парламент гласувахме създаването на Европейския фонд за стратегически инвестиции, чиято цел бе да запълни празнината, оставена от финансовата и икономическа криза, като мобилизира средства за изграждането на стратегическа инфраструктура, иновации и подкрепа на малките и средните предприятия. Към днешна дата общото финансиране по линия на този фонд в България възлиза на 415 млн. евро, като се очаква то да генерира допълнителни инвестиции в размер на 1.8 млрд. евро. Европейският парламент изигра ключова роля за подписването на всеобхватното икономическо и търговско споразумение между ЕС и Канада. Това споразумение ни даде възможност да договорим безвизов режим за български граждани, пътуващи до Канада. Наред с това българският бизнес получи по-добри възможности да пробие на канадския пазар. За първите шест месеца на 2018 г. 6.9% повече българи са пътували до Канада в сравнение с миналата година, а стокообменът бележи ръст от над 40% на годишна база. За последните четири години Европейският парламент три пъти гласува отпускане на средства в общ размер от 21.2 млн. евро по фонд \"Солидарност\" за възстановяване на инфраструктура, обществени сгради и жилища в България. Тези средства бяха предназначени за възстановяване на щетите, нанесени от изключително тежките наводнения от лятото на 2014 г., когато засегнати бяха град Мизия и село Крушовица; за преодоляване на бедствията, причинени от тежките зимни условия в следствие на тежките зимни условия към края на януари 2015 г., както и за нанесените щети от силни бури и дъждове в района на Бургас през есента на 2017 г. Солидарността на европейските страни намери израз и в усилията за повишаване на енергийната независимост. За да се избегнат критични ситуации като тази, в която попадна България през 2009 г., когато \"Газпром\" спря доставките на газ до Украйна и страната ни беше сред най-засегнатите в Европейския съюз, през септември 2017 г. бе приет регламент, според който при тежка криза страните в ЕС ще трябва да бъдат солидарни и да си предоставят газ. Хиляди българи вече се възползваха от премахването на таксите за разговори и данни в роуминг, което влезе в сила през юни 2017 г. В желанието си да предоставим равен достъп до стоки и услуги като резервации на хотели, коли под наем, продажба на билети с колегите от ЕП подкрепихме премахването на блокирането на географски принцип, по-известно като \"геоблокиране\". По този начин българските граждани могат да се насладят по време на път на любимите си книги, филми или игри, за които са се абонирали.", "date": "2018.11.29", "title": "Андрей Ковачев за мандата на европарламента: Бяха защитени интересите на български общности извън страната"}
{"url": "https://www.dnevnik.bg/tehnologii/2018/11/29/3354171_rege_muzikata_shte_bude_opazvana_ot_oon/", "text": "Реге музиката беше добавена към списъка на международни културни съкровища, за които ООН смята, че си заслужава да бъдат опазвани и популяризирани, съобщава \"Би Би Си\". Музикалният стил, който води началото си от 60-те години в Ямайка, и е свързан с имена като Боб Марли, Пийт Тош, Toots и The Maytals, беше добавен към списъка като \"нематериална културна ценност\". Според ЮНЕСКО реге музиката е \"социо-политическа, чувствена и духовна\", а говорителят на Ямайка добави, че регето е достигнало до всяко кътче на света. Регето произлиза от музикалните стилове ска и рокстеди. То бързо добива популярност в САЩ, но същинският му разцвет е в Обединеното кралство, което след края на Втората световна война става дом на много имигранти от Ямайка. Голяма роля за разпространението на стила оказва лейбълът Trojan Records, който тази година празнува 50-годишнината си и който представя пред света изпълнители като Desmond Dekker и Jimmy Cliff. Ямайка предложи кандидатурата на реге музиката за списъка за тази година на срещата на ООН на остров Мавриций. Списъкът води началото си от конвенцията на ООН за опазване на нематериалното културно наследство от 2003г., а съставянето му започна през 2008г. Неговите цели са да осигурява уважение спрямо общности, групи и индивиди, въвлечени в дейностите, включени в списъка, да повиши осъзнатостта и да поощрява разбирането на тези дейности на национално и международно равнище. При обявяването на решението ЮНЕСКО изтъкна, че реге музиката е допринесла за международния дискурс на теми като несправедливостта, съпротивата и любовта. \"Основната социална функция на музиката - като комуникационно средство за социални коментари, пречистваща практика и способ за възхвала на Бог - не се е променила и музиката продължава да служи като глас за всички\", допълват от организацията. ", "date": "2018.11.29", "title": "Реге музиката ще бъде опазвана от ООН"}
{"url": "https://www.dnevnik.bg/bulgaria/2018/11/29/3353524_opasno_sustoianie_pri_gripa_e_zaduhut_zaiavi_prof/", "text": "Едни от опасните състояния на грипа е да получиш задух – особено при децата. Тогава трябва да се търси болница и на болния трябва да му се подава кислород. Това коментира проф. Кантарджиев, директор на Националния център по заразни и паразитни болести, в ефира на \"Нова телевизия\". Той акцентира, че изследвания показват, че усложнението при грипа засяга белия дроб. \"Кашлянето за 2, 3 седмици до месец е характерно за есенните вируси. При тях започва да боли гърло, което бавно се развива. При грипа – вдига се температура, болят мускулите, светлината дразни\", каза той. По думите му, ако се приема имуностимулатор – той действа до третия ден, а за състоянието е важно да се седи на чист въздух. \"Инкубационният период е от 5 до 7 дни. Проф. Кантарджиев препоръча да се яде витаминозна храна – туршии, кисело зеле и други. Изследвания показват, че усложнението при грипа засягат белия дроб. Преди два дни Националната реферетна лаборатория доказа първите случаи на грип в София. За последната седмица в рамките на ЕС се доказва четири пъти по-често грип от този щам", "date": "2018.11.29", "title": "Опасно състояние при грипа е задухът, заяви проф. Кантарджиев"}
{"url": "https://www.dnevnik.bg/evropa/2018/11/29/3353525_avstriia_shte_namali_socialnite_pomoshti_za_imigranti/", "text": "Австрия ще намали социалните помощи за имигранти, които не знаят добре немски език. Реформата на гарантирания минимален доход е знаков проект на управляващата коалиция между консерваторите и крайната десница, която иска да \"спре имиграцията в ущърб на социалната система\", предаде \"Франс прес\". Вчера австрийското правителство представи формула, която ще изисква владеенето на немски език на известно ниво, за да бъде получавана максималната социална помощ за хора без работа, която в страната възлиза на 863 евро месечно. Онези, които не отговарят на условието, ще взимат само по 563 евро. Канцлерът консерватор Себастиан Курц защити мярката като справедлива. \"Който не иска да се интегрира, който не иска да научи немски, ще получава по-малко в бъдеще\", написа той в \"Туитър\". \"Първо справедливост за австрийците. Чужденците ще трябва да почакат\", заяви министърът по социалните въпроси Беате Хартингер-Клайн от крайнодясната Австрийска партия на свободата. Представените мерки бяха разкритикувани от опозицията и от неправителствени организации. Реформата ще влезе в сила на 1 април, след като бъде гласувана от парламента. /БТА", "date": "2018.11.29", "title": "Австрия ще намали социалните помощи за имигранти, които не знаят добре немски"}
{"url": "https://www.dnevnik.bg/evropa/2018/11/29/3353529_franciia_da_dade_na_es_miastoto_si_v_suveta_za/", "text": "Германският вицеканцлер Олаф Шолц заяви вчера, че постоянното място на Франция в Съвета за сигурност на ООН трябва да бъде преобразувано в европейско, за да може ЕС \"да говори с един глас\", предаде \"Франс прес\". \"Ако приемаме сериозно Европейския съюз, ЕС трябва да говори с един глас в Съвета за сигурност на ООН. В средносрочен план мястото на Франция трябва да се трансформира в място на ЕС\", заяви Шолц, който е и министър на финансите. Той произнесе реч за бъдещето на Европа в Хумболтовия университет в Берлин, предаде ДПА. В замяна на трансформирането на постоянното място на Франция постът на ръководител на делегацията на Европейския съюз в ООН може да бъде запазен за французин, смята Шолц. Вицеканцлерът обаче призна, че не е лесно да се осъществи тази идея. \"Наясно съм, че трябва да бъде свършена още работа, за да бъде убеден Париж\", добави германският политик, но отбеляза, че целта е \"смела и мъдра\". Франция и Германия сега действат заедно\" в Съвета за сигурност, но ако Европа влезе в него като постоянен член, това ще позволи да се постигне повече, аргументира се германският министър на финансите. Дебатът в Германия за европейско място в Съвета за сигурност на ООН върви отдавна, но сега получава нов зрелищен тласък от финансовия министър, отбелязва \"Франс прес\". Това предложение е и начин германските официални представители да отговорят на повтарящите се критики, че са твърде плахи в предложенията за съживяване на европейския проект. От създаването му през 1945 г. след края на Втората световна война Франция е една от петте постоянни членки на Съвета за сигурност на ООН заедно с Великобритания, Китай, Русия и САЩ. Всяка от тях има право на вето. Освен тези пет постоянни членки в съвета влизат и десет непостоянни членки, избирани за срок от две години. През януари Германия ще стане непостоянна членка на съвета. Нововъзникващи пазарни икономики многократно са призовавали за реформа на съвета, за да получат място в този важен орган. Шолц се обяви също за по-дълбоко политическо сътрудничество в ЕС, като предложи уеднаквяване на правна рамка за минималните възнаграждения и системите за социално подпомагане. \"Конкуренцията между фирмите не трябва да бъде за сметка на лоши условия на труд\", каза министърът. Той отново призова и за европейска презастрахователна схема за обезщетения при безработица. /БТА", "date": "2018.11.29", "title": "Франция да даде на ЕС мястото си в Съвета за сигурност на ООН, предложи германски министър"}
{"url": "https://www.dnevnik.bg/sport/2018/11/29/3353522_rusel_uestbruk_zapisa_107-i_tripul-dabul_v_nba/", "text": "Звездата на \"Оклахома сити тъндър\" Ръсел Уестбрук записа 107-ия си трипъл-дабъл в Националната баскетболна асоциация (НБА) при победата със 100:83 над \"Кливланд кавалиърс\". Гардът изигра поредния си впечатляващ мач от началото на сезона и помогна на \"гръмотевиците\" да вземат 13-и успех в първите си 20 срещи. С постижението си Уестбрук се изравни на третото място с легендарния плеймейкър Джейсън Кид. Пред тях двамата в историята на НБА са единствено Оскар Робъртсън (181) и Меджик Джонсън (138). Уестбрук вкара 23 точки, овладя впечатляващите 19 борби и даде 15 асистенции. Той реализира десет от 17-те си стрелби в мача. За победата на \"Оклахома\" Джерами Грант добави 21 точки, а Пол Джордж се отчете с 18. От началото на сезона показателите на Уестбрук са впечатляващи, като той има средно по 23 точки, близо десет борби и десет асистенции на мач. Решаваща в мача се оказа третата четвърт, в която \"Оклахома\" ограничи нападението на \"Кливланд\" до само 15 точки. Рано в мача \"кавалерите\" водеха с 11 точки, докато най-големият аванс на \"гръмотевиците\" беше 20 точки. Уестбрук и компания заемат четвърто място в Западната конференция, където лидер вече е \"Лос Анджелис клипърс\". \"Ножиците\" победиха \"Финикс сънс\" със 115:99 и излязоха начело с 14 победи и шест загуби. Шампионът \"Голдън стейт\" е втори с 15 победи и седем поражения, \"Денвър\" е трети с 14-7. В друг мач от Западната конференция в дербито на Тексас \"Далас маверикс\" победи \"Хюстън рокетс\" със 128:108. Звездата на \"ракетите\"  Джеймс Хардън  продължи със силните си игри и този път записа трипъл-дабъл – 25 точки, 17 асистенции и 11 борби, но това не се оказа достатъчно за тима му. \"Далас\" записа много силно първо полувреме и водеше с 18 точки на почивката, което беше решаващо за успеха. \"Маверикс\" се изкачи на осмото място на Запад баланс 10 победи и девет загуби, а изнеадващо \"ракетите \" са едва 14-и, предпоследни с девет победи и 11 поражения. За \"Далас\" Девин Харис и Лука Дончич завършиха с по 20 точки. В най-интересния сблъсък на Изток \"Филаделфия 76ърс\" победи \"Ню Йорк никс\" със 117:91. Дабъл-дабъл за \"Сиксърс\" записа Джоел Ембийд, който завърши с 26 точки и 14 борби, като добави и седем асистенции. Гардът Джей Джей Редик се отчете с 24 точки. Бен Симънс беше на познатото си ниво с 14 точки, седем асистенции и осем борби, докато Джими Бътлър завърши с едва седем точки. \"Филаделфия\" е трети в Източната конференция с 15 победи и осем загуби, а \"Ню Йорк\" е 12-и с баланс 7-16. Лидер продължава да бъде \"Торонто раптърс\", който има 18 победи и само четири поражения. Втори в конференцията е \"Милуоки бъкс\" с 15 победи и шест загуби. \"Елените\" победиха \"Чикаго булс\" със 116:113 след пореден впечатляващ мач на звездата си Янис Антетокунмпо – 36 точки, осем асистенции и 11 борби.", "date": "2018.11.29", "title": "Ръсел Уестбрук записа 107-и трипъл-дабъл в НБА"}
{"url": "https://www.dnevnik.bg/na_put/2018/11/29/3353458_vienskite_koledni_bazari_ochakvat_rekorden_broi/", "text": "Виена тази година очаква рекорден брой посетители на коледните си базари – над 8 млн. души, които ще изхарчат там близо 100 млн. евро. Това сочат сметките на местните власти и Стопанската камара, цитирани от Бюрото за международни връзки на община Виена За виенчани базарите си остават любимо място за среща с приятели и близки и затова 4.8 млн. посещения се падат на тях. Изчислено е, че 80 % от жителите на града ще посетят коледен базар средно по 3.5 пъти тази година и ще изхарчат по 21 евро на посещение. Коледа привлича все повече чуждестранни гости. Преди десет години броят на нощувките във виенските хотели през декември е 880 000 и оттогава това число расте стремително. През 2013 г. броят им е нараснал до 1 150 000, а миналата година са регистрирани 1.4 милиона нощувки, което означава ръст от 60% за последните десет години. Голяма част от туристите посещават Виена именно заради коледната атмосфера. Тази година в австрийската столица са открити 20 големи коледни базара с общо 1000 щанда, без да броим множеството малки благотворителни базари и празнично украсени будки за греяно вино. Най-популярният базар - този пред сградата на Кметството, се провежда на това място едва от 1975 г. - първо временно, но се оказва, че мястото е изключително подходящо и може би най-известният виенски коледен базар и до днес е там. 152 щанда, коледна работилница за най-малките и след няколкогодишна пауза отново Дърво на влюбените. Дървото, украсено с червени сърца, е любимо място за среща и за снимки на влюбените. И другите дървета около кметството са украсени празнично, а някои от тях и тематично: едно е посветено на сладкишите, а друго на железничари Главният герой на базара пред кметството е огромната коледна елха. Традицията датира от 1959 г. като част от инициативата \"Коледна елха за всички\" и оттогава всяка от осемте австрийски провинции и Южен Тирол (най-северната италианска провинция) се редуват като доставчици на дървото. Тази година това е 28-метров смърч на 150 години от Каринтия.", "date": "2018.11.29", "title": "Виенските коледни базари очакват рекорден брой посетители"}
{"url": "https://www.dnevnik.bg/evropa/2018/11/29/3353531_es_izrazi_trevoga_ot_naprejenieto_mejdu_rusiia_i/", "text": "Европейският съюз заяви вчера, че е \"изключително обезпокоен\" от  \"опасното нарастване\" на напрежението  между Русия и Украйна в Азовско море. Той обаче не планира нови санкции във връзка с руската военна операция срещу украински кораби, предаде \"Франс прес\". \"Ние сме разтревожени от тази употреба на сила от страна на Русия, която в контекста на нарастваща милитаризация в региона е неприемлива\", обявиха правителствата на 28-те страни членки на съюза в декларация, публикувана от върховния представител на ЕС за външната политика и политиката за сигурност Федерика Могерини. Текстът бе съгласуван след три дни дискусии. Това се дължи на сериозните разногласия  между отделни страни членки , обясниха дипломатически източници. За приемането на нови санкции срещу Русия е необходимо единодушие. Един от цитираните източници каза, че \"е твърде рано\" да се обмисля такъв ход. Полша е подкрепила идеята  за налагане на нови санкции, но според няколко държави, включително Франция и Германия, това би било преждевременно, отбелязва \"Франс прес\". Агенцията припомня, че ЕС наложи икономически санкции на Русия през юли 2014 г. заради конфликта в Украйна. Освен Полша сред другите страни \"ястреби\" са Великобритания и трите балтийски републики - Литва, Латвия и Естония, пише \"Ройтерс\". Двете водещи сили в ЕС - Германия и Франция - засега наблягат на опитите за смекчаване на напрежението. Други страни, сред които Италия, Гърция, България и Кипър, отдавна призовават за смекчаване на позицията към Русия с аргумента, че икономическите санкции вредят и на европейския бизнес, посочва \"Ройтерс\". /БТА", "date": "2018.11.29", "title": "ЕС изрази тревога от напрежението между Русия и Украйна, но не планира нови санкции"}
{"url": "https://www.dnevnik.bg/bulgaria/2018/11/29/3353534_bjudjet_za_otbrana_e_dostatuchen_za_da_osiguri/", "text": "Гласуваният бюджет за отбрана е достатъчен, за да осигури сигурността на страната и изпълнението на задълженията й по линия на НАТО, каза днес по БНТ председателят на комисията по отбрана ген. Константин Попов. Той поясни, че този бюджет е не само най-големият, откакто България има професионална армия, а и е разпределен правилно във всички секторни политики. \"Има 10% увеличение на средствата за заплати. За текуща издръжка има с близо 40% повече. Това означава повече учения, по-добри битови условия и по-добри условия за работа. А що се отнася до капиталовите разходи, има с близо 100% увеличение в бюджета\", обясни ген. Попов. Депутатът от ГЕРБ добави, че се надява до 2-3 години авиацията да има нов изтребител, а по темата с отделените пари за ремонт на стари руски самолети заяви, че сумата не е 200 милиона лева, а точно 128 милиона. Според ген. Константин Попов ремонтът на самолетите Су-25 и МиГ-29 е нужен. Целта е да се осигури бойната им готовност, докато се купят нови. \"Това са едни доказани самолети, които имат способности, но не можем да разчитаме на тях за средно и далечно бъдеще. Бъдещето на българските ВВС не е МиГ-29, но в момента не можем без тях\", добави той.", "date": "2018.11.29", "title": "Су-25 и МиГ-29 не са бъдещето на авиацията, но сега не можем без тях, смята председателят на ресорната комисия"}
{"url": "https://www.dnevnik.bg/evropa/2018/11/29/3353538_ogromen_propravitelstven_medien_konglomerat_shte_bude/", "text": "Собствениците на много от проправителствените медии в Унгария ще дарят компаниите си на една и съща фондация и така ще бъде създаден огромен медиен конгломерат с дясна политическа ориентация, предаде \"Асошиейтед прес\". Собственост на Централноевропейската фондация на печата и медиите ще станат новинарски телевизии и сайтове, таблоиди и спортни вестници, включително всички регионални вестници и списания. Агнес Урбан, медиен анализатор от базираната в Будапеща организация \"Мертек Медия Монитор\", заяви, че \"безпрецедентните\" събития \"обезсмислят разговорите за свобода на медиите в Унгария\", имайки предвид огромната мощ, с която ще разполага новият конгломерат. На няколкото останали независими медийни компании ще им е много, много по-трудно, защото ще имат срещу себе си един и то огромен конкурент, допълни Урбан. Фондацията казва, че една от целите й е да помогне за оцеляването на унгарските печатни медии. Тя ще бъде оглавена от вестникарския издател Габор Лискай, известен с лоялността си към премиера Виктор Орбан. След завръщането на Орбан на власт през 2010 г. свободата на медиите в Унгария е намаляла значително, сочат международни проучвания. /БТА", "date": "2018.11.29", "title": "Огромен проправителствен медиен конгломерат ще бъде създаден в Унгария"}
{"url": "https://www.dnevnik.bg/bulgaria/2018/11/29/3353542_kratki_novini_preliala_reka_zatvori_putia/", "text": "Протестиращите майки и депутатите се разбраха Пари за лична помощ ще има и след септември. За това се разбраха след около 2 часа преговори протестиращите майки на деца с увреждания и управляващите, съобщи \"Офнюз\". Разговорите се водеха в стаите на ГЕРБ в парламента и на тях присъстваха и председателят на бюджетната комисия Менда Стоянова, и този на социалната - Хасан Адемов от ДПС. В присъствието на майките са били преработени четири члена от законопроекта преди окончателното му приемане. Договорено било да няма лимит на парите за лична помощ, нито листа на чакащи, дори да свършат отделените в бюджета 71 млн. лв. за целта, обяви омбудсмана Мая Манолова след срещата. Трима са пострадали в катастрофа с училищен автобус След инцидент между бус и ученически автобус на пътя между селата Пиперково и Джулюница с линейка за преглед в болница са откарани момичета на 15 и 17 г., а впоследствие и 20-годишен пътник от буса. Предстои изясняване на причините за катастрофата. Агенцията по храните започва проверки за Никулден Проверките преди Никулден ще бъдат в обекти за производство и продажба на риба и рибни продукти в цялата страна и ще бъдат от 3 до 7 декември. Тематичните проверки за Никулден са свързани с по-интензивното предлагане и търсене на храни за празника и ще се проведат съвместно с Изпълнителната агенция по рибарство и аквакултури и Комисията за защита на потребителите. С инспекциите се цели ограничаване и недопускане продажбата на риба на нерегламентирани места, както и на риба с неустановен произход, за да се гарантира здравето на потребителите и безопасността на храните, както и да се предотвратят нелоялни практики и злоупотреби на недобросъвестни търговци, се посочва в съобщение до медиите. Фермерите ще получат 0.38 лв. отстъпка за горива Със заповед на министъра на земеделиетo е определена отстъпка в размер на 0.38 лв. от стойността на акциза за литър купен газьол през 2017 г. по схемата \"Помощ под формата на отстъпка от стойността на акциза върху газьола, използван в първичното селскостопанско производство\". До края на 2018 г. ще бъдат изплатени близо 73 млн. лв., а останалата част от средствата ще бъдат изплатени в началото на 2019 г. Максималното количество гориво, което подлежи на подпомагане се определя на базата на методика с разходни норми. След приема на документи Националната агенция за приходите извършва проверки на фактурите. Помощта се изплаща на земеделските стопани директно, а не както преди това под формата на ваучери за гориво. Людмила Елкова влезе в управата на БНБ Българската народна банка е призвана да бъде един от стожерите на държавата, да гарантира финансовата и банковата стабилност. Това предполага висок професионализъм и независимост от политически вмешателства. Това заяви държавният глава Румен Радев на официалната церемония по встъпване в длъжност на Людмила Елкова като член на Управителния съвет на БНБ. Тя заема мястото на Боряна Пенчева. Елкова определи като голямо предизвикателство присъединяването си към институцията в интересен за страната и за БНБ момент – след като България е изразила намерение за присъединяване към механизма ERM 2, който е задължителна стъпка за приемане в еврозоната. На тържествената церемония присъстваха управителят на БНБ Димитър Радев, членовете на Управителния съвет на банката, финансисти. Българи са задържани в Италия с 11 тона хашиш Двама българи са задържани на яхта в Италия с голямо количество наркотично вещество, съобщи директорът на Главна дирекция \"Борба с организираната престъпност\" (ГДБОП) Ивайло Спиридонов. Според медиите в страната на управлявания от тях съд са открити 11 тона хашиш. \"Разполагаме с малко информация. Колегите по международно оперативно сътрудничество в момента извършват проверки и се осъществява необходимата комуникация с италианските ни колеги. Операцията е на италианските служби\", уточни гл. комисар Спиридонов. Автобус се запали на автомагистрала \"Тракия\" Огънят е тръгнал от задната част по време на движение в района на 26-27 км на автомагистрала \"Тракия\" в посока столицата, съобщава \"Фокус\". Пътниците са изведени невредими, на автобуса е изгорял напълно. Екип на пожарната е изгасил пламъците. Движението в района на инцидента беше временно ограничено. Преляла река затвори за няколко часа пътя Ахтопол - Синеморец Пътят Ахтопол – Синеморец беше затворен за няколко часа, заради излезли от коритото води на река Велека. По отсечката се допускаха само високопроходими автомобили и камиони. Трафикът беше възстановен малко след 11 часа, съобщиха от Агенция \"Пътна инфраструктура\". Четири села в Монтанско са без ток Четири села в област Монтана са без ток заради силните снеговалежи, каза в интервю за радио \"Фокус\" областният управител на Монтана Росен Белчев. Електричеството е спряло в 20:00 ч. вчера в селата Крапчене, Липен, Трифоново и още едно населено място. Екипите на ЧЕЗ и в момента работят по отстраняване на проблема.", "date": "2018.11.29", "title": "Кратки новини: Протестиращите майки и депутатите се разбраха"}
{"url": "https://www.dnevnik.bg/evropa/2018/11/29/3353543_jan-mari_lyo_pen_be_osuden_da_plati_globa_zaradi/", "text": "Съоснователят на френската крайнодясна партия Национален сбор (доскоро Национален фронт) Жан-Мари льо Пен беше осъден вчера в Париж да плати глоба и обезщетение за причинени морални вреди заради три изказвания по адрес на хомосексуалните хора, предаде \"Франс прес\". Деветдесетгодишният Льо Пен е известен с провокативните си изявления, заради които срещу него се водят съдебни дела, отбелязва агенцията. През март 2016 г. Льо Пен качи в блога си видеозапис, в който направи паралел между педофилията и хомосексуалността. През декември същата година пред в. \"Фигаро\" той сравни хомосексуалните със \"солта в супата\" и каза: \"Ако няма достатъчно сол, супата е блудкава, а ако има прекалено много сол, не може да се яде\". Заради тези две изказвания Льо Пен беше осъден на глоба в размер на 400 евро. Освен това ще трябва да плати 2 хил. евро на асоциацията \"Мус\", която се бори срещу \"хомофобската и сексистката дискриминация\" и заведе иск срещу съоснователя на Националния сбор заради неговите изказвания. Льо Пен беше съден и за коментар, който направи през април 2017 г. по повод погребението на френски хомосексуален полицай, убит при джихадистки атентат на булевард \"Шан'з Елизе\" в Париж. На погребението говори партньорът на полицая и това предизвика Льо Пен да напише в блога си, че на церемонията не е трябвало да се акцентира върху това, че убитият е имал за партньор мъж. За тези свои коментари той беше осъден на глоба от 400 евро. Льо Пен ще трябва да преведе и 5 хил. евро за причинени морални щети на партньора на убития полицай, както и 2 хил. евро за покриване на съдебните разходи. /БТА", "date": "2018.11.29", "title": "Жан-Мари льо Пен бе осъден да плати глоба заради изказвания за хомосексуалните"}
{"url": "https://www.dnevnik.bg/zelen/2018/11/29/3353551_prezidentut_se_angajira_da_otstoiava_poziciiata_na/", "text": "България не може да допусне загуба на конкурентоспособност в енергетиката и ще работи за запазването на социалните права на работещите в сектора, написа президентът Румен Радев в профила си в социалната мрежа \"Фейсбук\". Позицията му е по повод риска отрасълът да бъде засегнат от въвеждането от ЕС на по-ниски нива на вредни емисии от индустрията. Разговорите в тази посока вече предизвикаха протести на миньори, като такъв  е насрочен и за днес в София . Вчера енергийният министър Теменужка Петкова обяви  пред протестиращите в Раднево служители на ТЕЦ \"Марица-изток 2\" ЕАД , че централата ще продължи да работи, че няма да има съкращения на работници и че държавата работи замърсяващата централа да продължи да действа въпреки рестрикциите на Европейския съюз. В същото време също вчера Европейската комисия  представи стратегия за Европа , с чиято помощ до 2050 г. тя ще се превърне в първата в света голяма икономика, която е неутрална към климата. \"На 3-4 декември 2018 г. в Катовице, Полша, ще представя позицията на страната ни на Конференцията на страните по Рамковата конвенция на ООН за изменението на климата\", пише президентът. Той добавя, че България подкрепя Споразумението от Париж 2015г. и споделя решението, че мерките за борба с климатичните промени са необходими и неотложни. \"В същото време тези мерки следва да се запазят в рамките на постигнатите вече договорености без допълнително повишаване на изискванията и при отчитане на състоянието и перспективите за развитие на националните енергийни системи\", посочва Радев. Той припомня, че още в началото на 2017 година тогавашният служебен министър на околната среда и водите по негово настояване е заявила на заседанието на Съвета на министрите по околна среда на ЕС, че България не приема възможността за ревизия на вече определената цел за намаляване на емисиите. \"Утре, 30 ноември, предстои да приема представители на КНСБ и КТ \"Подкрепа\" по тяхна молба, за да чуя мнението на синдикатите, което, убеден съм, ще бъде в съзвучие с вече изразената от мен позиция\", е написал още президентът.", "date": "2018.11.29", "title": "Президентът се ангажира да отстоява позицията на работещите в енергетиката на форум на ООН"}
{"url": "https://www.dnevnik.bg/sport/2018/11/29/3353537_astun_vila_i_notingam_si_vkaraha_deset_gola_v_mach_ot/", "text": "В голово зрелище се превърна двубоят от 19-ия кръг на Чемпиъншип между \"Астън вила\" и \"Нотингам\", които завършиха 5:5. Близо 33 хиляди зрители на \"Вила парк\" изгледаха невероятна среща, а освен десетте гола имаше още два отменени, както и червен картон за гостите. Младият нападател Тами Ейбрахам влезе в историята, като реализира четири гола в двубоя. Само на 21 години, футболистът, който играе във \"Вила\" под наем от \"Челси\", влиза сред най-младите с подобно постижение. На почивката резултатът беше 3:3, след като Ейбрахам реализира хеттрик, а за гостите точни бяха Люис Грабън, Жоао Карвальо и Матю Кеш. През втората част \"Форес\" излезе напред чрез Джо Лоли, но 22 минути преди края остана с човек по-малко заради червен картон на Фигейредо. \"Вила\" се възползва и вкара два гола чрез Ейбрахам и Ел-Гази в 71-ата и 75-ата минута, обръщайки до 5:4. Макар и останали с 10 души, футболистите на \"Форест\" изравниха в 82-ата минута с нов гол на Грабън. В историята на \"Нотингам\" това е първи случай, в който отборът участва в мач с резултат 5:5. За \"Вила\" е втори след мач с \"Тотнъм\" през 1966 г. През 2018 г. вече веднъж имаше резултат 5:5 в мач от второто ниво на английския футбол. Това се случи на 21 април в срещата \"Бристъл сити\" – \"Хъл сити\".", "date": "2018.11.29", "title": "\"Астън вила\" и \"Нотингам\" си вкараха десет гола в мач от Чемпиъншип"}
{"url": "https://www.dnevnik.bg/kultura/2018/11/28/3353336_scenografut_venelin_shurelov_predstavia_izbrani_svoi/", "text": "Българският сценограф, творец и преподавател Венелин Шурелов ще представи избрани свои творби в изложбата SubHuman Theatre, кръстена на платформата, която художникът разработва от 2004 година насам. Тя се открива днес, 29 ноември, от 18.30 ч. в галерия Credo Bonum и ще продължи до 11 януари 2019 г. В SubHuman Theatre Шурелов събира творби, в които представя своите размишления и интерпретация на все по-технологизиращото се битие на съвременния човек. В тях превес има концептуалното, мисловното, но визуалната естетика никога не остава подценена и не става жертва на мисловния процес, се казва в описанието на експозицията. Неин куратор е Галина Димитрова-Димова, с която художникът работи от близо 10 години в рамките на фестивала за дигитални изкуства DA Fest. В галерията Credo Bonum за първи път на едно място ще бъдат събрани заедно едни от знаковите произведения на Шурелов като \"Фантомат\", Orthoman, \"Машина за рисунки\", Tabula Rasa, \"Ротор\", Man ex Machina, Post-everything, показани както в оригинал, така и в документи. Изложбата ще бъде и повод за премиерата на най-новия му проект със заглавие \"Еволюирал перипатетик с петна по себе си\". Желаещите ще могат да си вземат каталог, обединяващ творческите търсения на автора в неговата 20-годишна художествена практика. Известен с многообразните си проекти, в които влизат рисунки, интерактивни инсталации и пърформанси, дигитални технологии, видео и арт теория, Шурелов е често търсен и награждаван театрален сценограф с редица самостоятелни и общи изложби, както и участия в различни фестивали в Европа и САЩ. През 2016 г. получва \"Икар\" за сценографията на постановката \"Канкун\", а една от най-новите му сценични творби може да се види на Голямата сцена в Народен театър \"Иван Вазов\" в постановката \"Опит за летене\" по Йордан Радичков с режисьор Стоян Радев. Роден през 1977 г. в Бургас, Шурелов завършва \"Сценография\" в Националната художествена академия, където след това придобива степента доц. д-р. Съосновател е и преподавател в магистърска програма \"Дигитални изкуства\", която съществува от 2008 г. в академията. Автор е на редица интерактивни инсталации и пърформанси, някои от които са \"Машина за рисунки\" (2005), Fantomat (2008), Orthoman (2009) Tabula Rasa (2010), \"Стрелбище\" (2012), \"Ротор\" (2016), представен в Арс Електроника център, Линц. През 2011 г. реализира киберлекцията Man Ex Machina, а през 2016 г. поставя пърформанс инсталацията Post-Everything като гост-лектор в университета \"Таусън\", САЩ.", "date": "2018.11.29", "title": "Сценографът Венелин Шурелов представя избрани свои творби в SubHuman Theatre"}
{"url": "https://www.dnevnik.bg/bulgaria/2018/11/29/3353565_blizo_900_snegorina_chistiat_putishtata_v/", "text": "Близо 900 снегорина почистваха през нощта пътищата в страната. Работата на част от тях продължава, тъй като заради силния вятър в Североизточна България има преспи от над един метър. Настилките са обработени и пътищата са проходими при зимни условия, съобщиха от Агенция \"Пътна инфраструктура\" (АПИ). Няма въведени ограничения за движение по магистралите и първокласните пътища. Нормализира се обстановката в Североизточна България. Предстои възстановяване на движението по пътя Дуранкулак – Кардам, по който късно снощи трафикът за всички превозни средства бе ограничен поради снегонавявания. Роторен снегорин разчиства близо 9-километровия участък между селата Рогозина и Спасово. Пътят между Синеморец и Резово е затворен за леки автомобили до 3.5 тона заради придошлите води на река Велека. Заради зимните условия е ограничено движението на превозни средства над 12 т през Троянския проход и е забранено преминаването на камиони над 12 т с ремаркета и полуремаркета през Превала. АПИ призова шофьорите да тръгват на път само с подходящи гуми, да карат със съобразена скорост и повишено внимание и да спазват указанията на \"Пътна полиция\".", "date": "2018.11.29", "title": "Близо 900 снегорина чистят пътищата, в Североизточна България преспите са над метър"}
{"url": "https://www.dnevnik.bg/evropa/2018/11/29/3353563_chernokojite_sa_obekt_na_sistemna_diskriminaciia_v_es/", "text": "Хората от африкански произход са изправени пред \"широко разпространени и вкоренени предразсъдъци и изключване\" в Европейския съюз, показа  проучване  на Агенцията на ЕС за основните права, цитирано от Би Би Си. Според него насилието, свързано с расата, дискриминационни полицейски проверки и дискриминацията при търсенето на работа и жилища се срещат често. Най-високо е нивото на расов тормоз и насилие във Финландия. \"Срамно и вбесяващо е: расизмът, основан на цвета на кожата, продължава да е широко разпространен проблем в ЕС\", заяви директорът на агенцията Майкъл О’Флахърти. В изследването, озаглавено \"Да бъдеш черен в ЕС\", между 2015 и 2016 г. са интервюирани почти 6 хил. души в 12 страни (Австрия, Дания, Финландия, Франция, Германия, Ирландия, Италия, Люксембург, Малта, Португалия, Швеция и Великобритания). Около 30% от всички анкетирани са заявили, че са били подложени на някаква форма на расов тормоз в петте години преди проучването. Делът им варира от 63% във Финландия до 21% във Великобритания и 20% в Малта. Пет процента от интервюираните са заявили, че са били обект на расово насилие, включително от полицейски служители. Най-висок процент на расово насилие е бил отбелязан във Финландия (15%), Ирландия и Австрия (и двете по 13%), а най-нисък – в Португалия (2%) и Великобритания (3%). Мнозинството са заявили, че не са подали сигнал за инцидентите, защото или са смятали, че това няма да промени нищо, или са нямали доверие или са се страхували от полицията. Около 24 на сто от респондентите са казали, че през петте години преди анкетата са били спирани от полицията. Приблизително 70% от тези в Италия смятат, че последната им среща с полицията е била расово мотивирана. Въпреки че Финландия е сред страните с най-висок процент по този въпрос (38%), малко са тези, които смятат, че са били спирани по расови причини (4%), а доверието в полицията там е сред най-високите. По отношение на работата една четвърт от анкетираните казват, че са се почувствали расово дискриминирани, като най-голям е делът им в Австрия, Италия и Люксембург. Почти 10% заявяват, че са срещнали подобни проблеми във връзките си с училища и образователни институции. Достъпът до частни и социални жилища е друга област, в която 21% от хората са заявили, че са били изправени пред дискриминация. Това е било най-често в Австрия и Италия. Чернокожите младежи са особено уязвими за дискриминация на работното място и на трудовия пазар. В някои страни от ЕС до 76% от тях нито работят, нито се учат, нито се обучават за някаква професия в сравнение с 8% от населението като цяло, отбелязва ДПА, цитирана от БТА. Около 45 на сто от чернокожите живеят в пренаселени жилища срещу 17% за населението като цяло. Само 15 на сто от тях са собственици на домове срещу 70 на сто за населението като цяло. Изнасяйки тези данни, агенцията призова всички страни - членки на ЕС, да разработят практически наръчници за полицейските служби, за да могат те да избягват практиката на незаконно профилиране на чернокожите, която в много случаи говори за расизъм.", "date": "2018.11.29", "title": "Чернокожите са обект на системна дискриминация в ЕС, показа доклад"}
{"url": "https://www.dnevnik.bg/ot_vas/novini_ot_vas/2018/11/29/3353567_belgradskata_krepost/", "text": "Изградена върху скали на невисок хълм непосредствено до реките Дунав и Сава, Белградската крепост е станала символ на сръбската столица. Според историческите данни крепостта е построена от византийците и е част от средновековен крепостен град.", "date": "2018.11.29", "title": "Белградската крепост"}
{"url": "https://www.dnevnik.bg/bulgaria/2018/11/29/3353581_tvurdenieto_che_tec-ovete_capat_e_luja_smiatat/", "text": "Мантрата, че тецове цапат, е лъжа. Произвежданата електроенергия в тях няма алтернатива. Това заявиха Пламен Димитров, президент на КНСБ, и Димитър Манолов, президент на КТ \"Подкрепа\", в ефира на \"Нова телевизия\". \"Цапаме с въглищата и дървата в домакинствата. Европейската комисия има наказателна процедура срещу България заради фините прахови частици, които са над нормата. Ако има негативно решение с въглищните централи, това цапане ще стане доста по-голямо - екологичният аргумент не действа\", заяви Димитров. Поводът са  протестите на служителите на централата в Раднево , които се проведоха в сряда. Искането е за бъдеще за комплекса \"Марица-изток\". \"Произвежданата електроенергия в ТЕЦ \"Марица-изток 2\" през зимата достига до 60% от електроенергията и няма алтернатива. Никой не може да ни предложи по-ниска цена на ток от тази, на която произвеждаме ние\", допълни президентът на КНСБ. По думите му 360 млн. лв. са разходите на централата за емисии тази година, което е около половината от разходите й. \"Когато започна плащането на емисиите, те бяха 1 евро за тон, сега са 25 евро. Искаме ЕК да прилага диференциран подход, лесно е в някои страни, в които духа вятър, но в други не става\", заяви той. Позицията на синдикатите е, че ако няма устойчиво решение на въглищните централи, България няма да издържи на никакъв друг вариант за осигуряването на ток. Президентът на КНСБ допълни, че ако до февруари няма решение, следващият протест ще бъде в Брюксел.  Протестите продължават и днес в 13 ч.  пред Националната художествена галерия, сградата на ЕК, през президентството, Министерския съвет, КЕВР, Министерство на енергетиката. Искането е бъдеще за комплекса \"Марица-изток\". С позиция във \"Фейсбук\" днес исканията на работещите в централите  подкрепи и президентът .", "date": "2018.11.29", "title": "Твърдението, че тецовете цапат, е лъжа, смятат синдикалисти"}
{"url": "https://www.dnevnik.bg/sport/2018/11/29/3353584_rusiia_otkazva_dostup_na_svetovnata_antidopingova/", "text": "Русия все още не осигурява достъп на независим екип от експерти към  Световната антидопингова агенция (WADA)  до лабораторията в Москва. Това стана ясно след изявление на директор от WADA. През седмицата тричленна делегация на WADA беше на посещение в Москва, беше в антидопинговата лаборатория, а освен това се срещна и с министъра на спорта Павел Колобков. По време на визитата са обсъждани темповете, с които Русия покрива изискванията, за да възстанови правата на своята агенция РУСАДА. До края на годината Русия трябва да предостави данни и проби от лабораторията в Москва. Това беше условието, при което WADA се съгласи да свали санкциите наложени на руския спорт. \"Срещата ни беше отворена и продуктивна, имахме положителен диалог, но някои детайли все още трябва да се доизгладят\", каза доктор Оливие Рабин, който е старши директор във WADA. Достъпът до лабораторията в Москва е блокиран от 2015 г., когато WADA откри доказателства за системна употреба на допинг в руския спорт, подкрепяна от държавата. \"Колкото по-скоро получим достъп до лабораторията и ни бъдат предоставени данни, толкова по-добре. Мисля, че желанието на всички е да вървим в една и съща посока\", добави Рабин. От WADA добавят, че трябва да започнат възможно най-скоро анализирането на \"огромно количество данни\", които се съхраняват в московската лаборатория. Световната антидопингова агенция разполага с част от пробите, но трябва да направи анализ и на оборудването в лабораторията, за да докаже дали пробите не са били манипулирани.", "date": "2018.11.29", "title": "Русия отказва достъп на Световната антидопингова агенция до лабораторията в Москва"}
{"url": "https://www.dnevnik.bg/politika/2018/11/29/3353561_vejdi_rashidov_shte_pravi_debat_za_reforma_v/", "text": "Председателят на парламентарната комисия по култура и медии Вежди Рашидов от ГЕРБ ще инициира обществен дебат за реформа в обществените медии. Това се разбра по време на приемането на държавния бюджет за 2019 г. на второ четене в парламента днес. Мнозинството отвърхи предложението на левицата за по-голямо финансиране на обществените медии. Държавната субсидия за следващата година на БНР е 44.3 млн. лв., на БНТ - 67.7 млн., а на БТА - 5.1 млн. лв. \"Може ли на 6 млн. държава да имаме три обществени медии с по един генерален директор с по трима заместници? Време е да се помисли каква реформа да се направи. Или са обществени медии, или са търговско дружество\", обяви Вежди Рашидов. Той каза още, че ще направи дебат с всички медии за бъдещето на обществените медии. \"След това можем да говорим за повече пари, защото парите невинаги служат на обществото\", обяви още Рашидов. Мотивът за предложението на социалистите бе, че с по-добре финансирани медии ще се намалят фалшивите новини. Според Александър Симов качествена журналистика се прави с добро финансиране. \"Проблемът с фалшивите новини е, че се тиражират дори и от трибуната на Народното събрание. Битката с фалшивите новини не е битка с пари\", обяви Рашидов. Той се обърна към депутатите от БСП и каза: \"Както вие ги ползвате като оръжие срещу ГЕРБ, утре и срещу вас ще се ползват\".  \"Нито едно правителство не можа да въведе фонд \"Радио и телевизия\". Вероятно защото никой не смее да въведе такси. Проблемът е, че сега шефовете трябва да идат да коленичат за пари при финансовия министър\", обяви депутатът от \"БСП за България\" Антон Кутев. \"Със сигурност има недофинансиране в този сектор. Илюзия е, че по-голямото финансиране ще реши въпроса с фалшивите новини. Те се правят целенасочено, за да внесат смут в обществото. Обществените медии са едно от местата със свобода на словото. БНР е една от най-критичните медии по отношение на управлението, което доказва, че там няма политическа намеса\", каза депутатът от ГЕРБ Тома Биков.", "date": "2018.11.29", "title": "Вежди Рашидов ще прави дебат за реформа в обществените медии"}
{"url": "https://www.dnevnik.bg/biznes/2018/11/29/3353583_zavodskite_ceni_sa_se_povishili_s_44_prez_oktomvri/", "text": "Заводските цени през октомври са се повишили с 4.4% в сравнение със същия месец на 2017 година, съобщи Националният статистически институт. Увеличение на цените е регистрирано при производството и разпределението на електрическа и топлоенергия и газ - с 5.9%, и в преработващата промишленост - с 4.5%, а в добивната промишленост е отчетено намаление с 5.6%. В преработващата промишленост по-съществен ръст на цените се наблюдава при: производството на дървен материал и изделия от него, без мебели - с 5.2%, обработката на кожи и производството на изделия от обработени кожи без косъм - с 4.8%, и производството на хартия, картон и изделия от хартия и картон - с 4.6%. Намаление на цените е регистрирано при производството, некласифицирано другаде - с 1.1%. Спрямо септември производствените цени растат с 1.3%, като по-видимо е покачването в енергийния сектор и преработващата промишленост. На месечна база спадат цените при производството на основни метали - с 5.3%, на напитки - с 0.6%, и др. За вътрешния пазар на годишна база цените растат с 3.9%. Увеличение е регистрирано при производството и разпределението на електрическа и топлоенергия и газ - с 4.9%, и в преработващата промишленост - с 4%, а в добивната промишленост е отчетено намаление на цените с 4.2%. По-високи цени в преработващата промишленост спрямо октомври 2017 г. са отчетени при производството на химични продукти - с 5.9%, и при производството на дървен материал и изделия от него, без мебели - с 4.3%. Намаление на цените се наблюдава при производството на основни метали - с 3.9%. Спрямо септември цените за вътрешния пазар са поскъпнали с 0.8%. За международния пазар цените нарастват с 5.3% в сравнение със същия месец на 2017 година. В преработващата промишленост цените се покачват с 5%. По-високи цени са отчетени при: производството на хартия, картон и изделия от хартия и картон - с 6.6%, производството на дървен материал и изделия от него, без мебели - с 6.3%, и обработката на кожи и производството на изделия от обработени кожи без косъм - с 5.3%. Намаление на цените се наблюдава при производството, некласифицирано другаде - с 1.3%. Спрямо септември цените се покачват с 2.2% в сравнение с предходния месец.", "date": "2018.11.29", "title": "Заводските цени са се повишили с 4.4% през октомври"}
{"url": "https://www.dnevnik.bg/evropa/evropeiski_parlament/2018/11/29/3353613_evropeiskite_socialisti_zeleni_i_levi_se_sblijavat/", "text": "Лидерите на Прогресивния алианс на социалистите и демократите (S&D), Зелените и Европейска обединена левица/Северна зелена левица (GUE/NGL) седнаха за пръв път на една маса, за да обсъдят възможността за обща стратегия преди изборите за Европейски парламент през май догодина в отговор на възхода на крайнодесни и неолиберлани сили, предаде EurActiv. По време на конференция, организирана от неформална група на евродепутати от трите политически групи, Удо Булман (S&D), Ска Келер (Зелени) и Габриле Цимер (GUE-NGL) подчертаха необходимостта от прогресивен алианс. Димитрис Пападимулис, евродепутат от гръцката партия \"Сириза\" и зам.-председател на Европейския парламент, който настоява за подобен съюз, заяви, че това е била първа положителна стъпка. По думите му инициативата да се организира срещата ще бъде успешна само ако бъде сметната за начална стъпка в процес на интензивно прогресивно сближаване на трите политически групи около общи мисии. Пападимулис отбеляза, че целта не е само са се преборят с крайнодесните и неолибералните сили, но и да постигнат конкретни цели в процеса на европейска интеграция. Той и премиерът на Гърция Алексис Ципрас започнаха редица инициативи, за да изградят мостове сред фрагментираните европейски прогресивни политически сили и да създадат по-широк алианс преди евроизборите. Тримата лидери на политическите групи подчертаха необходимостта за промяна на сегашния управленски модел в ЕС като единствен начин да се спре завоят към крайнодясното след евроизборите. \"Отдавна се надявах на такова събитие, за да можем прогресивните да обменим възгледи, да видим къде сме съгласни и, надявам се, да създадем стратегия, която трябва да бъде следвана през следващия мандат\", посочи Булман. Като основни предизвикателства той посочи климатичните промени, миграцията, глобализацията и агресивния капитализъм. Те по думите му будят страхове сред хората и могат да ги тласнат към крайнодесните. Ска Келер, която е един от водещите кандидати на Зелените за европейските избори, отбеляза, че една ясна проевропейска прогресивна посока е \"необходима спешно\", но за да бъде преведена в действия, са от ключово значение мнозинствата на ниво държави членки. \"Ако искаме Европа да върви в правилната посока, трябва да осигурим мнозинства в Европейския съвет. Имаме фантастични мнозинства в Европейския парламент, но се нуждаем от мнозинство и в държавите членки.\" Според Цимер прогресивният алианс не трябва да бъде ограничен до политически партии, а да се обърне и към организации на гражданското общество, защото в противен случай борбата срещу екстремизма ще бъде загубена. EurActiv отбелязва, че сценарият за  общ кандидат  за прогресивните сили преди изборите за Европейски парламент не е на масата, предвид че  Зелените вече избраха  Ска Келер и Бас Айкхаут, а S&D ще се обедини около зам.-председателя на Еврокомисията  Франс Тимерманс . Възможно е обаче трите политически групи да опитат да съберат мнозинства, за да настояват за общо приемлив кандидат след евроизборите.", "date": "2018.11.29", "title": "Европейските социалисти, зелени и леви се сближават преди евроизборите"}
{"url": "https://www.dnevnik.bg/politika/2018/11/29/3353674_bjudjetut_na_cik_be_priet_sled_debat_shte_ima_li/", "text": "Дебатът за бюджета на Централната избирателна комисия (ЦИК), който беше приет, се превърна в дебат за това ще има ли машинно гласуване, което е задължително по закон. Темата беше повдигната от Драго Стойнев (БСП), който попита защо в бюджета на ЦИК не са заложени 50 млн. лв., необходими за осигуряване на машини за гласуване за следващата години, в която има европейски и местни избори. Ако сега ние не ги осигурим, за пореден път парламентът се отказва и няма да спази закона, каза Стойнев. Според него, ако от ГЕРБ не гласуват тези 50 млн., това означавало, че се готвят да манипулират изборите. Данаил Кирилов (ГЕРБ) видя опит да се политизира дебатът. Той каза, че според анализ на ЦИК \"не може, не трябва, не бива, няма смисъл\" да се организира изпращане на машини във всяка секция, тъй като няма как да се изпратят машини за вота зад граница, по корабите и мобилните секции. Според Кирилов времето за обработка на резултатите от машинно гласуване било двойно по-голямо, защото имало двойно броене. Кирилов каза, че асамблирането на машините трябва да се прави от държавната фирма \"Информационно обслужване\", защото ще са \"на цената на един компютър\" и за да няма съмнения в манипулация. Въпросът ще се обсъжда от правната комисия на парламента. Йордан Цонев (ДПС) смята, че машинното гласувани трябва да се въведе, но \"цифри от порядъка на 30 - 50 млн. лв. са нереални\". Георги Марков (ГЕРБ) взе думата, за да заяви, че българинът не искал машинно гласуване, а мажоритарни избори. Тома Биков (ГЕРБ) каза, че бил привърженик на машинното гласуване, но си променил мнението, защото имало кибератаки. \"Когато загубите изборите, ще обвините машинното гласуване\", каза той към БСП. Филип Попов (БСП) припомни, че се дискутира дали да се спази закона или не. Съпартиецът му Георги Свиленски добави, че е свикнал да не се спазват законите. Той припомни масовите грешки в хартиените бюлетини на последните няколко избора и попита Цветан Цветанов, който е председател на предизборния щаб на ГЕРБ, дали е готов да изведе партията на избори с машинно гласуване. \"Никой няма да даде на БСП доверие. Вие сте неспособни, никой няма да ви повярва и да ви даде да управлявате\", отговори на Свиленски Цветанов. \"Цялата демократична българска общност не е забравила случая \"Костинброд\", заяви той. \"Къде беше тогава Мая Манолова, която сега е омбудсман\", попита Цветан Цветанов. Според него, за да постигне БСП някаква победа, прави фалшиви новини. \"Това ще бъде първата загуба, която ще понесе Георги Свиленски като председател на предизборния щаб на БСП\", обяви Цветанов. \"Вземете се вижте с Мая Манолова и се разберете кой я е избрал за омбудсман\", отговори Свиленски. Йордан Цонев от ДПС каза, че председателите на двата предизборни щаба са започнали предизборната кампания, но не за европейските избори. След повече от час дебати председателят на комисията по финанси Менда Стоянова (ГЕРБ) взе думата, за да каже, че парите за машинно гласуване са предвидени в чл. 1 в закона за бюджета, който определя общата рамка.", "date": "2018.11.29", "title": "Бюджетът на ЦИК бе приет след дебат ще има ли машинно гласуване или не"}
{"url": "https://www.dnevnik.bg/biznes/2018/11/29/3353622_nablijavashtite_praznici_davat_optimizum_na/", "text": "През ноември общият показател на бизнес климата се повишава с 0.6 пункта в сравнение с октомври, което се дължи на подобрената стопанска конюнктура в промишлеността и търговията на дребно, съобщава Националният статистически институт. Наближаващите празници, заради които хората пазаруват много повече, дават оптимизъм на мениджърите на търговските фирми.  Съставният показател \"бизнес климат в промишлеността\" нараства с 1.8 пункта в резултат на подобрените очаквания на промишлените предприемачи за бизнес състоянието на предприятията през следващите шест месеца. Анкетата регистрира известно увеличение на осигуреността на производството с поръчки, което обаче не е съпроводено с повишени очаквания за производствената активност през следващите три месеца. Основните фактори, затрудняващи бизнеса, продължават да бъдат свързани с несигурната икономическа среда и недостига на работна сила. Относно продажните цени в промишлеността очакванията на мениджърите са те да останат без промяна през следващите три месеца.  През ноември съставният показател \"бизнес климат в строителството\" се понижава с 2.2 пункта, което се дължи на по-резервираните оценки на строителните предприемачи за настоящото бизнес състояние на предприятията. Мненията им относно строителната активност през последните три месеца, както и очакванията им за следващите три месеца са също по-неблагоприятни. Несигурната икономическа среда, недостигът на работна сила и конкуренцията в бранша остават най-сериозните затруднения за дейността на предприятията. По отношение на продажните цени в строителството по-голяма част от мениджърите предвиждат запазване на тяхното равнище през следващите три месеца.  Съставният показател \"бизнес климат в търговията на дребно\" се покачва с 1 пункт в сравнение с октомври в резултат на подобрените очаквания на търговците на дребно за бизнес състоянието на предприятията през следващите шест месеца. Прогнозите им по отношение на обема на продажбите и на поръчките към доставчиците през следващите три месеца също остават благоприятни. Конкуренцията в бранша продължава да бъде основната пречка за бизнеса, следвана от несигурната икономическа среда и недостатъчното търсене. Относно продажните цени преобладаващите очаквания на търговците са те да останат без промяна през следващите три месеца.  През ноември съставният показател \"бизнес климат в сектора на услугите\" запазва приблизително нивото си от предходния месец. Очакванията на мениджърите за развитието на бизнеса в сектора през следващите шест месеца са по-оптимистични, като и прогнозите им за търсенето на услуги през следващите три месеца се подобряват. Основните фактори, затрудняващи дейността на предприятията, остават конкуренцията в бранша и несигурната икономическа среда, като през последния месец се отчита засилване на неблагоприятното въздействие на първия фактор. По отношение на продажните цени анкетата регистрира известни очаквания за увеличение през следващите три месеца, макар по-голяма част от мениджърите да предвиждат запазване на тяхното равнище.", "date": "2018.11.29", "title": "Наближаващите празници дават оптимизъм на мениджърите в търговските предприятия"}
{"url": "https://www.dnevnik.bg/bulgaria/2018/11/29/3353676_tavanut_na_kmetskata_zaplata_shte_se_izravni_s/", "text": "Две проектонаредби, с които да се променят правилата за определяне на заплатите в държавната и местната администрация, публикува правителството за обществено обсъждане. Обяснението е, че от 2012 г., когато сега действащата нормативна уредба е приета, са се проявили несъвършенства и субективни изкривявания. Според \"24 часа\" измененията са свързани с обещанието на правителството да вдигне заплатите на чиновниците средно с 10 на сто. \"Медиапул\" напомня, че промените ще влязат в сила в година, в която се провеждат европейски и местни избори. Таванът на заплатите на кметовете ще се изравни с министерската заплата, гласят промените. Това означава, че кметовете ще могат да получават 4574 лв. (или 30% над основната депутатска заплата, колкото взимат министрите). Тя обаче ще расте с ръста на икономиката, защото депутатската заплата е обвързана със средната за страната и се индексира на всяко тримесечие. Заплатата на кметовете и зам.-кметовете занапред също ще се определя от общинския съвет. Досега това се правеше по наредбата за държавната администрация. Предлага се областните управители да получават 80% от основната заплата на министър, което към момента е 3660 лв. Променя се и таблицата с основните минимални и максимални заплати по нива и степени на държавните служители. В мотивите към проекта се казва, че в заплащането на чиновниците са настъпили диспропорции, тъй като ръководителите са се стремили да привличат нови кадри с обещания за по-високи възнаграждения, докато по-отдавна назначени служители, които притежават нужните умения, не са получавали увеличение. \"В почти всяка администрация има служители с висока квалификация и опит и с устойчиво високи оценки на изпълнението, които се оказват с \"изоставащи заплати\" в сравнение със служители на аналогични длъжности, се казва в мотивите. Освен това за шест години минималната заплата за страната се е вдигнала близо два пъти, а така в 21 нива на заплащане на чиновници - от най ниското \"изпълнител\", през експертни и дори някои ръководни длъжности (напр. \"секретар на община с население над 50 000 души\") заплащането се е изравнило. В документа са откроени четири администрации, чието ръководство има особено високи отговорности. За тях се предлага конкретният размер на възнаграждението на шефа да се определя еднолично от ресорния министър. Това са изпълнителна агенция \"Сертификационен одит на средствата от европейските земеделски фондове\", Държавен фонд \"Земеделие\", Българската агенция по безопасност на храните, агенция \"Пътна инфраструктура\". В обосновката на двата проекта се казва, че приемането им няма да доведе до по-големи разходи от предвидените в бюджета за 2019 г.", "date": "2018.11.29", "title": "Таванът на кметската заплата ще се изравни с министерската"}
{"url": "https://www.dnevnik.bg/evropa/2018/11/29/3353687_rumuniia_ne_se_sustezava_s_bulgariia_po_putia_kum/", "text": "Румъния може да \"вдига скоростта\", за да фиксира валутния си курс към еврото през 2024 година, но не се състезава с България по пътя към еврозоната, тъй като първо трябва да бъде сигурна, че икономиката й е достатъчно стабилна, съобщава \"Блумбърг\". Трите най-нови страни, членки на ЕС - България, Румъния и Хърватия, чертаят планове за преминаване към еврото в момент, в който представители на ЕС настояват за по-строго проучване на потенциалното членство в блока. България, чиято валута вече е фиксирана към еврото,  не успя тази година да влезе  в т.нар. чакалня на еврозоната, или европейския валутен механизъм ERM-2, след като ЕС постави допълнителни, по-строги условия. \"Това не е надпревара за определяне на най-бързия. Това е маратон\", посочи управителят на румънската централна банка Мугур Исъреску. \"Това е политическо решение с огромна отговорност. Трябва да разберем, че не можем да се провалим, и трябва да предупредя, че еврозоната не е област на сближаване като Европейския съюз\", допълни той. Според Исъреску Румъния и България са най-бедните страни - членки на ЕС, и трябва да направят така, че икономиките им да преодолеят разликите в благосъстоянието с по-богатите страни от еврозоната. След присъединяването към ЕС през 2017 година Румъния е най-бърза в настигането на по-богатите страни - членки на ЕС, удвоявайки брутния си вътрешен продукт (БВП) на глава от населението до 60 процента от средния за ЕС тази година, каза Исъреску. Макар България също да започна от около 30 процента от средния (за ЕС БВП на глава от населението - бел. ред.), тя напредва по-бавно и ще постигне само около половината от БВП на глава от населението на ЕС, допълни той. Ако кажем, че  2024 година  е оптималната дата за присъединяване към ERM-2, това означава, че оттам насетне това е единственият път напред и може да отнеме две или повече години, изтъкна Исъреску. Държим на силата на икономиката и не го правим, за да се състезаваме с България, която има друга парична система и иска да се присъедини колкото може по-бързо, допълни той. Съпоставим пример и предупреждение според Исъреску е Словения. Тя се присъедини към еврозоната миналото десетилетие, но опустошителна повторна рецесия \"изтри\" оттогава около 5 процента от БВП на човек от населението. Бях там на 10-ата годишнина от присъединяването на Словения към еврозоната и, да ви кажа, не беше празник, каза Исъреску. /БТА", "date": "2018.11.29", "title": "Румъния не се състезава с България по пътя към еврозоната"}
{"url": "https://www.dnevnik.bg/biznes/2018/11/29/3353686_vdiga_se_vuzrastta_na_bulgarite_koito_plashtat/", "text": "Безконтактните плащания се употребяват все по-често от българските потребители. Това показват данните от MasterIndex 2018, годишното проучване на \"Мастеркард\" (Mastercard), което се провежда сред активните картодържатели в България, съобщава компанията. Броят на потребителите, които плащат безконтактно през последната година, се е увеличил с цели 11% - през 2018 г. 65% от картодържателите са използвали този метод, докато само година по-рано делът им е бил 54%. Увеличава се възрастта на потребителите, които плащат безконтактно – през 2018 г. безконтактните транзакции са най-популярни сред потребителите между 35 и 44 години, докато през 2017 - сред 18-24-годишните потребители (59%).  Основните предимства на безконтактните плащания, посочени от потребителите, са лесните и удобни транзакции (80.8%), по-бързото осъществяване на плащанията в сравнение с други методи (78.4%) и сигурността (29.1%). 8.9% от потребителите предпочитат безконтактни плащания, тъй като ги намират за забавни.  Повечето български потребители плащат безконтактно при пазаруване в хипермаркети и супермаркети (84%), търговски вериги (67%), бензиностанции (47%), парфюмерии и дрогерии (16%), както и кина и театри (4%). Всеки четвърти картодържател плаща безконтактно сметките си в ресторанти, кафенета и заведения за бързо хранене.  Проучването MasterIndex 2018 също така показва, че 94.3% от потребителите не са срещали проблеми при безконтактно плащане през последните 6 месеца.  По-рано тази година паневропейско проучване на Mastercard за безконтактните разплащания на европейския пазар потвърди увеличението в ползването на безконтактните разплащания в цяла Европа, като отчете ръст до 97% на безконтактните транзакции за последната година. Българският пазар отбеляза впечатляващ ръст от 151%, което е далеч над средното, с тенденция за постоянен растеж.  \"Проучването MasterIndex доказва, че безконтактните транзакции са предпочитаният начин за плащане за непрекъснато увеличаващ се брой български потребители основно заради тяхното удобство, скорост и сигурност\", каза Ваня Манова, мениджър за България и Македония, Mastercard, цитирана от компанията. \"Ние подкрепяме развитието на безконтактните плащания като стандарт в страната; до края на тази година всички ПОС терминали в България ще бъдат безконтактни. Технологиите непрестанно се развиват и това променя потребителското изживяване – не само у нас, но и в целия свят – ние сме готови за следващото поколение платежни продукти и услуги - мобилните плащания\", допълва тя.", "date": "2018.11.29", "title": "Вдига се възрастта на българите, които плащат безконтактно, сочи проучване"}
{"url": "https://www.dnevnik.bg/analizi/2018/11/29/3353021_drugata_istoriia_na_goliamata_voina/", "text": "      Изминават последните месеци от един продължително отбелязван по цял свят юбилей – стогодишнината от Първата световна война. Както личи и от името й, става дума за първия в историята на човечеството глобален конфликт, обгърнал в пламъците си преди всичко Европа, но и Близкия Изток, Африка, Източна Азия, Северна Америка и дори Океания. Неслучайно използвам думата \"отбелязван\", а не \"честван\", тъй като не може да става дума за честване на нещо толкова кърваво и ужасно, отнело живота на повече от 9,5 милиона души по света, увредило безвъзвратно здравето на около 20 милиона ранени и съсипало живота на над 10 милиона военнопленници. Въпреки това обаче от 2014 г. насам в десетки държави – някогашни участнички във войната или техни наследнички – бяха организирани стотици конференции, кръгли маси, издадени и преиздадени бяха многобройни мемоари и изследвания по различни аспекти на световния конфликт... Както и при други подобни юбилеи, всичко това ревитализира стари травми и утопии, но и стана повод за по-глобално осмисляне на случилото се. Защото няма по-добър повод от този да се замислим колко важно за оцеляването на човешкия род е да не забравяме поуките от тази война по начин, който изключва повтарянето на съдбовните грешки от миналото. Това с още по-голяма сила се отнася за днешния, критичен за целия свят момент, проникнат от множество локални конфликти и подмолна терористична вълна – все събития, чиито измерения застрашително чертаят смътния контур на нещо, което човечеството вече е преживявало. Освен всичко останало юбилеят възкреси и Както е известно от теорията за колективната памет, обикновено тя се застъпва хронологически и същевременно се явява непосредствено следствие от изчезването на живите носители на преживения опит...  Кога си отива от този свят последният български ветеран от Първата световна война все още е открит въпрос. Без значение дали тези столетници се разделят със земния живот със салюти и воински почести или изгасват тихо, без за това да се разбере, какъвто е и българският случай, с тях окончателно си отива едно поколение, което буквално израства с мириса на барут и обгоряла плът, с тътените на батарейните залпове и физическия усет при срещата със смъртта и болката. С тях изчезват и последните свидетелства на непосредствените участници. Те обаче продължават своя собствен живот в спомените на децата и внуците и в начина, по който следващите поколения преосмислят и преработват травматичния опит на предходните. Накратко казано – става дума за колективната памет или за съвкупността от спомени и преживян опит, съставляващи неделима част от идентичността на нацията. Разбира се, процесът на ментално преработване на миналото, както и неговото непрекъснато взаимодействие с фигурите на забравата, представлява функция на политиките на държавата и преди всичко на т.нар. институции на паметта – мемориалните комплекси, музеите, библиотеките и най-вече архивите. Именно в техните фондове се съхраняват не само официалните документи на армейските институции и структури, но и десетки войнишки и офицерски дневници, записки, писма и други писмени свидетелства, които дават възможност да се реконструират, освен големия наратив, личните истории и съдби на тези участници във войната, да бъде възкресен техният изгубен интимен свят, да бъдат почувствани отново болките и травмите, които преживяват на фронта, въобще – тези хора да заговорят отново. И чрез техния противоречив и многолик разказ, пречупен през индивидуалните житейски траектории на всеки един от тях, през специфичните им регионални и професионални особености, идейни и политически възгледи и т.н. да бъде структурирана \"другата история\" на Голямата война. История, която по-скоро използва като фон и контрапункт големия (да го наречем генералски) разказ за победи и героизъм, за да реконструира едно много по-различно фронтово всекидневие, при което животът и смъртта перманентно си дават среща.  Известно е, че службата в армията във военно време и особено животът на фронта представляват, освен всичко друго, и екстремно психологическо преживяване, което пречупва до неузнаваемост личности и характери, променя радикално възгледи и накратко казано – превръща социално разнородната и многолика войнишка маса в колектив с единна воля, споделено национално чувство и съзнание за обща съдба. Така от дневниците и от спомените на участниците във войните в това издание ние ще видим преди всичко разказите на обикновени селяни (но все пак грамотни и с чувство за историзъм), на занаятчии, лекари, интелектуалци, професионални военни – хора от най-различни социални среди, обединени от обща съдба и споделени чувства и емоции. Като пресъздават живота си на фронта, те всъщност документират и своята собствена трансформация. Защото тези хора не се раждат войници (ако използваме известното заглавие на Константин Симонов), а бавно се превръщат в такива, носени от устрема на настъплението през 1915–1916 г., понасяйки глад, студ и жега или тихо губейки воля и посока в дългата позиционна война на Солунския фронт. Проследяването и засвидетелстването на цялата тази трансформация е може би най-ценното в настоящото издание. Може да се каже и че тя дава Това са неизвестни и непубликувани до този момент его-документи за непосредствения войнишки опит, преживян през травматичността, които пресъздават друга, различна истина за войната и проблематизират всекидневния живот на фронта и в тила. Като техен контрапункт в изданието са включени и два официални полкови и един дружинен дневник за бойните действия на съответните части и по-късните спомени на един полковник (към времето на написването им – вече генерал), които свидетелстват за постепенната деморализация в различните части през 1918 г., прераснала след пробива при Добро поле в паническо отстъпление, а накрая – и в стихиен метеж, застрашаващ короната и политическата система в страната. Става дума за т.нар. Владайско (Войнишко) въстание/бунт/метеж, към чиято история или по-точно към чието преосмисляне и пренаписване тези извори дават изключително ценна гледна точка. Опитите да бъде изследван травматичният жизнен опит, придобит на фронта, започват още преди края на Голямата война. Разбира се, в началото са лекарите и най-вече психиатрите, които се опитват да лекуват травмите или поне да облекчат степента на поразяване на засегнатите. Известно е, че по някакъв начин парадоксално, но освен всичко друго, войната носи огромен научен прогрес в сферата на медицината. След това идва ред и на психолозите. В България много по-слабо и по-бавно, отколкото в останалите европейски страни, но се появяват автори, чиято съдба минава през фронтовия живот и които посвещават значима част от творчеството си на психофизическите прояви и афектни състояния, причинени от войната. Един от тях е и бъдещият академик Михаил Димитров, чийто дневник е включен в настоящия том. Без съмнение обаче най-задълбочени и аналитични са публикациите на Спиридон Казанджиев, които по-късно издава и като отделна монография... Паралелно с медицината и психологията, травмите се опитва да лекува и литературата. Известно е, че именно на фронта творчеството на Йовков се превръща в част от литературния канон, а авторът му става един от неговите класици. Именно с двата тома, озаглавени просто \"Разкази\" (част първа и втора), той дебютира с първо самостоятелно издание, а с тях започва и поредицата \"Походна войнишка библиотека\", предназначена за редовия войник в окопите... В тази поредица на Щаба на действащата армия, наред с литературните класици, се издават и приказки. Така например под №9 са включени приказките на Братя Грим, под №26 – приказките на Андерсен, а под №30 – \"Български народни приказки\". С други думи самият щаб на действащата армия, неговото литературно отделение, ръководено тогава от Владимир Василев, както и уредниците на \"Походна войнишка библиотека\" ясно си дават сметка, че немалка част от войниците са всъщност току-що пораснали деца – някои от тях неграмотни или малограмотни, други – отрудени селски чеда, за чието продължително стоене в окопите очевидно това е оценено като най-адекватното четиво. Сам по себе си този факт се нуждае от допълнително изследване именно в контекста на голямата психологическа и модернизационна промяна, настъпила в българското общество в резултат на Голямата война. В същия смисъл си заслужава да се разсъждава върху многобройните сборничета и брошури с войнишки хумор, появили се на българския пазар непосредствено след войната. Неговата сила е почерпена от непосредствения опит на фронта, а освобождаващият му заряд съставлява част от онова емоционално изтласкване, което хиляди демобилизирани селяни спонтанно преживяват през 1918 г. Тук, разбира се, става дума за родната такава, тъй като западната наука, и особено френската, работи по тези проблеми от 70-те години на ХХ век насам... Ако разгледаме съпоставително публикуваните дневници и анализираме включените в тях наблюдения и размишления, те биха могли да ни дадат ключ към едно общо разбиране за морално-етичния профил и жизнен свят на българския войник и офицер. Веднага следва да се направи уговорката обаче, че тези категории не са статичен феномен. Тъкмо обратното. Именно в развитието на ситуацията по фронтовете, в екстремните състояния на настъпления и атаки, на непрекъсната среща със смъртта, те се променят, понякога до неузнаваемост. Но независимо от тези флуктуации ние бихме могли да очертаем грубия контур на цяло едно поколение, буквално пречупено от войната. При това – поколение, чиито оцелели представители имат ключова роля в съдбата на страната в междувоенния период. Защото случилото се по фронтовете оставя толкова ярка диря върху всички последващи събития чак до началото на Втората световна война, че няма как да бъде игнорирано. То води до толкова впечатляващо по мащабите си обезценяване на човешкия живот и релативизация на ценности и представи, че всичко това впоследствие подхранва метежи и атентати, убийства и покушения, кръвопролитни граждански конфликти, които дават своя смъртоносен плод много дълго. има базисно значение при очертаването на портрета на това поколение. При първите си сблъсъци с нея в голяма част от дневниците, макар и неясно артикулирано, се усеща елементът на силната изненада, дори изумление от масовите й мащаби. При това става дума не само за гибелта на неприятеля, поразен от собствените оръжия на разказващите, но и за тази в собствените редици, сред цивилното население и на близките в тила... представляват друго ключово изпитание и своеобразна инициация на фронтовака, която може да се разглежда за базисна при изграждането на неговия психически облик. Тя също е всекидневен феномен... е другото основно чувство, на което са подвластни всички на фронтовата линия. На пръв поглед парадоксално, но той е присъщ и на най-смелите. Както отбелязва Ремарк, истински смел е само оня, който познава и страха... обикновено се интерпретира като базисно при определянето на ценностните ориентации на войниците и офицерите, то се възприема и като ключово при оценката на бойния дух на войската. Следва изрично да се подчертае, че независимо от интимните им разсъждения върху характера на войната, от омерзението им от отчайващо лошите храна, дрехи и въоръжения, тези хора не могат да бъдат характеризирани като пацифисти. Всеки един от тях в определен момент приема войната като даденост и своята служба в армията – като предопределение или като сляпа игра на съдбата, пред която те се чувстват безсилни... Авторите на публикуваните дневници не могат да бъдат определени и като нихилисти. Те са много шарени и различни, но това, което ги обединява, е общата им любов към родината. Тя се проявява в най-различни форми, така, както и самият образ на родината понякога нахлува в разказите им многолико и неочаквано. Нерядко тя е абстрактната представа за Обединена България, понякога е резултат от конкретните впечатления от попадналите под чужда власт части – Македония или пък Добруджа, друг път това е самата болка по родния край и по близките, от които те са принудително откъснати...  е другата категория, която пряко кореспондира с всички останали – и с отношението към родината, и със страха, въобще – с отношението към живота и смъртта... Включените в тома дневници нюансират отношението към неприятеля. То е категорично негативно към близките съседи – сърби и румънци, и абстрактно-дистанцирано към онези, които не познава непосредствено – най-вече към французите и британците... Претръпването пред лицето на смъртта и превръщането й във всекидневие не прави българския войник всеопрощаващ и великодушен, но факт е, че в текстовете отсъстват екстремни изрази на омраза и озлобление към неприятеля. Не че не ги е имало. Известни са многобройни и разнообразни като произход извори, които свидетелстват и за точно обратното, но явно, че при осмислянето на тези афектни състояния разумът е отхвърлял крайностите. Тук-там присъстват обаче свидетелства за неминуемите при всяка война грабежи и мародерства, от които страда преди всичко цивилното население. Авторите на дневниците правят ясно разграничение между военни и цивилни, дават си сметка, че от другата страна също стоят живи човешки същества, мнозинството от които не са изправени срещу тях по собствена воля. Това придава общо чувство на топлота, на смисленост и хуманизъм, която лъха от повечето текстове. Макар и не напълно артикулирано, в тях се съдържат частици от Димчо-Дебеляновото отношение към противника: ", "date": "2018.11.29", "title": "\"Другата история\" на Голямата война"}
{"url": "https://www.dnevnik.bg/evropa/evropeiski_parlament/2018/11/29/3353705_v_pregovorite_s_london_es_shte_zashtitava_interesite/", "text": "Пред нас е труден път, но осигурихме предвидимост. В бъдещите преговори с Лондон ЕС ще продължи да защитава интересите си без агресия, без опит за реванш и наказание. Ще работим с необходимото уважение към голяма държава, която ще остане наш съюзник.\" Това заяви главният преговарящ на ЕС за Брекзит Мишел Барние, цитиран от БТА. Той благодари на България, Естония и Малта като преходни председатели на Съвета на ЕС в хода на преговорите с британската страна и каза, че ЕС е проявил много силно единство. Европейският парламент обсъди днес постигнатото предварително споразумение с Лондон по оттеглянето на Великобритания от ЕС. Според групата на Европейската народна партия (ЕНП)  споразумението , което подлежи на одобрение от Европарламента, трябва да бъде подкрепено, защото е единствената възможна договореност. ЕНП отбеляза, че днес Великобритания е разделена, а ЕС е останал единен. По мнението на тази политическа група оттеглянето ще нанесе на британците  щети, по-големи от кризата  преди десет години. Групата на социалистите и демократите изрази готовност да подкрепи постигнатата сделка и я окачестви като най-добрата и единствено възможната. Ако Великобритания промени решението си, ЕС остава с отворени обятия, добавиха социалистите. Групата на Европейските консерватори и реформатори (ЕКР) коментира, че ЕС не е направил нищо, за да се избегне напускането на Великобритания. Според ЕКР ЕС е бил неотстъпчив в преговорите и това е довело до лоша сделка, от която ще има повсеместни отражения. Групата на Зелените бе на мнение, че предварителното споразумение не е перфектно, но поне осигурява правила за раздялата. Друга сделка няма да има, изборът сега е между напускане по споразумение или да няма напускане изобщо. Ако Великобритания се откаже да напуска, ще я приемем с удоволствие, а раздяла  без сделка  би било проява на безотговорност, добавиха Зелените. Групата на Европейската обединена левица призова за готовност за раздяла без споразумение. \"Европа на свободата и пряката демокрация\" определи предварителното споразумение като добро за ЕС и най-лошото в британската история. Британският парламент с ясно мнозинство ще отхвърли предложеното споразумение, прогнозираха авторите на идеята за Брекзит. \"Европа на народите и свободата\" настоя Европейският съд да няма думата по въпроса  може ли Великобритания едностранно да се откаже  от намерението си за оттегляне от ЕС, за да не поставя под въпрос резултатите от британския референдум. Миналата седмица председателят на Европейския парламент Антонио Таяни съобщи, че очаква да има мнозинство в подкрепа на проекта на споразумението ЕС - Великобритания. Европарламентът, който също трябва да ратифицира документа, ще изчака първо решението на парламента в Лондон, който  ще гласува на 11 декември .", "date": "2018.11.29", "title": "В преговорите с Лондон ЕС ще защитава интересите си без опит за реванш, каза Барние"}
{"url": "https://www.dnevnik.bg/kultura/2018/11/29/3353582_eh_voina_voina_kolko_si_jestoka_ot_dnevnika_na_iliia/", "text": "Илия Ламбов          .  Редакцията публикува части от дневника, предоставени от издателя: Днес бе първият ден от започването на боя. 2-а и 3-а батареи излязоха на позиция срещу с. Меше махле (Тутраканско - бел. ред.), обаче откриха огън едва към 2-2 1/2 часа - нямаше заповед. 19-и полк отдясно на нас усилено настъпа - подкрепяха го 1-а, 7-а, 8-а и 9-а батареи. В стройни вериги се поде напред - почна се боят. Открихме огън и ние по селото, което власите, изгубили кураж, запалиха. Боят в разгара си. Отстъпвайки, те палеха селата. Грозна картина. Събираното през десетки години, за ден рухва. Ех, война, война, колко си жестока! Колко ли жени, деца, старци останаха без подслон. Започна да се стъмнява. Пламна още едно село. Небосводът силно осветен от пожара. Грамадни огнени езици се издигат. Гребенът, по който е разположено Меше махле, бе зает от нашите. И чудо, днес от 48-и полк имаше 3-4 ранени (един тежко), без да има убит. Слаба им е пехотата днес. Дъжд ръми. Легнахме под една круша. Престрелка през целия ден между нашите пехотинци и русите. Близо са окопите им (на места 150 крачки), та щом си покаже главата някой, почва се стрелба. Това е през целия ден и нощ. Куршумите си пеят над главите ни зловещата си песен. Обади се и една негова батарея - стреля по една купа слама, зад която се прислонили наши хора и коне - не можа да я запали. Отчаяни в неудачата, пренесоха огъня много вляво. Получих от милото си писмо, което доста ме зарадва. Също пише ми Дечка от страна на леля си Тодорца - питат ме вярно ли е, че Тиню и свако Тодор са убити. Горката, не й се вярва, че останала без стопанина си. А за Тиню от другото писмо разбрах, че е убит. Днес ще им пиша, но с какво сърце? Рано сутринта стрелбата по неприятелската позиция започна. Батареите стреляха интензивно, обаче пехотата пред нашия фронт - чифлика Софулар - не можа скоро да напредне. Позицията на противника бе силна - дол голям, канарист. В него скрити пехотата и картечниците и когато някой наш се покаже, веднага по него стрелба и биваше покосяван. Към 10 часа преди обед забелязахме отляво противникът масово отстъпва - турците разбили центъра и силно напреднали напред. Всички вляво от нас напреднаха, само в нашия участък упорито се държеше. 4-а дружина атакува и можа да плени около 1000 руси, обаче 3-а не мръдна от мястото си. Най-после и тя настъпи, атакува противника в канарите, пресече му пътя за отстъпление и много от него плени. Държанието на нашите към руските пленници бе много добро - те с радост разправят, че са доволни от пленяването им. Настъпи и пехотата пред нашия фронт - най-после чифликът Софулар, след като глътна 4400 снаряда, биде взет. И там паднаха доста пленници. Чакахме заповед за настъпление, но дойде такава, че към 2У часа след полунощ ще почнем изместване на нова позиция. Легнахме - бяхме вдигнати в 11 1/2 ч. след пладне и настъпихме напред към Кобадинската укрепена линия. Спряхме в една лъхчина и след съмване излязохме на позиция. През днешния бой нашата дивизия взела повече от 3800 пленници, 1 полкови командир, 2 дружинни командира и 20 офицери. Сутринта в боен ред потеглихме напред към Черна вода. От гребен на гребен продължавахме настъплението си, но никъде не срещнахме противник. Най-после, като излязохме на последния гребен, пред нас лъсна Дунава с грандиозния мост над него. Пред моста, в краката ни, се разстилаше прословутата Черна вода. Получихме заповед отделението да излезе на позиция североизточно от града над Дунава. С к[оманди]ра на отделението излязохме с патрулите на пехотата напред. Полека-лека наближихме мястото, гдето трябваше да бъдем. В това време се завърза престрелка между пехотната верига пред нас и друга (помислиха ги за власи), що били излезли напред - хора от 1-а дивизия. В резултат - няколко ранени от тия, що бяха излезли напред. Дойде маса пехота при нас. Излизаха и батареите на позиция, но в това време - гръм от ясно небе - почнаха да се сипят снаряди върху ни като град. Паника голяма. Пехотата бяга, а батареите се мъчат да откачат. Стрелбата ураганна - мислехме, че се стреля с батареи от левия бряг на Дунава, а то излезе, че един румънски монитор, който прикривал прехвърлянето на останалата влашка войска на другия бряг, ни забелязал и обстрелял. 1-а батарея откачила, почна сполучливо да стреля по монитора. Бе засегнат няколко пъти. Млъкна и се скри из върбалака. Победата бе пак наша. Пренесе се огънят пак по лодките, докато и те се изгубиха. Почна се плячката. Ходих в нафтената фабрика. Пак скъпи мебели на парчета. Разрушение на всяка крачка - разрушават и малки, и големи. Дигнаха ни оттам и пренощувахме на кота 102 - снощното място. Към 10 ч. сутринта потеглихме от бивака си за към кота 203. Минахме през с. Тороман - Таш бунар - Кьор чешме и стигнахме рано следобед на исканото място. Устроихме бивак на мирна обстановка. Минавайки през последното село, можахме да видим наблюдателен балон - чудна изработка, грамадна работа. Навсякъде из пътя - следи от паническо отстъпление, навсякъде разорение. Села, прилични на паланки и къщи, мебелирани скъпо - днес представляват отвътре грозни развалини. Печатът на разорението е ударен навсякъде. О, война, война, ти жестоко разоряваш, в теб всичко, абсолютно всичко е разорение. При теб и победител, и победен се изтощава, разорява. Защо това не може още да разберат управляющите фактори. Те разбират, те знаят, че отиват и победители, и победени към провала, но не искат да накърнят болните си амбиции и склонят за мир, който ще бъде благодат за измъчените от две- и повече годишна война народи. Но зле им, ще дойде ден за разплата. Сутринта затишие. Към 8 ч. захванаха нашите пехотинци да излизат от окопите си, отиваха към окопите на русите - те се били изтеглили назад през нощта. Иван Иванич Водкин (иронично за руските войници - бел. ред.) след 3-дневни безплодни усилия да пробие левия ни фланг се отчая и оттеглил войските си назад. Почнаха днес да се предават цели роти, останали след изтеглянето на другите назад. Днес се преброиха загубите противникови - само пред фронта на 48 полк са преброени около 2000 трупа, а само там ли беше? Освен жертвите, пленниците останаха в наши ръце и два бронирани автомобила, от които едина неповреден. През целия ден слаба артилерийска стрелба и от двете страни. Дългата неприятелска батарея продължаваше до сутринта да хвърля ту по-рядко, ту по-често към нашия наблюдателен пост. Научихме, че Букурещ е бил почти обложен от съюзните войски - четат му се вече дните на падането. Настъплението продължи. Противникът почна да бяга - биде преследван по петите от нашите. Оттегли се на гребена на кота 197. По тая кота батареите стреляха с мерник 63. 2-а батарея излезе придружающа, обаче до вечерта не откри никаква стрелба. Следобед заваля дъжд, който се обърна на сняг. До късно през нощта валя и покри навсякъде с бяла премяна. Как спахме в палатката, само ние знаем. Чудно се чувствува човек в такова снежно време, но при къщна обстановка. Тук е лошо, лошо до гуша. Свит на \"Ь\" , лежиш в палатката, зъзнеш като куче, аслъ теглата ни са кучешки.", "date": "2018.11.29", "title": "Ех, война, война, колко си жестока (от дневника на Илия Ламбов)"}
{"url": "https://www.dnevnik.bg/evropa/2018/11/29/3353720_paktut_na_oon_za_migraciiata_ne_suzdava_pravni/", "text": "Има много неверни тълкувания на споразумението на ООН за миграцията и едно от тях е, че то създава задължителна правна рамка. Това не е така, заяви днес пред Европейския парламент върховният представител на ЕС по външната политика и политиката за сигурност Федерика Могерини, цитирана от БТА. Националните парламенти и Европарламентът трябва да признаят това, призова тя. \"Споразумението не създава никакво правно задължение. То е списък от най-добрите възможни действия, които биха могли да бъдат приложени в националните политики по миграцията. Споразумението осигурява рамка, но запазва самостоятелността на държавите да определят подхода си към миграцията\", каза Могерини. По нейните думи споразумението не само не пречи на правителствата да взимат самостоятелни решения за управлението на миграцията, но осигурява липсващите лостове тази цел да бъде постигната. Могерини уточни, че с него се осигурява сътрудничество на международно равнище между заинтересованите страни - държавите, от които мигрантите произхождат, и страните, към които са се насочили. Всички имаме интерес от обособяването на законни пътища за миграция, добави тя. \"Споразумението отчита целите на ЕС и взима предвид всички наши тревоги. Колкото по-рано разберем, че имаме нужда от сътрудничество, толкова по-добре за всички. Съжаляваме, че някои държави от ЕС няма да се присъединят и да подкрепят текста на междуправителствената конференция в Маракеш на 10-11 декември\", допълни Могерини. Австрийското председателство на Съвета на ЕС уточни, че обсъжданията на документа са продължили цяла година и ЕС е участвал в подготовката на черновата. Съветът няма обща оценка по текста, националните становища се уточняват, добави представителят на председателството. Вчера  Италия, стана поредната страна , заявила, че се отказва от пакта, след като това направиха  Словакия,  Австралия,  Австрия ,  България ,  Естония ,  Израел, Полша , Съединените щати, Унгария, Хърватия, Чехия и Швейцария.", "date": "2018.11.29", "title": "Пактът на ООН за миграцията не създава правни задължения, подчерта Могерини"}
{"url": "https://www.dnevnik.bg/razvlechenie/2018/11/29/3353724_kartina_na_renoar_be_otkradnata_ot_aukcionna_kushta/", "text": "Австрийската полиция издива трима заподозрени, след като картина на Пиер-Огюст Реноар, оценена за близо 160 хил. евро, бе открадната от аукционна къща във Виена по време на работното време за посетители, предаде \"Ройтерс\". \"Залив, море, зелени скали\" (Golfe, Mer, Falaises Vertes) - един от по-малко познатите пейзажи на известния френски импресионист, е бил изваден от рамката в понеделник вечерта, докато е бил изложен на показ преди предстоящия търг в \"Доротеум\", съобщава полицията. \"Мъжете са напуснали мястото през различни изходи и са избягали\", се казва още в съобщението на виенската полиция. Те са публикували и снимки на тримата заподозрени, направени от охранителните камери, като допълват, че те \"очевидно са били професионалисти\". Картината е оценена на между 120 хил. и 160 хил. евро и трябваше да отиде на търг във вторник вечерта.", "date": "2018.11.29", "title": "Картина на Реноар бе открадната от аукционна къща във Виена"}
{"url": "https://www.dnevnik.bg/zelen/2018/11/29/3353751_bulgariia_e_sred_liderite_v_es_po_reciklirane_na/", "text": "България е сред лидерите в Европейския съюз по рециклиране на пластмасови и стъклени боклуци. Това показват данните на Евростат за 2016 г. При средно за ЕС ниво от 42.4% рециклирана пластмаса в България този процент достига 52.6 на сто, което отрежда четвърто място за страната. Лидер по този показател е Литва. Там 74.4% от пластмасата се рециклира. Прибалтийската страна е следвана от Словения с 62% и Чехия с 59.2 на сто. Не така стоят неща при рециклирането на метали. България успява да обработи 59.4% от този вид боклуци, като средното ниво за ЕС е 78.3 на сто. С абсолютно същия показател е и Полша. Само две страни се справят по-зле в рециклирането на метали. На последно място в класацията е Хърватия с едва 16.4%, а пред нея е Португалия с 42.9 на сто. В общото рециклиране на всички видове боклуци България е на 17-о място в ЕС с 63.8%. Средното ниво за съюза по този показател е 67 на сто, сочи изследването на Евростат.", "date": "2018.11.29", "title": "България е сред лидерите в ЕС по рециклиране на пластмаса и на дъното по метали"}
{"url": "https://www.dnevnik.bg/gradska_sreda/2018/11/29/3353675_remontut_na_ul_ivan_vazov_shte_bude_zazimen_no/", "text": "Ремонтът на столичната улица \"Иван Вазов\", който трябваше да приключи до края на тази година, ще бъде прекратен временно, докато климатичните условия позволят дейностите да продължат. До края на седмицата в участъка от бул. \"Васил Левски\" до ул. \"6-ти септември\" ще бъде положен битум, а когато температурите позволят, ще бъдат наредени и павета. След това улицата отново ще бъде синя зона за платено паркиране. Това казаха за \"Дневник\" от Столичната община. Дейностите по улицата започнаха на 18 юни от бул. \"Васил Левски\" и по график трябваше да приключат до 31 декември при кръстовището с улица \"Г. С. Раковски\". Целта на ремонта беше да бъдат подменени водопроводът и канализацията, които са полагани през 1935 и 1901 г., посочиха от дружеството \"Софийска вода\", което е възложител на тази част от дейностите. От там посочват две причини за забавянето. Първата е двукратното пропадане на асфалта на кръстовището на ул. \"Иван Вазов\" и ул. \"Цар Иван Шишман\",  когато се оформи дълбока и опасна дупка . Втората е асфалтирането на бул. \"Васил Левски\",  който беше в ремонт по същото време , възложен от Столичната община. От общината така и не са създали временна организация на движението, за да може ремонтите дейности по улицата да продължат към следващите два етапа - при кръстовището на \"Иван Вазов\" с \"6-ти септември\", а след това и до улица \"Г. С. Раковски\". От дружеството посочват, че имат готовност да продължат с реконструкцията на до ул. \"Г. С. Раковски\", ако общината одобри временната организация на движение. Вече втори месец участъкът между \"Васил Левски\" и \"Цар Иван Шишман\" пък е посипан с чакъл и не е асфалтиран. Причината е, че от Столичната община представиха проекта за бъдещата визия на улицата в началото на септември. Той предвиждаше по-малко места за паркиране и по-широки тротоари с пейки,  но срещна сериозното неодобрение от живеещите на улицата . Впоследствие от общината представиха и вариант само за този участък,  който отново не се хареса на гражданите . Така общината засега се е отказала от идеята си за променя облика на улицата.  \"Улицата ще бъде възстановена в съществуващия преди ремонта вид\", казаха за \"Дневник\" от пресцентъра на общината, като не можаха да посочат срок за това.", "date": "2018.11.29", "title": "Ремонтът на ул. \"Иван Вазов\" ще бъде зазимен, но паркирането ще е платено"}
{"url": "https://www.dnevnik.bg/sport/2018/11/29/3353760_trenyorut_na_inter_se_nadiava_barselona_da_igrae/", "text": "Треньорът на \"Интер\" Лучано Спалети коментира ситуацията в група B на  Шампионската лига , където тимът му се бори за второто място с \"Тотнъм\". След загубата от \"шпорите\" в директния мач сега \"нерадзурите\" се нуждаят от помощ от \"Барселона\", който се изправя срещу английския тим на \"Камп ноу\" след две седмици. \"Те (\"Барселона\") са професионалисти. Аз не се съмнявам, че те ще се отнесат сериозно към двубоя\", каза Спалети относно \"Барселона\". \"Не мога да си представя, че играчи от калибъра на Пике, Суарес или Меси могат да не играят на максимума на възможностите си\", продължи той. Италианецът добави, че се надява каталунците да продължат серията си без загуба на \"Камп ноу\" в Шампионската лига от 2013 година насам. Спалети говори и за Раджа Наинголан, който беше сменен по време на срещата с \"Тотнъм\". \"Всичко е наред с Раджа и нямаше проблеми, когато го смених. Той получи болка в глезена и имаше трудности да тича. Това е причината да го сменя малко преди почивката\", заяви той. В група В \"Интер\" и \"Тотнъм\"  имат по седем точки преди последния кръг от груповата фаза. \"Тотнъм\" има предимство в директните двубои с \"Интер\" заради повече голове на чужд терен. Първата среща между тях завърши с успех за италианския тим с 2:1. Въпреки това предимство ситуацията изглежда по-благоприятна за \"Интер\". На 11 декември тимът от Милано посреща ПСВ (Айндховен), който е последен в групата с една точка и без шансове да подобри класирането си. В същото време \"Тотнъм\" ще гостува на \"Барселона\".", "date": "2018.11.29", "title": "Треньорът на \"Интер\" се надява \"Барселона\" да играе феърплей в последния си мач"}
{"url": "https://www.dnevnik.bg/sport/2018/11/29/3353616_trikraten_olimpiiski_shampion_v_snouborda_se_priceli_v/", "text": "Носителят на три олимпийски титли в сноуборда  Шон Уайт  отправи поглед към участие в летните игри в Токио през 2020 г. 32-годишният американец се надява да се състезава в скейтборда, който ще дебютира в програмата в столицата на Япония. \"Да съм медалист от зимна и летна олимпиада ще бъде следващото ниво. Бавно напредвам към тази цел, но все още не съм го решил официално. Със сигурност обаче е в полезрението ми\", каза Уайт на церемония в Токио, където американецът беше избран за най-добър мъжки спортист от зимните игри в Пьонгчанг. Наградата беше връчена от Асоциацията на националните олимпийски комитети. При жените призът грабна Ариана Фонтана, която спечели златен медал на 500 м и сребро на 1000 м в бързото пързаляне с кънки. С отличията италианката стана най-титулуваната състезателка в спорта. Уайт е сред легендите в сноуборда. Американецът спечели олимпийските титли в дисциплината халфпайп в Торино 2006, Ванкувър 2010 и Пьонгчанг 2018, а през 2014 г. в Сочи остана четвърти. Уайт ще се опита да стане шестият спортист с медали от зимни и летни олимпийски игри. Това са правили Еди Игън (бокс и бобслей), Якоб Тулиб Тамс (ветроходство и ски скокове), Криста Лудинг-Ротенбургер (колоездене и бързо пързаляне с кънки), Клара Хюз (колоездене и бързо пързаляне с кънки) и Лаурин Уилямс (спринт и бобслей). Скейтбордът е един от петте спорта, които ще дебютират в олимпийската програма в Токио, но мястото им в следващи форуми не е гарантирано. В надпреварата през 2020 г. влизат още бейзбол, карате, спортно катерене и сърфинг.", "date": "2018.11.29", "title": "Легендата в сноуборда Шон Уайт се прицели в участие в летните игри в Токио"}
{"url": "https://www.dnevnik.bg/sviat/2018/11/29/3353822_putin_iska_ciala_ukraina_obiavi_poroshenko/", "text": "Украинският президент Петро Порошенко обвини руския си колега Владимир Путин, че иска Русия да анексира цяла Украйна, и призова германския канцлер Ангела Меркел да се притече на помощ на Киев, предадоха \"Ройтерс\" и БТА. В неделя Русия задържа  три украински военни кораба на път за Азовско море  близо до Кримския полуостров, който отне от Украйна през 2014 г. Русия  твърди, че корабите са влезли незаконно  в нейни териториални води - обвинение, което Украйна отрича. В интервюто за в. \"Билд\" и пресгрупата \"Функе\", достъпно и на  немски , и на  английски , Порошенко отхвърли твърденията на Москва, че опитът на украинските военни кораби да влязат в Азовско море  е бил провокация . \"Не вярвайте на лъжите на Путин\", призова украинският президент и сравни тезата на Русия с нейните уверения, че не е изпратила войници в Крим през 2014 г. \"Единството на западния свят\" \"Путин иска да възстанови старата Руска империя. Крим, Донбас, цялата страна. Като руски цар, като какъвто се възприема, неговата империя не може да функционира без Украйна. Той гледа на нас като на негова колония\", заяви Порошенко. Според президента Путин действа точно както през 2014 г. Все пак, \"откакто аз поех поста, Украйна вече не е колония\", твърди още той. Украинският президент призова Германия - най-големия купувач на руски газ - да се откаже от изграждането на газопровода \"Северен поток-2\", който би позволил на Русия да снабдява директно Германия, заобикаляйки Украйна. \"Имаме нужда от силна, решителна и ясна реакция на агресивното поведение на Русия. Това означава също спиране на проекта за газопровод \"Северен поток-2\", каза Порошенко, цитиран от \"Ройтерс\". В същото интервю украинският президент призова НАТО да разположи военни кораби в Азовско море, за да подкрепи Украйна срещу Русия, предаде \"Франс прес\". Путин \"не иска нищо по-малко от това да окупира (Азовско) море. Единствения език, който той разбира, е този на единството на западния свят\", заяви Порошенко. Попитан дали Германия трябва да изпрати подкрепа в Азовско море, Порошенко подчерта, че Берлин е съюзник на Киев и че се надява \"страни от НАТО\" да го направят. \"Единственият език, който Путин разбира, е единството на Запада. Германия трябва да се чуди: какво ще направи Путин, ако не го спрем?\"", "date": "2018.11.29", "title": "Путин иска цяла Украйна, обяви Порошенко"}
{"url": "https://www.dnevnik.bg/evropa/regioni/2018/11/29/3353855_razlikite_mejdu_gradovete_i_selata_vse_oshte_sa_trun_v/", "text": "Постоянното обезлюдяване на селските региони в Европейския съюз и междурегионалните неравенства остават сериозна заплаха за икономическата и демографска основа на регионите в ЕС в бъдеще, заявиха участници в конференция по темата, цитирани от EurActiv. \"Дори и да виждаме модел на позитивно развитие в намаляването на неравенствата сред държавите, тенденциите в развитието рискуват допълнително да ускорят регионалните неравенства и да увеличат неравенствата във и между регионите\", каза Илона Раугзе, директор на ЕСПОН, европейска група за териториално сътрудничество. Развитието на селските райони е една от основните цели на кохезионната политика, макар все още да изглежда, че има неразрешими проблеми, особено във връзка с прилагането на фондовете и управлението на демографските промени в Европа. Италианският евродепутат Мерчедес Бресо отбеляза, че европейското развитие започва от доброто сътрудничество между различните европейски реалности. Според нея в момента приоритет трябва да бъде да се гарантира, че могат да бъдат постигнати общи цели между селските и градските райони. За местните власти обстановката скоро ще се промени, защото новите предложения на Европейската комисия за кохезионната политика включват в по-голяма степен базиран в Брюксел подход и по-малко контрол на програмите на местно ниво.", "date": "2018.11.29", "title": "Разликите между градовете и селата все още са трън в регионалното развитие на ЕС"}
{"url": "https://www.dnevnik.bg/bulgaria/2018/11/29/3353860_besarabski_bulgarin_e_sred_arestuvanite_ot_rusiia_v/", "text": "Сред пленените от Русия украински моряци има и бесарабски българин. Това е Владимир Варимез от село Бановка, един от 24-имата моряци, които бяха арестувани, след като с три украински кораба опитаха да преминат през Керченския проток, съобщава Би Ти Ви. Медиата се позовава на кмета на селото Виктор Генчев. Той обяснява, че бащата на Владимир все още е в Бановка, но е възможно да замине за Севастопол, където да направи опит за среща със сина си. По-късно от Министерството на външните работи обявиха, че още вчера ведомството е било уведомено, че украински гражданин от български произход, на служба в украинската армия, е сред задържаните войници на борда един от трите кораба, опитали се да преминат Керченския пролив.  По информация на кмета на родното му село той няма българско гражданство. Данни, че въпросният човек е български гражданин, няма и в информационните масиви в България. \"Страната ни ясно е заявила, че настоява за незабавно освобождаване на всички моряци от трите украински кораба. Ако при допълнителни проверки се установи, че задържаният е и български гражданин, ще му осигурим консулска защита\", се посочва в съобщението. Българското Генерално консулство в Одеса е във връзка с кмета на родното село на украинския войник от български произход. В неделя Русия обстрелва и задържа три украински бойни кораба край бреговете на Крим. След престрелката и всички моряци са задържани. Двете страни взаимно се обвиняват в провокация.", "date": "2018.11.29", "title": "Бесарабски българин е сред арестуваните от Русия в Керченския пролив (допълнена)"}
{"url": "https://www.dnevnik.bg/bulgaria/2018/11/29/3353867_vurhovniiat_sud_zapochva_proverka_na_apelativniia_spec/", "text": "Koмиcия нa Върховния касационен съд (ВКС) започва от днес пpoвepĸa нa Aпeлaтивния cпeциaлизиpaн cъд (ACHC) пo пoвoд нa пyблиĸaции в мeдиитe, cвъpзaни c paзглeждaнeтo нa иcĸaниятa зa пpoмянa нa мepĸитe зa нeoтĸлoнeниe нa бившия кмет на \"Младост\" Десислава Иванчева и заместничката й Биляна Петрова, се вижда от съобщение на сайта на съда. Двете жени са подсъдими за получаване на подкуп в особено големи размери. Със заповед на председателя на ВКС Лозан Панов е назначена комисия, която да извърши проверката и да излезе с доклад, в която влизат трима авторитетни съдии: Галина Захарова - зам.-председател на ВКС и ръководител на Наказателната колегия, Капка Костова - председател на Първо наказателно отделение, и Галина Тонева - съдия във Второ наказателно отделение и бивш зам.-главен прокурор. Проверката трябва да приключи до 5 декември. Как реагира прокуратурата четете  тук. Иванчева и Петрова са под стража от момента на задържането им на 17 април т.г. На 18 октомври първоинстанционният спецсъд със съдия Иво Хинов промени мярката за неотклонение в домашен арест, с отлагане една седмица за да бъде разпитан и последния свидетел служител на район \"Младост\", но апелативният спецсъд отмени определението и остави жените в ареста. На 16 ноември  първоинстанционният съд отново промени мярката  в домашен арест, този път безусловно и без отлагане, но апелативният съд светкавично спря изпълнението. Предстои произнасяне по същество на апелативния спецсъд. Междувременно третия подсъдим Петко Дюлгеров, обвиняем като посредник, който бе пуснат под домашен арест, бе отново върнат в ареста от Апелативния спец съд. А прокуратурата поиска забрана за пътуване за Иванчева и Петрова, въпреки че се намират под стража и това обезсмисля забраната. Надяваме се въпросите, които неразбираемите действия на прокуратурата и апелативния спец съд повдигнаха през последните месеци, да започнат да се изясняват, коментираха от сдружението \"Зелен Младост\", което подкрепя Иванчева и Петрова и негови членове присъстват на всички съдебни заседания. Πpeдceдaтeлят нa Bъpxoвния ĸacaциoнeн cъд (BKC) нapeди cъc cвoя зaпoвeд oт 28.11.2018 г. дa ce извъpши пpoвepĸa нa opгaнизaциятa нa дeйнocттa нa Aпeлaтивния cпeциaлизиpaн cъд (ACHC) пo въззивни нaĸaзaтeлни чacтни дeлa, oбpaзyвaни и paзглeдaни пo чacтни жaлби, pecпeĸтивнo чacтни пpoтecти, cpeщy oпpeдeлeния нa пъpвoинcтaнциoнния cъд, пocтaнoвeни пo peдa нa чл. 270, aл. 1 oт HΠK пo иcĸaния зa пpoмянa нa изпълнявaнитe cпpямo пoдcъдимитe Дecиcлaвa Ивaнчeвa и Билянa Πeтpoвa мepĸи зa нeoтĸлoнeниe. Πpи пpoвepĸaтa тpябвa дa бъдaт ycтaнoвeни: бpoят нa oбpaзyвaнитe въззивни нaĸaзaтeлни чacтни дeлa cъc cъщитe пoдcъдими лицa; aдминиcтpиpaнeтo нa ceзиpaщитe дoĸyмeнти oт cтpaнa нa пъpвoинcтaнциoнния cъд пo чacтнитe дeлa, пocтъпвaнeтo им в ACHC; peгиcтpиpaнeтo и oбpaзyвaнeтo нa дeлaтa; избopът нa cъдия-дoĸлaдчиĸ и нa члeнoвeтe нa cъдeбнитe cъcтaви; cpoĸoвeтe зa пpoизнacянe. B зaпoвeдтa e пocoчeнo, чe извъpшвaнeтo нa пpoвepĸaтa ce възлaгa нa ĸoмиcия в cъcтaв: пpeдceдaтeл: Гaлинa Зaxapoвa – зaмecтниĸ-пpeдceдaтeл нa BKC и pъĸoвoдитeл нa Haĸaзaтeлнaтa ĸoлeгия, и члeнoвe: Kaпĸa Kocтoвa – пpeдceдaтeл нa Πъpвo нaĸaзaтeлнo oтдeлeниe, Гaлинa Toнeвa – cъдия във Bтopo нaĸaзaтeлнo oтдeлeниe. Πpoвepĸaтa тpябвa дa бъдe извъpшeнa в пepиoдa 29.11.2018 – 05.12.2018 г., ĸaтo в cpoĸ дo 10.12.2018 г. ĸoмиcиятa cлeдвa дa изгoтви и пpeдcтaви дoĸлaд зa peзyлтaтитe. ", "date": "2018.11.29", "title": "Върховният съд започва проверка на Апелативния спецсъд по мерките за неотклонение на Иванчева и Петрова"}
{"url": "https://www.dnevnik.bg/biznes/2018/11/29/3353877_obsujdaneto_na_sistemata_bonus-malus_shte_produlji_nad/", "text": "Общественото обсъждане на системата \"бонус- малус\", която да се прилага при застраховката \"Гражданска отговорност\" ще се състои на 3 декември - понеделник, ще продължи осем часа и половина, а всеки желаещ ще има възможност да се изкаже в рамките на пет минути. Това съобщи Комисията за финансов надзор, която е организатор на обсъждането. Какво предвижда проектонаредбата и кои са спорните положения четете  тук.  Поради големия интерес на граждани към участие в обсъждането регулаторът е разработил специални правила. Събитието ще се състои в зала 3 на НДК, където се провеждаха и основните събитие от българското председателство на Съвета на ЕС. Залата е с  2350 кв.м площ, а капацитетът й е 1200 места, се вижда от сайта на НДК. Достъпът до залата ще се осъществява от вход А4. Поради изискванията за сигурност в сградата е задължителна предварителната регистрация на участниците в общественото обсъждане, като в залата няма да бъдат допускани граждани без пропуск. Пропуските ще се издават на пунктовете за регистрация, разположени на вход А4, като регистрацията ще започне в 8.30 ч. Поради огромния интерес и многото предварително записали се за изказвания думата ще бъде давана последователно, в зависимост от датата и часа на предварително подадените заявки на електронен адрес  bonus-malus@fsc.bg  съгласно оповестената на 19 ноември 2018 г. покана. Участниците, които не са заявили предварително желанието си за изказване, ще могат да се записват на място в секретариата, разположен в Зала 3. Поради желанието да се даде възможност на всички желаещи да вземат думата се въвежда ограничение, като изказванията не следва да са по-дълги от 5 минути. На място, в секретариата в Зала 3 ще се приемат и писмени становища. Допълнителни разяснения може да бъдат получени от Информационнния център на КФН на телефон 080040444 или от служителите на дирекция Връзки с обществеността на телефон 029404789. КФН напомня, че общественото обсъждане на Наредбата продължава до 6 декември 2018 година, като писмени становища може да се подават на електронен адрес  delovodstvo@fsc.bg  или по пощата на адрес 1000 София, ул. \"Будапеща\" 16, Комисия за финансов надзор.", "date": "2018.11.29", "title": "Обсъждането на системата \"бонус-малус\" ще продължи над 8 часа, вход - с пропуски"}
{"url": "https://www.dnevnik.bg/sport/2018/11/29/3353817_sledvashtiiat_mach_na_kubrat_pulev_shte_e_prez_mart_v/", "text": "Претендентът за световната титла на Международната боксова федерация (IBF) Кубрат Пулев обяви, че следващият му мач ще е през март 2019 г. Срещата ще се проведе в Ню Йорк или Лас Вегас, като в момента се водят преговори за съперник. Първоначалните планове бяха  Пулев да се боксира в Чикаго заради голямата българска общност . Това ще остане вариант на по-късен етап от годината, ако не се стигне до среща между 37-годишния българин и световния шампион Антъни Джошуа. \"Чикаго не отпада като вариант. Знаете, че аз правя всичко възможно да е пред максимално голяма българска публика и общност, но не е само това като значение. За съперник се появиха няколко имена, но на този етап ще се въздържа да казвам, защото да не подведа\", заяви Пулев пред \"Канал 3\". Той обясни само, че противникът му ще е боксьор от Северна Америка. Българинът заяви, че е готов във всеки момент да се изправи срещу Джошуа. \"Ще се подготвя наистина супер. Надявам се, че вече няма да имам контузии.  Преди последния мач (с Хюи Фюри)  също имах подобна. Понеже обичам да изследвам нещата, доведох тези контузии до даден извод и те няма да бъдат фактор. Знам точно откъде и как идват.\" \"Има шанс (мачът с Джошуа) да е през 2019 г. Ще кажа пак, че съм зареден с много енергия, много позитивизъм, гладен съм за битки, жаден съм направо. Не бързам. Нека да се накуми, да се наканят, все пак е и въпрос на преговори. Аз съм готов във всеки един момент да изляза срещу него и да го победя\", каза още Пулев. Според него времето не тече в полза на Джошуа, който наскоро навърши 29 години. \"Аз също съм млад. Имам много сила, много енергия, много опит натрупах. Отделно човек, като трупа този опит, се обогатява. Добивам все повече и повече сила, докато на него това му е максимумът. Неговият екип работи перфектно, суперпрофесионално, но времето върви и в моя полза\", обясни Пулев.", "date": "2018.11.29", "title": "Следващият мач на Кубрат Пулев ще е през март в Ню Йорк или Лас Вегас"}
{"url": "https://www.dnevnik.bg/kultura/2018/11/29/3353706_alarma_punk_djaz_prestava_da_sushtestvuva_sled_koncert/", "text": "Тоби Драйвър от групата Kayo Dot ще е главният изпълнител на концерта, който ще е последният в десетгодишната история на \"Аларма пънк джаз\". В прессъобщението за събитието се казва, че \"концертът на 29-и е финал на 2018 г., на масираните чествания на 10-годишен юбилей и въобще - на цяла една творческа епоха\". А в края на прессъобщението публиката е поканена с думите: \"Заповядайте. Този концерт е последният ви шанс да станете част от 10-годишната история на \"Аларма Пънк Джаз\"!\" През годините фестивалът е осъществил десетки концерти, а тяхната точна бройка не е известна, защото по думите на човека, който стои зад \"Аларма пънк джаз\", Цветан Цветанов (културен журналист и музикален редактор в БНР), към 2011 г. той е престанал да води своята лична статистика за броя на гостувалите покрай фестивала в България музиканти. Инициативата нямаше постоянна сцена и се осъществяваше както в Първо студио на БНР, така и на други локации в София и България. В същото време инициативата разполагаше с време в ефира на БНР. Тази вечер от 21.00 часа на сцената на MIXTAPE 5 основният изпълнител ще бъде Тоби Драйвър от групата Kayo Dot, който пристига в София с новия си албум They Are The Shield. Песните в албума са интересен жанров хибрид между баладите от предишния солов албум на Тоби Драйвър Madonnawhore (2017) и последното засега издание на групата му Kayo Dot - Plastic House On Base Of Sky (2016). За европейското си турне, от което е част и софийската дата, Тоби Драйвър ( ) е сформирал своеобразна супергрупа, в която участват: Тимба Харис (цигулка), Чарли Шмид (барабани) и Ник Хъдсън (клавишни) They Are The Shield е издание на финландския постметъл лейбъл Blood Music. Преди на сцената на MIXTAPE 5 да излезе Тоби Драйвър, публиката ще бъде подгряна с два солови сета - на Ник Хъдсън и на превъплъщението на Чарли Шмид Под сценичното си алтер его Del Judas Чарли Шмид се отказва от барабаните и се превръща в певец с китара, който според органицаторите на тазвечершния концерт навява \"асоциации с филмите на Дейвид Линч и с песните на Крис Айзък и Джони Кеш\". Тази вечер вратите на MIXTAPE 5 ще се отворят в 21.00 часа, а концертът започва точно в 21.30 часа. Пред \"Дневник\" Цветан Цветанов от БНР потвърди, че днес ще се състои последният концерт от \"Аларма пънк джаз\" и допълни, че ако се занимава с организиране на концерти в бъдеще, инициативата ще е под друго име.", "date": "2018.11.29", "title": "\"Аларма пънк джаз\" престава да съществува след концерт на Тоби Драйвър тази вечер (допълнена)"}
{"url": "https://www.dnevnik.bg/zdrave/2018/11/29/3353886_bulgariia_i_rumuniia_sa_na_poslednite_mesta_v_es_po/", "text": "Разходите за здравеопазване на глава от населението в България и Румъния са най-ниските в Европейския съюз, показват данни на Евростат за 2016 г. В Румъния на човек се падат средно по 432 евро, докато в България – 555 евро. Спрямо 2015 г. разходът по това перо от държавния бюджет се е увеличил с 38 евро. Пред Румъния и България са Полша, Латвия и Хърватия. Лидер по този показател е Люксембург, като разликата с България е над 10 пъти. В малката страна разходът за здравеопазване на един човек е 5612 евро. Швеция и Дания са на следващите две места съответно с 5126 евро и 5014 евро. Това са и единствените държави в ЕС, където разходите надхвърлят 5 хил. евро. Разходите за здравеопазване в България като процент от брутния вътрешен продукт (БВП) са 8.23%. Страната оставя зад себе си 12 държави от ЕС. На последно място е Румъния с 5.01%. Франция, Германия и Швеция заемат първите три позиции по този показател. Първите две страни са единствените, които минават бариерата от 11%. Във Франция се заделят 11.54% от БВП за здравеопазване, докато в Германия - 11.14 на сто.", "date": "2018.11.29", "title": "България и Румъния са на последните места в ЕС по разходи за здравеопазване"}
{"url": "https://www.dnevnik.bg/razvlechenie/2018/11/29/3353859_silvestur_staloun_pensionira_roki_balboa/", "text": "Холивудската звезда Силвестър Сталоун обяви в \"Инстаграм\" профила си, че неговият герой Роки - боксьор, когото той играе вече повече от 40 години в серия от филми, се оттегля. \"Тъжно е, но всички неща отминават... и приключват. Продължавайте да тренирате удара си, обичам ви, мили и щедри хора, а и Роки също ви обича\", пише още той. И все пак 72-годишният Сталоун оставя малка открехната вратичка за евентуално завръщане на Роки. Във видеото казва, че това \"може би\" е неговото последно родео. Втората част \"Крийд 2\" тръгна по българските кина преди броени дни - на 23 ноември. След като първият филм на \"Метро Голдуин Майър\" и \"Уорнър брадърс пикчърс\" през 2015 г. спечели над 170 млн. в световния боксофис, вторият има шансовете да повтори, та дори и подобри успеха. След началния си уикенд в щатския боксофис продължението вече постигна впечатляващ старт с 35 млн. долара. В новите два филма Сталоун е в ролята на треньор на героя на Джордан - Адонис Крийд, който е син на един от най-големите противници на Роки - Аполо Крийд (от оригиналния \"Роки\" от 1976 г.).", "date": "2018.11.29", "title": "Силвестър Сталоун пенсионира Роки Балбоа"}
{"url": "https://www.dnevnik.bg/sviat/2018/11/29/3353885_dva_gazoprovoda_chast_ot_alternativata_na_turski_potok/", "text": "Успешно беше завършено свързването на Трансадриатическия газопровод (TAP) с Трансанадолския газопровод (TANAP),  съобщава  агенция АНА-МПА, като се позовава на съобщение на TAP, предаде БТА. Заварката е била извършена на границата между Гърция и Турция в присъствието на представители на компаниите на двата газопровода. През май тази година Азербайджан даде начало на експлоатацията на първата част от газопровода \"Южен газов коридор\". Проектът, който руските медии определят като \"алтернатива на \"Турски поток\",  се състои от няколко съоръжения  - в Каспийско море, в Южен Кавказ и Турция. България е част от проекта заедно с Азербайджан, Грузия, Турция, Гърция, Албания и  Италия . Още три страни - Босна и Херцеговина, Хърватия и Черна гора - планират да се присъединят. Свързването на тръбите - още една крачка към реализирането му, бе обявено на фона на твърдения в руски медии, че втората тръба на \"Турски поток\" ( първата наскоро достигна  европейския бряг)  ще минава през България . Газ от Азербайджан В съобщението, цитирано от БТА, се казва, че \"това свързване е още един важен момент в реализирането на Южния газов коридор, един нов енергиен маршрут, който ще увеличи енергийната сигурност и диверсификацията на енергийните доставки. По Южния коридор ще се транспортира природен газ от находището \"Шах Дениз II\" в Каспийско море към Турция и оттам - към европейските пазари\". Генералният директор на TAP Лука Скепати е заявил, че събитието е важна крачка напред, и е припомнил, че според графика доставките на природен газ по Южния газов коридор за Европа трябва да започнат през 2020 г. TANAP преминава през Азербайджан, Грузия и Турция, а TAP - през Гърция, Албания и достига до Италия през Адриатическо море. Чрез интерконектора Гърция - България (IGB) и България ще може да получава природен газ от Азербайджан по Южния газов коридор.", "date": "2018.11.29", "title": "Два газопровода, част от \"алтернативата\" на \"Турски поток\", бяха свързани в Гърция"}
{"url": "https://www.dnevnik.bg/bulgaria/2018/11/29/3353918_prokuraturata_preporucha_na_sudii_da_ne_se_ostaviat_na/", "text": "Прокурори препоръчаха на съдии да не предоставят материали по дело на проверяващи от по-висша съдебна инстанция, за да останат безпристрастни. Това се разбира от съобщение на Специализираната прокуратура. Реакцията на четиримата спецпрокурори е заради  решението на председателя на Върховния касационен съд (ВКС) Лозан Панов  да назначи проверка  нa Aпeлaтивния cпeциaлизиpaн cъд (ACHC) пo пoвoд пyблиĸaции в мeдиитe, cвъpзaни c paзглeждaнeтo нa иcĸaниятa зa пpoмянa нa мepĸитe зa нeoтĸлoнeниe нa бившия кмет на \"Младост\" Десислава Иванчева и заместничката й Биляна Петрова. По повод публикации в медиите, от които държавното обвинение е научило за проверката, то с писмо до Апелативния спецсъд предлага делото да не бъде предоставено на проверяващите съдии от ВКС, докато не бъде решено. Целта е \"да се осигури безпристрастно решаване на делото\". Вече два пъти Специализираният наказателен съд пуска Иванчева и Петрова от ареста, като преди две седмици разпореди това да стане незабавно, но прокуратурата оспори незабавността на изпълнението и Апелативният спецсъд остави двете жени в ареста. Очаква се окончателното определение на апелативния спец съд дали двете ще бъдат под \"домашен арест\", или ще останат с най-тежката мярка за неотклонение \"задържане под стража\". След това им беше наложена забрана да напускат страната. Иванчева и Петрова са в ареста от април, докато третият обвиняем в същия процес пребиваваше под домашен арест допреди дни. Писмото до Апелативния спецсъд е подписано от административния ръководител на Специализираната прокуратура Димитър Петров, административния ръководител на Апелативна специализирана прокуратура Николай Найденов, наблюдаващия делото прокурор в първоинстанционната прокуратура Илиян Рангелов и въззивния прокурор Тихомир Стоев. ", "date": "2018.11.29", "title": "Прокуратурата препоръча на съдии да не се оставят на наредена от Лозан Панов проверка"}
{"url": "https://www.dnevnik.bg/tehnologii/2018/11/29/3353930_jutjub_shte_napravi_sobstvenite_si_produkcii_bezplatni/", "text": "\"Ютюб\"  (YouTube ) планира да направи оригиналните си продукции безплатни за зрителите, но с показване на реклами. Досега те бяха достъпни само за платилите абонати, припомня агенция \"Ройтерс\". От 2020 г. обаче платеното членство  YouTube Premium  (или Red) ще продължи да премахва рекламите и да дава и други преимущества. Платената услуга бе въведена през три години и е достъпна в 29 държави. Идеята на компанията е да задоволи растящия интерес към оригиналните продукции в интернет и настояването на рекламодателите материалите им да се появяват до специално съдържание. Този ход ще даде на фирмата и повече гъвкавост в рекламирането на продуктите ѝ.", "date": "2018.11.29", "title": "\"Ютюб\" ще направи собствените си продукции безплатни"}
{"url": "https://www.dnevnik.bg/evropa/2018/11/29/3328150_mladeji_mogat_da_kandidatstvat_za_bezplatno_putuvane/", "text": "Европейската комисия даде начало на нова надпревара в рамките на инициативата  DiscoverEU . От днес до 11 декември младите хора на възраст 18 години  могат да кандидатстват  за карта за пътуване, с която да опознаят Европа през следващото лято, съобщи пресслужбата на институцията. Това е вторият кръг в инициативата, след като 15 хил. младежи получиха възможност да пътуват в цяла Европа  между юли и октомври 2018 г . Много от тях участваха в проявите, организирани по време на Европейската година на културното наследство. За всяка държава от ЕС са заделени  определен брой карти  за пътуване според дела на нейното население от общото население на Европейския съюз. За България билетите са 168. Кой може да кандидатства и как Всеки гражданин на ЕС, роден между 1 януари 2000 г. и 31 декември 2000 г., ще може да  кандидатства . Желаещите да участват могат да кандидатстват на  Европейския младежки портал,  където ще трябва да се регистрират и да споделят своите планове за пътуване. Кандидатите ще бъдат подбрани с викторина от пет въпроса с избор между няколко отговора, свързани с европейската култура и многообразие, инициативите на ЕС за младежта, предстоящите избори за Европейски парламент, и допълнителен въпрос по тема, свързана с втория кръг. Победителите могат да пътуват между 15 април и 31 октомври 2019 г. в продължение на от 1 до 30 дни. В рамките на този кръг комисията призовава особено младежите, които имат специални нужди или са изправени пред социални предизвикателства, да кандидатстват. Тя ще им предостави информация и съвети и ще покрие разходите за специална помощ (например за придружител или за куче водач за участници с увредено зрение). Победителите в конкурса могат да пътуват самостоятелно или в група от максимум пет души (всички на 18 години). Като общо правило те ще пътуват с влак. За да може обаче да се гарантира широк достъп из целия континент, участниците могат да използват алтернативни видове транспорт, например автобуси, фериботи или по изключение самолети, когато е нужно. Така младите хора, които живеят в отдалечени райони или острови, които са част от ЕС, също ще имат възможност да участват.", "date": "2018.11.29", "title": "Младежи могат да кандидатстват за безплатно пътуване из ЕС"}
{"url": "https://www.dnevnik.bg/sviat/2018/11/29/3353905_kiev_obvini_moskva_v_morska_blokada_i_poiska/", "text": "Две украински пристанища на Азовско море - Бердянск и Мариупол, са ефективно блокирани от Русия, която не позволява на никакви съдове да влизат и излизат от тях, съобщи днес украинският министър на инфраструктурата Володимир Омелян, цитиран от \"Ройтерс\" и БТА. Общо на 35 кораба не се разрешава да извършват нормалните си операции. Допускат се само кораби, пътуващи към руски пристанища на Азовско море, написа министърът във \"Фейсбук\". \"Целта е ясна - налагайки блокада на украинските пристанища на Азовско море, Русия се надява да изтласка Украйна от нашата собствена територия - територия, която е наша в съответствие с всички действащи международни закони\", писа той. Според Омелян 18 кораба чакат влизане в Азовско море, включително 4 за Бердянск и 14 за Мариупол. Има също опашка от 9 кораба за напускане на Азовско море, а още 8 чакат на рейд край пристанищата. От тях Украйна изнася основно зърно и стомана, пише \"Ройтерс\". Киев междувременно е поискал да се затвори Босфорът за руски военни кораби, съобщи командващият Военноморските сили на Украйна Игор Воронченко, цитиран от агенция \"Униан\". Според него т. 19 на подписаната през 1936 г.  конвенция в Монтрьо  за режима на работа в проливите не позволява на военни кораби на страни във война да преминават нито през Босфора, нито през Дарданелите. \"Във връзка с нормите на конвенцията в Монтрьо, а именно - 19-а точка, ще опитаме да поискаме закриване на Босора в Турция, за да разберат руснаците, че нарушават нормите на международното право.\" Процедури и лошо време Москва категорично отрича, предаде рускоезичната редакция на Би Би Си. В четвъртък източник на ТАСС заяви, че заявлението \"не отговаря на истината\". Според събеседника на руската агенция съгласно действащите процедури всички съдове трябва да подават предварителна заявка за преминаване през Керченския проток 48 часа по-рано, а потвърждението трябва да дойде до 24 часа. Така на някои съдове се налага да \"стоят в очакване да преминат\", продължава същият източник. И Кремъл отрича да има \"каквито и да било ограничения\". \"Обратно, известно ни е, че Керченският проток работи в обичайния си режим\", казва говорителят на президента Владимир Путин Дмитрий Песков. Според него пристанището в Керч (което одобрява заявките на плавателните съдове) може да \"приеме решение за регулиране на навигацията\". Песков същевременно допълни, че понякога има забавяния заради лошото време. Спорът за режима на преминаване и уведомяване на руските власти бе част и от напрежението между Русия и Украйна след инцидента в Керченския проток тази неделя.", "date": "2018.11.29", "title": "Киев обвини Москва в морска блокада и поиска затваряне на Босфора за руски кораби"}
{"url": "https://www.dnevnik.bg/tehnologii/2018/11/29/3353950_nad_80_ot_obshtinite_v_bulgariia_kandidatstvaha/", "text": "Общо 215 общини в България кандидатстваха успешно в надпреварата за финансиране на проекти по инициативата на Европейската комисия за безплатен безжичен интернет на обществени места WiFi4EU, съобщиха от Министерството на транспорта, информационните технологии и съобщенията. Така 81% от всички 265 общини в страната се включиха в борбата за ваучери за изграждане на висококачествен интернет на обществени места. Крайният срок за подаване на документите беше 9 ноември. Само 16 от предварително регистрираните 231 общини не успяха да се включат в инициативата. Технически причини са им попречили да подадат документите си. В конкурса са участвали общо 13 198 общини в Европейския съюз. 4000 от тях са изпратили своите кандидатури още в първите 10 секунди на конкурса. През декември тази година Европейската комисия ще обяви печелившите общини и ще връчи ваучери на 2800 от тях. За всяка страна могат да се раздадат минимум 15 и максимум 224 ваучера. Бюджетът на програмата до 2020 г. е 120 млн. евро. От тях до 3.3 млн. ще получат българските общини.", "date": "2018.11.29", "title": "Над 80% от общините в България кандидатстваха успешно за безплатен безжичен интернет"}
{"url": "https://www.dnevnik.bg/sport/2018/11/29/3353976_formula_1_se_nujdae_ot_po-goliama_konkurenciia_smiata/", "text": "Бъдещето на Формула 1 зависи от представянето на отборите в т.нар. среда на колоната, смята един от директорите на собственика на спорта \"Либърти медия\", Рос Браун. Британецът си пожела в най-престижната автомобилна надпревара да има по-голяма конкуренция. Според Браун разликата между първите три тима -  \"Мерцедес\" , \"Ферари\" и \"Ред бул\", и останалите трябва да бъде намалена. \"На практика през тази година, а и в предходните сезони видяхме една и съща ситуация – имахме два различни шампионата. От едната страна са \"Мерцедес\", \"Ферари\" и \"Ред бул\", а зад тях всички останали\", каза Браун. В класирането при конструкторите \"Рено\" остана на четвърто място на 297 точки зад \"Ред бул\". Нико Хюлкенберг остана седми при пилотите на 101 точки зад Даниел Рикардо. В последните два сезона само два пъти пилот на тим, различен от големите три, се качи на подиума. Това се случи в Гран при на Азербайджан през 2017 и 2018 г. В първия случай го направи Ланс Строл от \"Уилямс\", а през този сезон – Серхио Перес с \"Форс Индия\". \"Само два случая от общо 123 е крайно незадоволително и неприемливо. Особено когато говорим за толкова технически и финансови средства, които се влагат в тези отбори\", добави Браун. Като технически директор Браун беше в основата на три шампионски тима - \"Бенетон\" (1994-1995), \"Ферари\" (2000-2004), а след това и със своя отбор \"Браун ГП\" през 2009 г. По-късно британецът положи основите и на \"Мерцедес\", преди да се оттегли, а от 2017 г. беше назначен от \"Либърти\".", "date": "2018.11.29", "title": "Формула 1 се нуждае от по-голяма конкуренция, смята Рос Браун"}
{"url": "https://www.dnevnik.bg/photos/2018/11/29/3353789_fotogaleriia_kolednite_elhi_svetnaha_v_nju_iork_i/", "text": "Светлините на голям норвежки смърч, инсталиран пред центъра \"Рокфелер\" в Ню Йорк, бяха запалени по традиция преди Коледа.", "date": "2018.11.29", "title": "Фотогалерия: Как Тръмп върна Коледа"}
{"url": "https://www.dnevnik.bg/sviat/2018/11/29/3353986_vashington_post_trump_e_smenil_direktora_na/", "text": "Президентът на САЩ Доналд Тръмп не е удължил мандата на  Джанет Йелън  като ръководител на Управлението за федерален резерв (УФР) с още четири години заради ниския ръст, съобщава в.\"Вашингтон пост\". Изданието се позовава на свои източници от Белия дол. Според тях Тръмп сериозно е обмислял да продължи мандата на Йелън, но бил обезпокоен от ниския ѝ според него ръст - 161.5 см. Изданието подчертава, че разговорът с нея впечатлил изключително американския лидер, макар съветниците му препоръчвали да издигне друга кандидатура за ръководител на американската централна банка. Самият президент пък нееднократно отбелязвал, че 72-годишната Йелън не е достатъчно висока, за да ръководи УФР, пише в.\"Вашингтон пост\". Той непрекъснато питал помощниците си дали са съгласни с неговото мнение. В крайна сметка Тръмп издигна кандидатурата на  Джером Пауъл , чийто ръст е около 180 см. Той пое поста през февруари тази година. Напоследък обаче американският президент все по-често критикува политиката му за постепенно повишение на основната лихва. Йелън стана първата жена  начело на УФР на 3 февруари 2014 година. Тя завърши започната от нейния предшественик Бен Бърнанке програма за количествено облекчаване. Също така по времето на Йелън банката за първи път от 2008 година реши да повиши основната си лихва от почти нулево равнище до 0.25-0.5 на сто. Под ръководството на Йелън УФР успя да понижи равнището на безработица в САЩ до нивото отпреди кризата (от 6.7 процента през 2014 година до 4.2 на сто през 2017 година). /БТА", "date": "2018.11.29", "title": "\"Вашингтон пост\": Тръмп е сменил директора на Федералния резерв заради нисък ръст"}
{"url": "https://www.dnevnik.bg/bulgaria/2018/11/29/3353983_sled_signal_gdbop_zalovi_slujitel_na_nap_pri/", "text": "Служител на НАП е заловен в момента на получаване на подкуп от 15 хил. лева. Това обяви административният ръководител на Софийската градска прокуратура Емилия Русинова на брифинг във връзка с образувано досъдебно производство срещу служител на НАП за подкуп, съобщи агенция \"Фокус\". Русинова обясни, че образуваното досъдебно производство е след успешна акция на служители на ГДБОП под ръководството на Софийската градска прокуратура. Тя разказа, че служители на НАП са били определени със заповед да извършат ревизия на търговско дружество. Впоследствие те са провели няколко срещи с управителя на дружеството. При първата от тях те са го уведомили, че по отношение на неговото дружество са установени недекларирани печалби в размер на 800 хил. лева. Служителите са предложили да му бъде изготвен акт само за 16 до 20 хил. лева. За целта управителят на дружеството е трябвало да им предостави сумата 45 хил. лева. Сигналът за поискания подкуп е подаден от самия управител и впоследствие служителят на НАП е заловен при получаването на първия транш от 15 хил. лева, които са му били предадени в центъра на София. Емилия Русинова уточни, че служителят е задържан за 72 часа и предстои да бъде поискано постоянното му задържане под стража, а процесуално-следствените действия по случая продължат, като има и още заподозрени. Призовавам всички български граждани да бъдат дейни и да съобщават на структурите на МВР и прокуратурата за опити да бъдат изнудвани. В крайна сметка това са държавни структури, които са призвани да се борят с този вид престъпност и полагат необходимите усилия да противодействат на корупционни престъпления\", обяви директорът на ГДБОП Ивайло Спиридонов. От думите му се разбира, че сигналът е получен в началото на ноември и оттогава почти денонощно колегите му работили, за да съберат необходимите доказателства и в крайна сметка да докажат това престъпление по категоричен начин. Разказа, че елемент от корупционната практика е първоначално да се обясни на даден човек колко много е сгрешил, а след това така да бъде мотивиран да плати съответната сума срещу помощ за излизане от ситуацията. Задържаният с подкуп служител на НАП е бил отстранен от длъжност през 2015 година заради престъпление от общ характер. По непотвърдена информация той е бил възстановен на работа със съдебно решение, допълни Емилия Русинова. Служителят е от отдел \"Ревизии\". По думите ѝ анализът на доказателствата не е приключил и кръгът от обвиняеми не е изчерпан. Тя отбеляза, че на управителя на проверяваното дружество, на когото е искан подкуп, е било обяснено от служителите на НАП, че по принцип взимат по 8%, но в конкретния случай са решили да поискат 4%. Малко по-късно изпълнителният директор на НАП Галя Димитрова заяви, че ръководството на агенцията ще бъде безкомпромисно срещу всяка форма на корупционно поведение. По думите й, цитирани от пресцентъра на ведомството, е абсолютно неприемливо заради един случай да се обезценява работата на всички служители на агенцията. Затова ръководството на НАП ще предприеме незабавни дисциплинарни мерки, както и ще окаже пълно съдействие на правоохранителните органи. \"Корупцията няма място в НАП и всички служители трябва да се съобразяват в поведението си в професионален и личен план с етичните стандарти на агенцията\", допълва Димитрова.", "date": "2018.11.29", "title": "Ревизор от приходната агенция е заловен с подкуп след сигнал"}
{"url": "https://www.dnevnik.bg/sviat/2018/11/29/3353948_shest_ofisa_doiche_bank_biaha_obiskirani_zaradi/", "text": "Германската прокуратура нареди да бъдат обискирани шест офиса на Дойче банк (Deutsche Bank), включително централата на групата във Франкфурт. Това е част от разследване за пране на пари срещу най-малко двама служители на банката, предаде \"Франс прес\", цитирана от БТА. Според информации, открити в т.нар. \"Досиета от Панама\", най-голямата германска банка е заподозряна, че е помагала на клиенти да създават дружества в данъчни убежища, за да перат пари, добити чрез престъпни деяния, посочва прокуратурата в комюнике. Дойче банк потвърди информацията за обиските и обеща пълно сътрудничество. Според прокуратурата около 170 полицаи и служители на данъчните служби са започнали рано тази сутрин да претърсват помещения на банката във Франкфурт, Ешборн и Грос-Умщат и са иззели много писмени документи и компютърни файлове. Разследването се отнася за двама служители на 46 и на 50 години, чиито имена и длъжности не се съобщават. Заподозрени в пране на пари са и известен брой лица на ръководни постове. Следствието твърди, че заподозрените не са съобщили за съмнения за пране на пари на офшорни компании, извършващи данъчни измами, преди да бъдат разкрити през април 2016 година \"Досиетата от Панама\". Според следователите банката е разполагала с достатъчно елементи още в началото на отношенията си с тези клиенти и може да им е предлагала да отворят офшорни компании. Само през 2016 г. подразделение на Дойче банк на Британските Вирджински острови е поело над 900 клиенти с общ оборот 311 млн. евро, се казва в съобщението на прокуратурата. Именно върху това подразделение се е съсредоточило сегашното разследване. Трудно десетилетие Обиските са само част от множеството проблеми, пред които се изправят главният изпълнителен директор Кристиан Зевинг и председателят Пал Ахлайтнер, отбелязва \"Блумбърг\". Книжата ѝ загубиха половината от стойността си тази година (само днес, след съобщението за акцията, се сринаха с 3%). Името ѝ се появи като банка - кореспондент в скандал с пране на пари през датската Данске банк, свързан със съмнителни плащания за над 200 млрд. евро (с който обаче сегашните обиски не са свързани). Източник на \"Ройтерс\", запознат със ситуацията, твърди, че именно Дойче банк е помогнала за обработката на по-голямата част от плащанията. Същевременно от 2008 г. досега банката е похарчила над 18 млрд. евро за глоби и суми за уреждане на споразумения според официални документи, информацията от които е събрана от \"Блумбърг\". Германският пазарен регулатор назначи надзор, чиято задача е да помогне в усилията за контрол над опити за пране на пари и финансиране на тероризъм. Миналата година финансовата институция бе глобена със 700 млн. долара заради това, че е изпуснала пране на пари чрез фиктивни сделки през Москва, Лондон и Ню Йорк. Разследването на американското министерство на правосъдието продължава. Зевинг пое поста изпълнителен директор през април в опит избави банката от сегашната ѝ репутация и да я върне към печалба след три години загуби.", "date": "2018.11.29", "title": "Шест офиса на Дойче банк бяха обискирани заради \"Досиетата от Панама\""}
{"url": "https://www.dnevnik.bg/evropa/evropeiski_parlament/2018/11/29/3354015_surbiia_da_suglasuva_politikata_si_za_rusiia_s_tazi_na/", "text": "Сърбия трябва да приведе външната си политика, включително политиката си към Русия, в съответствие с тази на ЕС, докато Косово трябва незабавно да осигури либерализиране на визовия режим. Това заяви Европейският парламент в две резолюции, които дават оценка на последните усилия на Сърбия и Косово за доближаване към ЕС и възможното им бъдещо членство, предаде пресслужбата на институцията. Сърбия В доклад, приет с 503 гласа \"за\" срещу 85 гласа \"против\" и 47 \"въздържал се\", евродепутатите приветстваха продължаващата ангажираност на Сърбия по пътя на интеграция към Европейския съюз и призоваха за активно популяризиране на това стратегическо решение сред сръбската общественост. Те също подчертаха усилията на страната за нормализиране на отношенията със съседно Косово и подкрепиха диалога, подпомаган от ЕС, като рамка за постигане на всеобхватно споразумение за нормализиране на отношенията. Евродепутатите същевременно отбелязаха неотдавнашния дебат за възможната  размяна на територии между Сърбия и Косово , като подчертаха, че постигането на етническа хомогенност не трябва да бъде целта в региона. Те смятат, че всякакво бъдещо споразумение би било приемливо само ако отчита цялостната стабилност на региона, както и международното право. Евродепутатите настояват сръбските власти да засилят усилията за реформи в областта на правовата държава, в борбата с корупцията и организираната престъпност, както и да продължат реформата на държавната публична администрация за гарантиране на нейния неутралитет. Сърбия трябва също така да постигне по-голямо съответствие с външната политика и политиката на сигурност на ЕС, включително по отношение на Русия, както и с тази в рамките на ООН. Косово Евродепутатите приветстват законодателните актове, приети в рамките на Европейската програма за реформи на Косово, но отбелязват с безпокойство липсата на консенсус между политическите партии и продължаващата поляризация, която засяга неблагоприятно провеждането на устойчиви реформи. За по-нататъшното доближаване на Косово до ЕС е жизненоважно незабавното либерализиране на визовия режим. Евродепутатите приветстват потвърждението на комисията за изпълнението на критериите за либерализиране на визовия режим. Въпреки това съществуват опасения за недостатъчното финансиране за съдебната система, широко разпространената корупция, елементите на обсебване на държавата от частни интереси, неправомерното политическо влияние и правото на справедлив процес, които трябва да бъдат адресирани отвъд напредъка по постигане на изискванията за визовата либерализация. Резолюцията отбелязва, че пет държави, членки на ЕС, все още не са признали Косово, и ги приканва да направят това, подчертавайки, че това би имало благоприятно въздействие за нормализиране на отношенията между Косово и Сърбия. Текстът беше приет с 393 гласа \"за\" срещу 139 гласа \"против\" и 71 \"въздържал се\".", "date": "2018.11.29", "title": "Сърбия да съгласува политиката си за Русия с тази на ЕС, настоя европарламентът"}
{"url": "https://www.dnevnik.bg/bulgaria/2018/11/29/3354022_bez_sniag_za_koleda_i_golemi_temperaturni_amplitudi/", "text": "Най-ниските температури в България през декември ще бъдат между минус 15 и минус 10 градуса. Най-високите пък ще достигат между 10 и 15 градуса. Това каза пред БТА Марияна Попова от Националния институт по метеорология и хидрология при БАН. По думите ѝ седмица преди Коледа се очакват снеговалежи, но след това ще последва леко затопляне. Така на празника най-вероятно няма да има снежна покривка. Средната месечна температура през декември ще бъде около и под нормата, която в Северна България и по високите полета е 0-1 градуса, в Горнотракийската низина - 2-3 градуса, по Черноморието и в най-южните райони - около 4 градуса. В първите няколко дни на декември не се очакват валежи, но ще е студено. Снегът в Северна България няма да се разтопи бързо, тъй като дневните температури ще останат под нулата. Около Никулден се очаква затопляне. То ще съчетано с дъжд, а на места ще падне и сняг. През повечето дни от второто десетдневие ще преобладава облачно време с намалена видимост в равнините, с температури около и под нормата. Превалявания ще има главно в началото на този период. Годината ще завърши с високи температури и валежи.", "date": "2018.11.29", "title": "Метеоролозите не очакват сняг по Коледа"}
{"url": "https://www.dnevnik.bg/sport/2018/11/29/3354012_futbolnite_nacionali_zavurshvat_godinata_na_46-o/", "text": "Българският национален отбор ще завърши годината на 46-о място в световната ранглиста на ФИФА.  Тимът на Петър Хубчев  загуби една позиция при обновяването на класацията за ноември. Този месец българските футболисти изиграха две официални срещи - срещу Кипър и Словения в Лигата на нациите. Националите записаха две равенства с резултат 1:1 и  завършиха втори в група С на третата дивизия в новия турнир на УЕФА. България завършва в топ 50 на световната ранглиста за втора поредна година. През 2017 г. тимът на Хубчев зае 43-а позиция. Преди това футболните национали останаха извън топ 50 в четири поредни години. Те бяха 71-и през 2015 и 2016 г,, 66-и през 2014 г. и 74-и през 2013 г. През 2012 г. България завърши на 50-а позиция, а година по-рано записа най-слабото си класиране в историята - №84. Бронзовият медалист от световното първенство Белгия завършва годината на първо място с 1727 точки. Само с точки по-малко е световният шампион Франция, а Бразилия заема третата позиция с 1676 точки. Хърватия, Англия, Португалия, Уругвай, Швейцария, Испания и Дания допълват челната десетка. Германия падна до 16-ото място, което е второто най-слабо годишно класиране на бундестима от 19-ата позиция през 2004 г.", "date": "2018.11.29", "title": "Футболните национали завършват годината на 46-о място в световната ранглиста"}
{"url": "https://www.dnevnik.bg/politika/2018/11/29/3354038_valeri_simeonov_predloji_da_dade_20_400_lv_na_violeta/", "text": "\"Лично аз поемам сериозен ангажимент - 20 400 лв. аз ще ви ги дам за три поредни раждания. Дайте да видя колко време ще ви отнеме.\" Това каза бившият вицепремиер и настоящ редови депутат от \"Обединени патриоти\" Валери Симеонов на депутата от БСП Виолета Желева. Това стана при обсъждането на предложение на БСП за повишаване на помощите за раждане на деца при гледането на държавния бюджет за 2019 г. на второ четене. Предложението на БСП, което не беше одобрено, беше да се дава помощ за раждане от 6400 лв. за всяко второ и/или трето дете. Предложението включваше, ако са близнаци, да се дават по 6400 за всяко дето, но при условие че родителите са осигурявани последните 24 месеца. Помощите за раждане на деца остават 250 лв. за първо, 600 за второ и по 600 за близнаци. Симеонов каза на Желева, която представи идеите на БСП, че предложенията им насаждат погрешно становище в обществото, че с материално стимулиране можем да оправим демографията. \"Желева е млада. Нека да попита майка си и баща си, техните баби и дядовци по колко деца са имали и какви материални стимули са получавали, каза Симеонов и я посъветва да пита съпартийката си Дора Янкова. \"Ще се съглася с две от нещата. Първо, че съм млада. Да, така е, и второ, че тази наша мярка не е единствена и че само чрез нея няма да се реши демографският проблем\", отговори Желева на Симеонов. \"Друго от казаното от вас няма да коментирам. Мисля, че е излишно. Хората извън този парламент са чували вашите изявления, затова няма да ги коментирам\", каза още Желева. \"За мен е по-важно да бъда такъв, какъвто се харесвам – прям и честен\", каза Симеонов на упрек от Георги Свиленски (БСП), че той и съпартийците му са във властта заради пари и постове. Симеонов каза, че си оставил бизнеса, за да направи нещо според убежденията си, и че като вицепремиер по демографията и уредил идването на 7500 българи от чужбина, който дошли да работят в България и спасили туристическия сезон.", "date": "2018.11.29", "title": "Валери Симеонов предложи 20 400 лв. на Виолета Желева от БСП, ако роди 3 деца"}
{"url": "https://www.dnevnik.bg/evropa/evropeiski_parlament/2018/11/29/3354042_cherna_gora_moje_da_e_gotova_za_chlenstvo_v_es_do_2025/", "text": "В три резолюции евродепутатите оцениха постигнатия напредък в Албания, Черна гора и Македония по пътя на присъединяването им към ЕС. Черна гора Докато Черна гора като цяло отбелязва добър напредък в процеса на интеграция с ЕС, евродепутатите призовават политическото ръководство на страната да се съсредоточи върху оставащите предизвикателства, като проблемите с правовата държава, свободата на медиите, корупцията, прането на пари, организираната престъпност и свързаното с нея насилие. Резолюцията, приета с 484 гласа \"за\" срещу 80 гласа \"против\" и 63 \"въздържал се\", подчертава усилията на Черна гора за конструктивно регионално сътрудничество и добри двустранни съседски отношения. Евродепутатите приветстват ратифицирането на споразумението за определяне на границата между Черна гора и Косово, като същевременно призовават за бързо сключване на споразумения за разрешаване на неуредените гранични спорове с други съседни държави. В заключение текстът припомня стратегическото значение на присъединяването на Черна гора към НАТО за гарантирането на стабилността и мира в Западните Балкани. Евродепутатите споделят оценката на комисията, че със силна политическа воля и устойчив напредък Черна гора потенциално може да е готова за членство в ЕС до 2025 г. Македония  Евродепутатите приветстват силната ангажираност на държавата за цялостното изпълнение на Споразумението от Пържино (което сложи спирачка на политическите вълнения през 2015 г.) и приоритетите за неотложни реформи, което доведе до по-интензивни усилия за реформи, свързани с ЕС. Те също така призоваха националните власти да засилят борбата с прането на пари и конфликтите на интереси, да предпазят съдебната власт от политическа намеса и да вземат мерки за останалите проблеми с правовата държава, които продължават да създават значителни предизвикателства. Въпреки че консултативният референдум от 30 септември (който имаше за цел да получи обществена подкрепа за промяна на името на държавата на Република Северна Македония) не достигна нужната избирателна активност, евродепутатите приветстваха решението на парламента в Скопие да започне конституционния процес за изпълнение на Преспанското споразумение с Гърция от 17 юни 2018 г., което отваря вратата за преговори за присъединяване на страната към ЕС и НАТО. Това споразумение изпраща така необходимия положителен сигнал за стабилност и помирение в целия регион на Западните Балкани, отбелязват евродепутатите. Парламентът също така приветства влизането в сила на 14 февруари 2018 г. на Договора за приятелство с България, който следва да осигури дълготрайни и добросъседски отношения между двете страни. Те също призовават унгарските власти  да екстрадират  бившия премиер Никола Груевски в неговата страна. Той е осъден за злоупотреба с власт и му е наложена присъда от лишаване от свобода, но избяга в чужбина. Резолюцията беше приета с 470 гласа \"за\" срещу 116 гласа \"против\" и 46 \"въздържал се\". Албания  В резолюцията, приета с 459 гласа \"за\" срещу 112 гласа \"против\" и 62 \"въздържал се\", евродепутатите приветстваха стабилния напредък на Албания по осъществяването на свързаните с ЕС реформи и мерките, насочени към увеличаването на независимостта и професионализма на съдебните институции на страната. Евродепутатите приветстваха значителните подобрения на правната и институционална рамка, както и напредъка, постигнат в борбата с корупцията и организираната престъпност. В същото време значителен повод за тревога продължават да бъдат корупцията, бавното и неефикасно правосъдие, недостатъците в прилагането на принципите на правовата държава, както и тромавите регулаторни процедури, които действат възпиращо на инвестициите в страната. Въпреки това резолюцията подкрепя очертания от съвета път за започване на преговорите за присъединяване с Албания през юни 2019 г., ако страната изпълни всички условия.", "date": "2018.11.29", "title": "Черна гора може да е готова за членство в ЕС до 2025 г., смята европарламентът"}
{"url": "https://www.dnevnik.bg/sviat/2018/11/29/3354039_ukraina_shte_ogranichi_prava_na_ruski_grajdani_obiavi/", "text": "Украйна ще въведе ограничения за правата на руски граждани, каза президентът на страната Петро Порошенко  в профила си в \"Туитър\" . Според агенция \"Интерфакс\" Киев преди малко е затворил и границата с Крим за чужди граждани чрез контролно-пропускателния пункт в Херсонска област. Според местните гранични служби чужденци няма да бъдат пускани на територията на полуострова и мярката засяга предимно руски граждани. Екипът на Порошенко, потърсен от \"Ройтерс\", не е успял да потвърди за какви ограничения става дума. Самият държавен глава не дава много подробности за мярката си. Тя обаче става възможна след решението за  въвеждане на военно положение  в 10 украински региона (в много от които има и значително руско население) заради  инцидента в Керченския проток  от края на миналата седмица. Решението му обаче е обявено, след като той  обвини колегата си Владимир Путин , че иска да анексира цяла Украйна, и сравни инцидента в Керченския проток и стрелбата по 3 украински плавателни съда (задържани впоследствие от руските гранични сили) с действията на Русия в Крим и Източна Украйна. В публикацията си Порошенко обяснява: \"Не тичайте към магазина, за да купувате клечки и сол. Няма да има ограничения върху теглене на депозити, сделки с валута, пътуване в чужбина за украински граждани. За руски граждани такива ограничения ще бъдат въведени. И мисля, че е напълно оправдано.\" Не се споменава обаче дали с думата \"такива\" се имат предвид само пътуванията, тегленето на депозити и сделките с валута.", "date": "2018.11.29", "title": "Киев ще ограничи права на руски граждани, чужденци няма да се допускат в Крим (допълнена)"}
{"url": "https://www.dnevnik.bg/sport/2018/11/29/3354059_junaited_udulji_dogovora_na_de_hea_do_2020_g/", "text": "Манчестър юнайтед\" активира опцията за удължаване на договора на вратаря Давид де Хеа, съобщи \"Скай спортс\". Контрактът на испанския национал изтичаше в края на настоящия сезон, но клубът се възползва от възможността да го удължи до лятото на 2020 г. Ако \"червените дяволи\" не бяха активирали клаузата, Де Хеа щеше да бъде свободен да подпише предварителен договор с друг отбор от 1 януари. Според медиите в Англия 28-годишният вратар е обект на интерес от \"Ювентус\" и \"Пари Сен Жермен\". С активирането на клаузата за удължаване ръководството на \"Юнайтед\" си даде повече време за преговори с Де Хеа за нов договор. Двете страни все още не успяват да постигнат споразумение, като разговорите продължават, пише още \"Скай спортс\". Във вторник след победата срещу \"Йънг бойс\", която класира \"Манчестър юнайтед\" за осминафиналите на Шампионската лига, Жозе Моуриньо обяви, че Де Хеа ще подпише нов договор. Според португалеца желанието на испанския вратар е да остане на \"Олд трафорд\". \"Той е най-добрият вратар в света и ако нашите амбиции са да бъдем голям клуб, който печели трофеи, имаме нужда от най-добрия вратар в света\", заяви мениджърът на \"Манчестър юнайтед\". \"Червените дяволи\" привлякоха Де Хеа от \"Атлетико\" (Мадрид) през 2011 г. срещу 17 милиона паунда. Испанецът замени холандеца Едвин ван дер Саар, който през същата година прекрати кариерата си. В началото Де Хеа имаше трудности с адаптацията към силовия футбол в Англия. След това обаче заигра на много високо ниво и се утвърди като един от най-силните вратари в света. Испанецът спечели три пъти наградата за играч на сезона в \"Манчестър юнайтед\" - през сезон 2013-2013, 2014-2015 и 2017-2018, четири пъти беше избран за №1 в отбора от феновете на \"червените дяволи\" и пет пъти попадна в идеалния отбор на сезона във Висшата лига, включително във всеки от последните четири.", "date": "2018.11.29", "title": "\"Юнайтед\" удължи договора на Де Хеа до 2020 г."}
{"url": "https://www.dnevnik.bg/evropa/regioni/2018/11/29/3354062_neobhodim_e_kompromis_mejdu_platci_i_beneficienti_v_es/", "text": "Преговорите по Многогодишната финансова рамка (МФР) и Кохезионната политика исторически са съпътствани от разграничаването в позициите на държавите членки донори и бенефициенти. Независимо от това има въпроси, по които трябва да покажем решимост и да постигнем необходимия компромис за по-доброто бъдеще на ЕС.\" Това заяви заместник министър-председателят Томислав Дончев в Братислава в рамките на срещата на високо равнище във формат \"Приятели на кохезията\", който включва България, Хърватия, Чехия, Литва, Латвия, Естония, Унгария, Малта, Полша, Румъния, Словакия, Словения, Кипър, Италия, Португалия, Гърция, предаде пресслужбата на Министерския съвет. По думите на Дончев от ключово значение е да се опрости политиката на сближаване чрез оптимизиране на процедурите, намаляване тежестта на контрола, по-малко и по-ясни критерии за изпълнение, по-разбираеми документи. Вицепремиерът подчерта важността да се постигане споразумение за МФР и Кохезионния пакет възможно най-скоро, за да започне програмирането на национално равнище и навременното започване на програмите. \"Но сделката трябва да е справедлива. Не можем да се съгласим с пакет, който не взема предвид мисията за  сближаване на регионите  в рамките на ЕС\", заяви Дончев. В срещата с домакин министър-председателят на Словакия Петер Пелегрини участваха министър-председателите на Хърватия, Чехия, Естония, Унгария, Малта, Полша, Словения, заместник-председателят на Европейската комисия и еврокомисар по енергетиката Марош Шефчович, европейският комисар по бюджет и човешки ресурси Гюнтер Йотингер, вицепрезидентът на Европейската инвестиционна банка Вазил Худак, както и министри от държавите членки.", "date": "2018.11.29", "title": "Необходим е компромис между платци и бенефициенти в ЕС, заяви Томислав Дончев"}
{"url": "https://www.dnevnik.bg/politika/2018/11/29/3354074_subsidiiata_za_partiite_ostava_11_lv_za_glas_vupreki/", "text": "Въпреки обещанието на премиера Бойко Борисов да постави въпроса за намаляване на субсидиите на партиите парламентът гласува окончателната субсидия да остане 11 лв. за всеки получен глас при второ гласуване на държавния бюджет за 2019 г. Коалиции имат право на субсидия, ако преминат 4% бариера за влизане в парламента. \"Мога да поема ангажимент и ще предложа намаляване на субсидиите на партиите\", каза Бойко Борисов  в отговор на въпрос в Шоуто на Слави . \"От нашата субсидия правим постоянно дарения, затова стои на влог. Един добър стопанин си съхранява парите за когато няма толкова много гласове\", каза тогава Бойко Борисов и увери, че ще предложи субсидията да стане 1 лв. за глас, щом така са поискали хората. Той обаче изрази притеснение, че така те могат да попаднат в ръцете на олигарси. По тази точка от бюджета нямаше никакви дебати, защото депутатите гласуваха анблок 23 члена. През 2016 година Слави Трифонов  инициира референдум с три въпроса , като един от тях беше именно за намаляване на партийната субсидия на 1 лев. Тогава 72,16% от гласувалите отговориха с \"да\", но около 13 хил. гласа не стигнаха, за да станат резултатите задължителни.", "date": "2018.11.29", "title": "Субсидията за партиите остава 11 лв. за глас въпреки обещанието на Бойко Борисов"}
{"url": "https://www.dnevnik.bg/razvlechenie/2018/11/29/3354060_kuentin_tarantino_se_ojeni_za_pevicata_i_model_daniela/", "text": "Американският режисьор, сценарист, актьор и продуцент Куентин Тарантино се ожени за 35-годишната си приятелка, израелската певица и модел Даниела Пик. Според израелски медии двамата са сключили брак на малка частна церемония в Лос Анджелис, предаде сайтът NME. 55-годишният носител на две награди \"Оскар\" се запознава с настоящата си съпруга през 2009 г., докато той е на рекламна обиколка в Израел за представянето на филма \"Гадни копилета\" с участието на Брад Пит и Кристоф Валц. Заедно са известно време, но се разделят. През 2015 г. отново се събират, след като Тарантино прекратява връзката си с дизайнерката на филмови костюми Къртни Хофман и предлага брак на Пик през лятото на 2017 г.. Сватбата е първа и за двамата. През 2009 в интервю Тарантино, цитиран от сп. \"Пийпъл\", обяснява защо никога не се е женил с думите: \"Когато правя филм, не правя нищо друго. Всичко е за филма.\" Междувременно \"Холивуд рипортър\" писа, че режисьорът е приключил снимките на \"Имало едно време в Холивуд\" - първото му творение от излезлия през 2015 г. \"Омразната осморка\" насам. Криминалната мистерия се развива на фона на убийствата на Менсън през 1969 г. в Лос Анджелис и е с участието на Леонардо ди Каприо и Брад Пит в ролята на две телевизионни звезди, които се опитват да се наложат във филмовата индустрия. В звездния състав са още Марго Роби, Ал Пачино, Дакота Фанин и Тимъти Олифант, а според Тарантино лентата е \"може би най-близкият до \"Криминале\" филм, който съм правил\".", "date": "2018.11.29", "title": "Куентин Тарантино се ожени за певицата и модел Даниела Пик"}
{"url": "https://www.dnevnik.bg/bulgaria/2018/11/29/3354072_petkova_kum_minyorite_nie_sme_s_vas_dano_i_prezidentut/", "text": "Правителството опитва да пренасочи към президента страха на миньорите от загуба на работните им места. Докато хиляди протестиращи членове на \"Подкрепа\" вървяха по софийските улици с искането добивът на нискокалорични въглища в Маришкия басейн и работата на държавната ТЕЦ \"Марица изток 2\" да продължи, енергийният министър Теменужка Петкова ги увери, че кабинетът е на тяхна страна, но предупреди, че от президента Радев зависи да защити тяхната позиция пред европейските институции. \"Правителството стои твърдо зад българските миньори.(...) Надявам се и президентът Румен Радев, който ще води българската делегация, да защити правителствената позиция\", заяви пред протестиращите Петкова, цитирана от \"Фокус\". И добави: \"Правителството стои зад българския въгледобив. Продължаваме заедно напред\". Така се оказа, че свиканият от миньорския синдикат протест \"в защита на добива на електроенергия от български лигнитни въглища\" остана без адресат в лицето на изпълнителната власт. Президентът Румен Радев на свой ред съобщи, че утре кани на среща лидерите на двата синдиката КНСБ и \"Подкрепа\" без да уточнява темата. В профила си във \"Фейсбук\" обаче написа, че \"България не може да допусне загуба на конкурентоспособност в енергетиката и ще работи за запазването на социалните права на работещите в сектора\". Радев е водач на българската делегация на предстоящата Конференция по изменението на климата в Катовице в началото на следващата седмица. Очаква се на срещата в полския град да бъде обсъдено допълнително затягане на ангажиментите, поети от страните по Рамковата конвенция на ООН по изменение на климата. Целта е да се намери механизъм за прилагането на Споразумението от Париж, чиято задача е да ограничи нарастването на глобалните температури с не повече от 1.5 градуса до края на века. Това означава за ЕС да намали емисиите парникови газове с 45% до 2030 г. вместо договорените 40%. Позицията на България е против - тя има въглищни централи, които не иска да затваря, а по принцип те са сред големите \"производители\" на парникови газове. Компютърно моделиране от доклада \"Последна глътка въздух: Въглищните компании разболяват Европа\" (Last Gasp: The coal companies making Europe sick), разпространен миналата седмица,  показа, че държавната централа \"Марица изток 2\" замърсява въздуха  с фини прахови частици чак до Солун. Според синдикатите обаче твърдението, че  тецовете цапат, е лъжа.   Едновременно с това, за да работи \"Марица изток 2\", по техни данни през тази година са купени въглеродни квоти за 360 млн. лв. ", "date": "2018.11.29", "title": "Петкова към миньорите: Ние сме с вас, дано и президентът ви защити"}
{"url": "https://www.dnevnik.bg/analizi/2018/11/29/3353984_bez_precedent_prokurori_kazvat_na_sudii_kakvo_da/", "text": "Незнание от страна на прокуратурата какви проверки може да прави Върховният касационен съд или обявяване на война на Лозан Панов? Този въпрос събужда  съобщението на Специализираната прокуратура,  което дойде веднага след като Върховният касационен съд (ВКС) огласи започването на  проверка  в Апелативния специализиран наказателен съд (АСпНС) на делата по мерките за неотклонение на Десислава Иванчева и Биляна Петрова. В писмото, което според магистрати няма прецедент, до председателя на Апелативния специализиран съд шефовете на Специализираната и Апелативната специализирана прокуратура Димитър Петров и Николай Найденов, заедно с наблюдаващия делото прокурор Илиян Рангелов и апелативния им колега Тихомир Стоев мотивират искането си да не бъде предоставено на проверяващата комисия от ВКС дело 2617/2018 г. за мерките за неотклонение на Иванчева и Петрова до произнасянето по протеста на прокуратурата \"с цел безпристрастно решаване\". В заповедта на председателя на ВКС Лозан Панов за назначаването на проверката изрично е посочено, че тя трябва да установи \"администрирането на документацията, постъпването на документите в апелативния спецсъд, регистрирането и образуването на въззивните дела, как е избран съдията докладчик и членовете на състава\". Тези правомощия на Върховния съд произтичат от чл. 114, алинея 1 на Закона за съдебната власт (ЗСВ) и нямат отношение към произнасянето на съдиите по същество - дали да променят мерките за неотклонение на двете жени. Комисията на ВКС не проверява който и да е съд дали правилно или неправилно решава делото - това може да каже само инстанционният контрол - по-горният съд, и процедурата е строго регламентирана в Наказателно-процесуалния кодекс. С други думи - предложението на прокурорските ръководители до председателя на апелативния спецсъд да не предоставя делото за проверка не може да бъде мотивирано \"с цел безпристрастното му решаване\". Казано иначе - писмото до председателя на апелативния спецсъд означава той да избира - дали да спази закона, или да послуша прокуратурата. Въпросът е дали прокурорските ръководители и наблюдаващият прокурор, както и апелативният, които са подписали предложението до съда, не знаят азбучните правила на закона и кодекса, по които работят. Отговорът на този въпрос ще определи и отговора на въпроса в началото - война срещу Панов или просто... незнание? Макар че има и трета хипотеза: дотолкова да са пренебрегнати правилата, че да не е за показване на никои проверяващи, дори да не бяха изпратени от Лозан Панов... Докъде е стигнал произволът и има ли сили съдът да остане генералният арбитър, сега ще покаже самият председател на апелативния спецсъд Георги Ушев. Безспорният факт засега е този - че писмото на прокуратурата до председателя на апелативния спецсъд е без прецедент: прокурори да указват на съдии как да постъпят! Затова такова писмо, независимо дали председателят Ушев ще откликне, или ще събере кураж да изпълни закона, е по-скоро символен знак докъде може да стигне офанзивата срещу съда. Писмото е прецедент, който би събудил незабавно дебат сред всички власти във всяка държава, в която има работеща конституция и върховенство на закона. У нас надали ще направи впечатление на властите, ако въобще разбират и се интересуват за какво става дума.", "date": "2018.11.29", "title": "Без прецедент: прокурори казват на съдии какво да правят"}
{"url": "https://www.dnevnik.bg/sport/2018/11/29/3354081_ceko_minev_s_trite_starta_dogodina_bansko_vliza_v/", "text": "Банско попада в \"лигата на най-големите\" с  домакинството си на три старта от Световната купа по ски за мъже , заяви председателят на българската федерация Цеко Минев. Българският курорт ще приеме състезанията от 22 до 24 февруари 2019 г. \"Поредната световна купа в България е признание както за страната ни, така и за Българската федерация по ски, че може да организира състезания от най-висок ранг. С трите старта, които ще организираме, влизаме в лигата на най-големите, защото толкова стартове имат още само Бийвър Крийк, Венген и Кицбюел. Към момента заявките не само от състезатели са рекордни\", каза Минев. По думите му \"хора от целия свят искат да дойдат в България и да гледат на живо състезанията, защото не се случва често състезания от скоростните и техничните дисциплини да са заедно\". Програмата в Банско започва с алпийска комбинация (Супер-Г и слалом) на 22 февруари, а след това са супергигантски слалом и гигантски слалом. От федерацията изтъкнаха, че звездите в спорта, включително и седемкратният носител на Световната купа Марсел Хиршер, са се включили в рекламния клип за стартовете в Банско, като са го направили безплатно. Подготовката на пистите ще започне на 9 февруари, като в работата са ангажирани 180 души. Общо 25 телевизии ще предават на живо състезанията. Догодина Банско ще чества десетгодишнина от първото си домакинство в Световната купа, посочиха от федерацията. Досега в курорта са се провеждали стартове при жените (2009, 2012 и 2015 г.) и при мъжете (2011 и 2012 г.). През май беше обявено, че  Банско ще бъде домакин на стартове в Световната купа по ски алпийски дисциплини в следващите три години .", "date": "2018.11.29", "title": "Цеко Минев: С трите старта догодина Банско влиза в лигата на най-големите в ските"}
{"url": "https://www.dnevnik.bg/bulgaria/2018/11/29/3354098_maia_manolova_pokaza_kiliiata_na_ivancheva_i/", "text": "Омбудсманът Мая Манолова разпрати до медиите снимки от килиите на бившия кмет на столичния район \"Младост\" Десислава Иванчева и заместника ѝ Биляна Петрова. На тях се вижда какви са условията в помещенията, където двете са вече седми месец. Иванчева и Петрова са подсъдими за получаване на подкуп в особено големи размери. Те са под стража от момента на задържането им на 17 април т.г. На 18 октомври първоинстанционният спецсъд със съдия Иво Хинов промени мярката за неотклонение в домашен арест, с отлагане една седмица, за да бъде разпитан и последният свидетел служител на район \"Младост\", но апелативният спецсъд отмени определението и остави жените в ареста. На 16 ноември  първоинстанционният съд отново промени мярката  в домашен арест, този път безусловно и без отлагане, но апелативният съд светкавично спря изпълнението. Предстои произнасяне по същество на апелативния спецсъд. От самото начало на процеса двете многократно се оплакаха от условията в ареста на ул. \"Майор Векилски\" в София. В писмо до правосъдния министър Цецка Цачева тя обясниха, че прозорците в килиите са неотваряеми, армирани и непрозрачни, че в нарушение на закона стотици неосъдени лица са държани постоянно заключени. Посочват, че сградата не се поддържа и по разпадащата й се фасада растат дървета, а от неизправни кранчета и от канализацията има непрекъснати течове. Иванчева и Петрова подадоха жалба и до омбудсмана. Това предизвика проверка на екип на Националния превантивен механизъм (НПМ), който наблюдава местата за лишаване от свобода и всяка година пише доклад за тях. Инспекцията е била извършена на 27 ноември. Именно от тогава са и снимките, които Манолова разпространи. От тях обаче не се разбира коя точно е килията на Иванчева и коя на Петрова, но се потвърждават основанията на двете да се оплачат за условията в килията. \"Екипът на НПМ констатира, че има навременна реакция и е извършен ремонт на спалното помещение, но за съжаление същият е некачествен, тъй като се забелязват петна от течове и мухъл по тавана и стените, както и повишена влажност на въздуха в помещението\", пише в писмото на Манолова до Цачева, в което са отправени и няколко препоръки. Установено е, че дневната светлина не отговаря на изискуемия минимум заради малкия размер на прозореца в килията. Преградните стени, отделящи тоалетната от спалното помещение, пък били изградени наполовина, въпреки че трябва да са до тавана. Проверката е показала още, че аспирацията в килията работи, но поради броя на настанените арестанти (установени са 4 легла в помещението - бел. ред.) и предвид наличието на централно отопление достъпът до свеж въздух е недостатъчен. \"Препоръчвам да бъде извършен повторен ремонт на спалното помещение и преградата, отделяща тоалетната, да бъде изградена изцяло. С оглед на изискуемия минимум от 4 кв.м препоръчвам капацитетът на стаята да бъде намален на 3 лица и едно от леглата да бъде премахнато. Също така да бъде предоставена възможност за достъп до свеж въздух и естествена светлина в спалните помещения\", пише Манолова до Цачева. Малко по-късно министърът на правосъдието Цецка Цачева обяви, че  свиква на 4 декември съвещание  във връзка с условията в арестите, на което са кани ръководствата на прокуратурата, МВР, главна дирекция \"Изпълнение на наказанията\", областна служба \"Изпълнение на наказанията\" - София, както и самата Мая Манолова.", "date": "2018.11.29", "title": "Мая Манолова показа килията на Иванчева и препоръча да ѝ се направи ремонт (снимки)"}
{"url": "https://www.dnevnik.bg/photos/2018/11/29/3353972_fotogaleriia_minyori_na_jultite_paveta/", "text": "Индустриалните федерации на синдиката \"Подкрепа\" организираха днес митинг-шествие в защита на производството на електроенергия от български лигнитни въглища.", "date": "2018.11.29", "title": "Фотогалерия: Миньори на жълтите павета"}
{"url": "https://www.dnevnik.bg/politika/2018/11/29/3354045_parlamentut_otdeli_instituta_po_meteorologiia_ot/", "text": "Мнозинството в парламента окончателно одобри отделянето на Националния институт по метеорология и хидрология (НИМХ) от Българската академия на науките (БАН), което ще стане факт от 1 януари 2019 г. \"За\" гласуваха 93 народни представители, а \"против\" бяха 38. Депутатите решиха още институтът да излезе от структурата на БАН с цялото си имущество, с всички права и задължения, както и с членство във всякакви международни организации. Решението бе взето днес с гласуването на второ четене на държавния бюджет за следващата година, в преходните и заключителните разпоредби на който е предвидено, че институтът вече е самостоятелно юридическо лице, чийто ръководител е разпоредител с бюджет по бюджета на Министерството на образованието и науката (МОН). В националния бюджет няма отделен ред за субсидията на НИМХ, но се предвижда тя да е от средствата на министерството за целеви трансфери. Държавната субсидия за БАН за 2019 г. е 94.1 млн. лева. До отделянето на института от академията се стигна след  няколко протеста с искания за по-голямо финансиране  на работата му, както и след месеци преговори, на които посредничеше  министърът на образованието и науката Красимир Вълчев . Основният спор бе дали институтът ще излезе с цялото си имущество, като БАН настояваше  комисия да го опише и раздели, но такава не бе създадена . От академията планират да създадат  ново звено на негово място . Парламентът реши още в срок от един месец Министерският съвет да приеме правилник за устройството и дейността на НИМХ, както и да задължи органите на БАН да изпълнят взетите решения. От БСП предложиха в закона изрично да се запише, че хората от института по метеорология, които искат да останат в новото звено на академията, имат такова право. По информация на социалистите такова желание са декларирали 15 хабилитирани лица. Предложението не бе прието. Не бе прието и предложението на БСП разделянето на имуществото да стане постепенно. ", "date": "2018.11.29", "title": "Парламентът отдели института по метеорология от академията на науките"}
{"url": "https://www.dnevnik.bg/evropa/2018/11/29/3354107_parij_namekna_che_niama_da_otstupi_na_es_postoiannoto/", "text": "Франция индиректно отхвърли днес възможността да отстъпи на Европейския съюз постоянното си място в Съвета за сигурност на ООН, предаде \"Франс прес.\" \"Франция гледа благосклонно на разширяването на Съвета за сигурност, за да може постоянни членове да станат Германия, Япония, Бразилия, Индия, а също така и две африкански държави\", посочи в изявление френското външно министерство. Германският вицеканцлер и министър на финансите Олаф  Шолц предложи вчера  Франция да отстъпи на ЕС постоянното си място в Съвета за сигурност на ООН, припомня \"Франс прес\". Париж заяви, че е готов да съгласува позицията си с Германия в духа на френско-германското партньорство. Германия бе определена за една от страните, които ще заемат от януари 2019 г. непостоянно място в Съвета за сигурност. Непостоянните места в Съвета са девет и се заемат за период от две години. Франция е един от постоянните членове на Съвета за сигурност на ООН редом с Великобритания, Китай, Русия и Съединените щати. Париж също така увери, че ще вземе предвид позициите на всички европейски страни, когато изразява своите национални позиции, и че ще участва активно при координирането на обща позиция на ЕС в ООН. /БТА", "date": "2018.11.29", "title": "Париж намекна, че няма да отстъпи на ЕС постоянното си място в Съвета за сигурност на ООН"}
{"url": "https://www.dnevnik.bg/zdrave/2018/11/29/3354111_i_vtora_sudebna_instanciia_potvurdi_nezakonno/", "text": "И втора съдебна инстанция е потвърдила, че е неправомерно  уволнението на подуправителя на здравната каса Иванка Кръстева в  началото на миналата година от тогавашния ръководител на касата Глинка Комитов. Решението на Софийския градски съд , постановено вчера, потвърждава становището на съдиите от Софийския районен съд от края на миналата година. Според него се признава за незаконно дисциплинарното уволнение, уволнението се отменя и Кръстева се възстановява на работа. От районния съд задължават на Кръстева да й бъде платено парично обезщетение за времето, през което е останала без работа след уволнението, в размер на 17 716,18 лв., заедно със законната лихва върху сумата от датата на подаване на исковата молба – от началото на април 2017 г. до окончателното изплащане на сумата. С решението си Софийският градски съд изисква още здравната каса да плати допълнително 1560 лв. разноски за адвокатско възнаграждение на Кръстева пред въззивната инстанция. Решението подлежи на обжалване пред Върховния касационен съд.", "date": "2018.11.29", "title": "И втора съдебна инстанция потвърди незаконно уволнение на Иванка Кръстева от здравната каса"}
{"url": "https://www.dnevnik.bg/bulgaria/2018/11/29/3354187_cacheva_svikva_suveshtanie_za_usloviiata_v_arestite/", "text": "Във връзка с публикуваните препоръки на омбудсмана Мая Манолова за условията в ареста на ареста на ул. \"Майор Векилски\" в София, министърът на правосъдието Цецка Цачева свиква на 4 декември съвещание, съобщи пресцентърът на прокуратурата. На него са поканени ръководствата на прокуратурата, МВР, главна дирекция \"Изпълнение на наказанията\", областна служба \"Изпълнение на наказанията\" - София, както и самата Мая Манолова. По-рано днес тя  разпространи снимки от ареста , в който вече седми месец са бившият кмет на столичния район \"Младост\" Десислава Иванчева и заместника ѝ Биляна Петрова.  По повод призив в социалните мрежи Министерството на правосъдието да допусне телевизии до арестите в София, за да заснемат условията там, пресцентърът на институцията уверява, че това няма как да стане. \"Двата ареста са част от система със специален режим на контрол и охрана и достъпът до тях е строго регламентиран в законови и подзаконови актове. По отношение срещи на подсъдими и обвиняеми, режимът за това е регламентиран в Закона за изпълнение на наказанията и задържането под стража. Според него \"право на достъп до обвиняемите и подсъдимите имат прокурорът, разследващият орган, съдиите, експертите, адвокатите, защитниците и поверениците по делото\" Режимът за допускане на медии при арестанти също е записан в закона. \"Срещи на обвиняеми и подсъдими с представители на средствата за масово осведомяване се допускат след писмено разрешение на съответния прокурор или съд\", пише в съобщението на правосъдното министерство.", "date": "2018.11.29", "title": "Цачева свиква съвещание за условията в арестите, кани и Мая Манолова"}
{"url": "https://www.dnevnik.bg/evropa/2018/11/29/3353756_kakvo_sudurja_paktut_za_migraciiata_koito_i_bulgariia/", "text": "\"Да\" на Пакта на ООН за миграцията казаха във вторник почти единодушно парламентарните фракции на управляващата коалиция в Германия. Както е известно, България реши да не се присъединява към пакта. На същата позиция застанаха и държави като САЩ, Австралия,  Австрия  и  Унгария . Във всички тези страни противниците на пакта проведоха целенасочена кампания с внушението, че този пакт ще даде право на мигрантите и бежанците да се заселват където си искат.  А това е лъжа , твърдят мнозинството специалисти и наблюдатели. Ето за какво всъщност става дума. Защо този пакт е важен и полезен В своя уводна статия германският седмичник \"Ди Цайт\" пише следното: \"Пактът, който трябва да бъде приет в началото на декември в Маракеш, е нещо наистина напредничаво, той е въплъщение на един процес, в чиито рамки международната общност придобива нови знания. В този пакт няма нито някаква тайна, нито някаква заплаха. Не са поставени на карта нито суверенитетът на Германия, нито пък бъдещето на страната,  както твърдят  популистите и привържениците на конспиративни теории. Пактът изобщо не въвежда някакво ново \"човешко право на миграция\". Опасно е точно обратното: да се откажем от пакта, защото - видите ли - всичко било много сложно или пък поради страх от кампанията, която се води срещу него. Идеята на тази глобална договорка е колкото проста, толкова и смислена. В момента четвърт милиард души по цял свят бягат от някакви неволи, а тенденцията е към увеличаване. Те бягат от безработицата, от гражданските войни, от насилията, от изменения климат. Те са изселници, които търсят сигурност, препитание и по-добро бъдеще. Няма страна на този свят, която да може сама да се справи с проблемите на тези хора - и с проблемите, които те създават по пътя на своето бягство. Ако тази задача изобщо има решение, то може да бъде само международно. В това са убедени всички държави, които се включиха в споразумението и така се договориха за принципите, според които в бъдеще трябва да се регулира миграцията. Тази регулация не се е родила в главите на някаква клика от елитарни глобалисти. През есента на 2016 година не друг, а Общото събрание на ООН взе решение за изработването на този пакт. В консултациите се включиха огромен брой участници: правителствата на богати и бедни страни, учени, неправителствени организации, кметове от цял свят, дори папата. Проведоха се онлайн семинари, изписаха се безчет доклади, внесени бяха какви ли не предложения. Дълго време никой не се интересуваше от тези преговори, но те бяха много важни и полезни. Както винаги в подобни процеси, главното беше да се намерят компромиси, но и ясно да се посочат различията. Само за пример: пактът прави ясна разлика между обичайната и извънредната миграция; той взима предвид и факта, че държавите, от които идват мигрантите, често пъти имат съвършено различни цели от държавите, към които тези мигранти са се отправили. Пактът изрично подчертава както суверенитета на отделните страни, така и първостепенната валидност на националните им законодателства. В него е вписано още, че онези мигранти, които се завръщат в родината си, имат правото да бъдат приети и да получат документи. С две думи: 23-те принципа на пакта са формулите на едно глобално здравомислие, което сега трябва да се осъществи на практика. При това юридически пактът няма обвързваща сила. Никой не може да се позове на него в съда. Целта е той да развие собствена политическа динамика и да упражнява натиск - точно както световните климатични цели. Дали в резултат от този пакт броят на мигрантите ща намалее? Едва ли. Или пък мигрантите ще станат още повече, както твърдят противниците на пакта? Не, и това няма да се случи. Защото бежанците и мигрантите тръгват на път не под влиянието на някакви договори, а заради войни, суша, бедност. И най-вече защото става дума за хора, които се опитват да вземат в собствените си ръце своя живот и живота на семействата си\", пише \"Ди Цайт\". Абсурдни аргументи срещу пакта Вестник \"Тагеспшигел\" се спира на аргументите, които привеждат (включително и в България) критиците на пакта: \"Те изкарват направо тежката артилерия: пактът давал на мигрантите от цял свят правото свободно да мигрират и отменял правото на суверенните държави сами да решават миграционните въпроси. Това не е вярно. Подобни упреци само помагат на политическите подстрекатели и насърчават конспиративните теории. Абсурдното е, че с настояването си за отхвърляне на пакта тези критици всъщност увреждат собствените си национални интереси, които уж искат да закрилят. () Сигурната, уредена и легална миграция е в интерес на всички засегнати - на изходните и на приемащите държави, на самите мигриращи хора. През последните години става все по-очевидно, че индустриалните държави имат нужда от миграция, за да задържат равнището на производителността и на благоденствието. И обратно - със своите инвестиции и парични преводи мигрантите помагат за подобряване на положението в своите страни\", коментира \"Тагесшпигел\".", "date": "2018.11.29", "title": "Какво съдържа Пактът за миграцията, който и България отхвърли"}
{"url": "https://www.dnevnik.bg/politika/2018/11/29/3354185_bjudjet_2019_po-visoki_zaplati_i_pensii_i_bez/", "text": "Обществото ни през следващата година ще бъде по-успешно и по-богато\", каза министърът на финансите Владислав Горанов след приемането на държавния бюджет за 2019 година. Приемането му на второ четене отне на парламента повече от три дни. \"Бюджетът е прогноза, която според мен за следващата година е добра. Оптимист съм, че бюджетът ще може да бъде изпълнен\", заяви той. Горанов благодари на депутатите от опозицията, че тази година дебатът е бил насочен към това какви политики да се водят през следващата година. Приходите в бюджета за 2019 г., са планирани да бъдат в размер на 25.6 млрд. лв., а 23.1 млрд. от тях трябва да са от данъци. От данъчните приходи най-голям дял заема данъкът върху добавената стойност (ДДС) - 10.8 млрд. лв. Приходите, предвидени от акцизи, са в размер на 5.3 млрд. лв. Разходите са в размер на 13.3 млрд. лв. Най-много от тях ще отидат за заплати – 5.1 млрд. лв. 80 млн. лв. са предвидени за предотвратяване и преодоляване на последиците от бедствия. Общините ще могат да разчитат на трансфери в размер на 3.7 млрд. лв. През следващата година България ще внесе в общия бюджет на Европейския съюз почти 1.3 млрд. лв.  Заложеният дефицит е от 0.5% от БВП. Приоритетите на Бюджет 2019 са социалната политика, образованието, отбраната и политиката по доходите. В сферата на социалната политика са предвидени 40.4 млн. лв. допълнително за всяка година от прогнозния период (50% повече спрямо парите за 2018 г.). В политиката по доходите освен вече предвиденото от пролетта на тази година увеличаване на размера на минималната работна заплата през следващите години (от 510 лв. на 560 лв. от 1 януари 2019 г., на 610 лв. от 1 януари 2020 г. и на 650 лв. от 1 януари 2021 г.), в настоящата бюджетна прогноза е заложена мярка за увеличение с 10% на парите за заплати и осигурителни вноски в бюджетния сектор от 2019 г. С това ще се осигури възможност за увеличаване на индивидуалните основни месечни заплати на заетите въз основа на заеманата длъжност и оценките за постигнатите резултати. За 2019 г. увеличението на възнагражденията на педагогическия персонал ще е средно с 20%, като целта е през 2021 г. те да се двойно по-високи от 2017 г. Максимални пенсии - 1200 лв., минимални - 219.43 лв. от 1 юли Максималният размер на пенсиите от 1 юли 2019 г. ще бъде 1200 лева, след като парламентът окончателно прие  бюджета на Държавното обществено осигуряване (ДОО)  за следващата година. Дотогава максималната пенсия остава 910 лева, както досега. Минималната пенсия от 1 юли 2019 г. ще бъде 219.43 лв., като дотогава ще остане сегашната пенсия от 207.60 лв. Минималният месечен размер на осигурителния доход за самоосигуряващи се за 2019 г. ще бъде 560 лв., а максималният – 3000 лв.  Дефицитът във фонд \"Пенсии\" ще е 3.7 млрд. лв. В  бюджета на здравната каса  освен парите за здравеопазване за 2019 г., с преходните и заключителни разпоредби на закона управляващите прокараха  сериозни изменения във всички закони в здравния сектор и въведоха съществени промени в сферата . Промяна на закони В преходните и заключителните разпоредби на бюджета бяха промени и други закони. Парламентът отне на омбудсмана  правото да се вози в кола на Националната служба за охрана  (НСО). От БСП пък намекнаха, че Мая Манолова може да стане кмет на местните избори през есента. Въпреки обещанието на премиера Бойко Борисов да постави въпроса за намаляване на субсидиите на партиите, парламентът гласува окончателно  субсидията да остане 11 лв. за всеки получен глас.   Мнозинството в парламента одобри отделянето на Националния институт по метеорология и хидрология (НИМХ) от Българската академия на науките (БАН) от 1 януари 2019 г.  Институтът ще излезе от структурата на БАН  с цялото си имущество, с всички права и задължения, както и с членство във всякакви международни организации. С промени в Закона за държавния служител се забранява на пенсионери да работят в държавната администрация. Общо  250 служители ще трябва да напуснат МВР  от следващата година, подобен е проблемът и в Министерството на отбраната. Мярката е насочена най-вече срещу \"младите\" пенсионери от системите за сигурност, които след пенсиониране започват работа в администрацията. В цялата държавна администрация работят над 1600 пенсионери. Промените няма да засегнат работещите по трудов договор.", "date": "2018.11.29", "title": "Бюджет 2019: По-високи заплати и пенсии и без пенсионери в администрацията (обобщение)"}
{"url": "https://www.dnevnik.bg/sviat/2018/11/29/3354192_slovashkiiat_vunshen_ministur_podade_ostavka_zaradi/", "text": "Словашкият външен министър Мирослав Лайчак подаде оставка заради решението на парламента да  отхвърли  пакта на ООН за миграцията, съобщи институцията му в четвъртък, цитирана от \"Ройтерс\". Лайчак предупреди, че ще напусне поста, ако това се случи. Той бе председател на Общото събрание на ООН по времето, когато документът беше одобрен. Редица страни по света -  сред които България , Полша и Австралия - отхвърлиха документа, който трябва да бъде подписан в Мароко другия месец.", "date": "2018.11.29", "title": "Словашкият външен министър подаде оставка заради пакта на ООН за миграцията"}
{"url": "https://www.dnevnik.bg/video/2018/11/29/3354190_video_drugite_novini/", "text": "\"Другите новини\" е рубрика за уеб новини на БНТ. Ето и акцентите от днешната емисия:", "date": "2018.11.29", "title": "Видео: Другите новини"}
{"url": "https://www.dnevnik.bg/sport/2018/11/29/3354114_napriako_prez_hrastite_ili_kak_putni_kameri_zasneha/", "text": "С основата на спорта са заложени уважението и честната игра. Понякога обаче тези принципи сe погазват от състезатели, които нарушават правилата в опит да получат нечестно предимство. Такъв е случаят с полумаратона в Шънджън. Надпреварата в неделя завърши с наказания за 258 души, след като пътни камери заснеха провиненията им. От тях 237 състезатели са се опитали да скъсят бягането си, като преминат напряко през храстите в зона с обратен завой. Тези участници са бягали с от 2 до 3 км по-малко от пълната дължина на дистанцията (21.1 км), съобщават организаторите. Провинилите се състезатели получават двугодишна забрана за участие в маратона в Шънджън. С доживотни наказания са други 21 участници, като 18 от тях са използвали фалшиви номера, а трима са определени за \"измамници\". \"Дълбоко съжаляваме за нарушенията, настъпили по време на събитието. Маратонът не е просто усилие, а метафора за живота и всеки бегач носи отговорност\", се казва в изявлението на организаторите, цитирано от Би Би Си.", "date": "2018.11.29", "title": "Напряко през храстите, или как пътни камери заснеха измама на полумаратона в Шънджън"}
{"url": "https://www.dnevnik.bg/detski_dnevnik/2018/11/29/3354194_obshto_846_deca_sa_napusnali_uchilishte_v_sofiia_samo/", "text": "Общо 846 деца са напуснали общообразователните училища в София само през учебната 2017/2018 г. От тях 664 са били в основното образование. Най-честата причина за отпадане от училище е заминаване за чужбина (536 деца или 63.4%). Семейни причини са били в основата 138 деца или 16.3% да останат извън класните стаи, а за 9.6% от децата причината да не ходят на училище е нежеланието да учат. Рискът от отпадане от училище е най-висок след 4-ти клас. Към края на миналата година учениците в общообразователните училища в София са били 111 600, като в сравнение с предходната година техният брой се е увеличил с 1 800 или с 1.7%. Учениците в столицата се обучават в 227 общообразователни училища и това е с 3 повече спрямо предходната година. Учителите, директорите и помощник-директорите, работещи в училищата през учебната 2017/2018 г., са 8 400 или със 182 повече в сравнение с предходната година. Данните от анализа показват още, че малолетните и непълнолетните деца, водени на отчет в детските педагогически стаи в област София град през миналата година, са 1 613. В сравнение с 2016 г. броят им намалява с 244 или с 13%. От тях заведените на отчет през годината са 663, а преминалите през детските педагогически стаи за извършените противообществени прояви са 1 281, като на 579 е наложена възпитателна мярка. Най-голям е броят на противообществените прояви от типа \"бягство от вкъщи\", а от извършените престъпления – кражбите. С 3 700 по-малко са студентите От представения анализ стана известно още, че броят на студентите в общо 24 университета и висши училища в София също намалява. През учебната 2010/2011 г. студентите са били 104 869. През 2015/2016 учебна година те са 105 515. А записаните в различните степени на висшето образование за академичната 2017/2018 г. в София са 101 900 девойки и младежи. Това е с 3 700 по-малко спрямо предходната година. Причините за намаляването на броя на студентите вероятно са комплексни, като е важен изборът на висше училище много често извън България. Най-популярни дестинации за придобиване на висше образование сред българските младежи са Великобритания, Холандия, Германия, Франция, Италия. Независимо от \"Брекзит\", броят на записалите се студенти във Великобритания през миналата година е повече от 2 000. Данните за Германия са, че там се обучават повече от 6 700 български студенти. Тази есен близо 20% повече български първокурсници са отпътували за обучение в холандски университети в сравнение с миналата година. Раждат се повече деца в София Като положителна тенденция се отчита фактът, че в края на 2017 г. децата до 15 години в област София град, в която влизат столицата, градовете Банкя, Нови Искър, Бухово и 34 села, са 190 811 или 14.4% от общия брой на населението. Спрямо предходната година техният дял се е увеличил с 0.2 процентни пункта. Родените през миналата година в столицата деца 13 597. В сравнение с предходната година броят им се е увеличил със 108. Броят на момчета (6 992) е с 387 по-голям от този на момичета (6 605). За област София град родените без брак деца през миналата година са 7 024 и преобладават от общо 13 597 живородени деца в столицата за същата година. Извънбрачните деца през 2017 г. за страната са 37 558, при общо живородени 63 955 деца. Децата живеят с родителите си почти до 30 години Продължава тенденцията за разпад на традиционното семейство и на връзките между членовете на разширеното семейство, сочи анализът. Типичното патриархално семейство на съжителстващи заедно 3 поколения, обвързани в йерархични отношения, отстъпва място на типичното градско семейство, съставено от 2 поколения – родители и деца, при относително добре запазени взаимоотношения с по-възрастните родители. Към настоящия момент, наред с традиционните семейства – състоящи се от родители в брак и техните деца, съществуват \"безбрачни\" семейства с или без деца; семейства с един родител, семейства или съжителстващи двойки, които отглеждат деца от различни партньорства. Нараства и броят на непълните семейства – на разведени, овдовели, хора, които предпочитат да живеят сами без да формират партньорства или семейства. Възрастта, до която децата остават да живеят с родителите си, е значително по-висока от навършването на пълнолетие – 28.9 години. По този показател България не прави изключение от ситуацията в ЕС, където всеки четвърти европеец на възраст между 25 и 34 години живее с родителите си.", "date": "2018.11.29", "title": "Общо 846 деца са напуснали училище в София само за година"}
{"url": "https://www.dnevnik.bg/sport/2018/11/29/3354201_ludogorec_se_postara_no_izpusna_pobedata_sreshtu_baier/", "text": "Лудогорец\" отново остана на крачка от първата си победа в групите на Лига Европа. Българският шампион записа 1:1 с \"Байер\" (Леверкузен) като гост. Воденият от Антони Здравков отбор поведе в средата на втората част с гол на Марселиньо. Пет минути преди края германците изравниха чрез Мичел Вайзер. В другата среща АЕК (Ларнака) стигна до победа с 2:1 срещу \"Цюрих\" като гост. \"Лудогорец\", който още преди този кръг беше загубил шансове за продължаване в преките елиминации, остава последен в групата с три точки, а начело излезе \"Байер\" с десет. Здравков изпълни намерението си да направи промени в състава, като двама от основните играчи - Марселиньо и Клаудиу Кешеру, останаха резерви. Треньорът промени и схемата на игра. Първото полувреме премина без вълнуващи моменти. Така започна и втората част, но в средата ѝ след влизането на Марселиньо картината се промени. \"Байер\" започна мача по-дейно, но постепенно \"Лудогорец\" съумя да се насочи по-напред. Въпреки това добрите положения липсваха. В средата на първата част при бърза атака Жоао Пауло подаде на Вандерсон, но той стреля над вратата. Първата възможност през втората част беше за германския отбор. В 55-ата минута Вендел стреля силно от далеч, но Ренан спаси. В 67-ата Марселиньо изведе Якуб Швиерчок сам срещу Рамазан Йозджан, но нападателят изигра слабо и беше спрян от стража. Секунди след това при нова бърза атака Марселиньо пропусна топката, тя попадна в Швиерчок, който го изведе и натурализираният бразилец с технично докосване преодоля Йозджан. Последваха добри минути за \"Лудогорец\", който заигра уверено. След това \"Байер\" започна да притиска съперника си. В 85-ата минута Ренан изби и топката попадна във Вайзер, който със силен удар от много малък ъгъл изравни. Малко след това домакините изпълниха ъглов удар и излезлият в добра позиция Александър Драгович игра с топката, но тя мина встрани.", "date": "2018.11.29", "title": "\"Лудогорец\" се постара, но изпусна победата срещу \"Байер\" (Леверкузен)"}
{"url": "https://www.dnevnik.bg/photos/2018/11/29/3354079_fotogaleriia_svetovnite_snimki_na_denia_-_29_noemvri/", "text": "Вълни, предизвикани от урагана Диана, се разбиват в Портреатх, Корнуол, Великобритания.", "date": "2018.11.29", "title": "Фотогалерия: Световните снимки на деня - 29 ноември 2018 г."}
{"url": "https://www.dnevnik.bg/bulgaria/2018/11/29/3354203_zadurjan_e_s_podkup_direktorut_na_gorskoto_stopanstvo/", "text": "Директорът на Държавното горско стопанство в Силистра Георги Митев е задържан за подкуп от 4600 лева, съобщи БНТ. Досъдебното производство срещу него е образувано преди десетина дни, след сигнал от концесионер, извършващ дърводобив в района на Дулово. \"Парите са поискани и приети като такса спокойствие. Деянието е извършено чрез изнудване посредством злоупотреба със служебно положение, като директорът е искал по 500 лева на камион от концесионер, извършващ дърводобив в държавни гори\", коментира Владимир Чавдаров от апелативна прокуратура във Варна. По-рано днес служител на НАП  беше заловен  в момента на получаване на подкуп от 15 хил. лева.", "date": "2018.11.29", "title": "Директорът на горското стопанство в Силистра е задържан с подкуп"}
{"url": "https://www.dnevnik.bg/zelen/2018/11/29/3354209_neno_dimov_zapazvaneto_na_marica-iztok_e_i_za_po-chist/", "text": "Ако искаме по-чист въздух значи да имаме стабилна енергетика, така че запазването на комплекса \"Марица изток\" е и за по-чист въздух в този смисъл, защото битовото отопление е основният замърсител.\" Това каза министърът на околната среда и водите Нено Димов в интервю за БНТ. \"Екологията и добрата икономическа среда трябва да са в баланс, за да не страдат хората\", каза още екоминистърът. \"Правителството прие позиция, която не желае по-високо качване на амбициите, тоест това, което е договорено на международно ниво и на европейско до този момент, не може да бъде променяме в повишаване на амбицията, не могат да бъдат давани повече пари на трети държави, за да постигат амбиции, т.е. ЕС да ги финансира\", коментира Нено Димов. \"И категорично не желаем следващите 10 години да се отварят под каквато и да било форма подобен тип преговори или ревизия на постигнатите досега споразумения, за да се види какъв ще е резултатът\", добави той. \"Марица изток 2\" засега ще може да оперира с въглищата до изчерпване на количествата, отбеляза Димов. По думите му предимно скандинавски страни искат повишаване на амбициите - Холандия, Швеция, Ирландия. \"Но ние успяхме да блокираме това желание\", заяви министърът на околната среда и водите. Нено Димов каза още, че замърсяването на въздуха в България е в големите градове, но подчерта, че то е само от фини прахови частици. Според него по останалите 8 или 9 показатели, по които се следи въздухът, той е в нормите. По думите му според данните и Варна ще излезе тази година от градовете с наднормено замърсяване, но все още имало проблем в над 20 града в България. Енергетиците имали подкрепата на екоминистерството \"На предстоящата Конференция на страните по рамковата конвенция на ООН за изменението на климата в Катовице ще отстоявам позицията на правителството, че не трябва да има по-високи амбиции от досегашните.\" Това заяви Нено Димов пред енергетици от КТ \"Подкрепа\",  които протестираха  пред сградата на МОСВ по-рано днес поради страх да не загубят работните си места. \"От осем години говоря за това, че трябва да сме много умерени в позицията си за климатичните промени и да внимаваме тя да не навреди повече, отколкото да помогне\", посочи той и припомни, че на срещата на министрите на околната среда на 9 октомври в Люксембург е защитил позицията, че \"не трябва да има по-високи амбиции от тези, които са в момента, че не трябва да има предоговаряне на каквито и да е условия за следващите 10 години, и че не трябва да имаме допълнителни плащания към други страни\". \"Това е позицията, която предложих на Министерски съвет, която защити и премиерът на срещата на Европейския съвет миналия месец и която ще защитаваме в Катовице. От самото начало сме заедно с Полша, защото те имат същите проблеми, които имаме и ние. За климатичните промени и за търговията с емисии в мое лице сте намерили подкрепа\", увери Димов енергетиците.", "date": "2018.11.29", "title": "Нено Димов: Запазването на \"Марица изток\" е и за по-чист въздух"}
{"url": "https://www.dnevnik.bg/sport/2018/11/29/3354211_zdravkov_opredeli_ravenstvoto_za_spravedlivo_i_oceni/", "text": "Равенството между \"Лудогорец\" и \"Байер\" в Лига Европа е справедливо, смята треньорът на отбора от Разград Антони Здравков. Българският шампион  водеше с 1:0 до 85-ата минута, но допусна изравняване . \"Изиграхме равностоен мач. Имаше добро прегрупиране, добре се движехме по терена, подсигурявахме се\", каза Здравков пред БНТ. По думите му през първото полувреме, в което нямаше вълнуващи моменти, играта е била бавна. \"Това не ни позволи да използваме свободните пространства. През втората част това се коригира, играхме по-бързо и мисля, че направихме добър мач.\" Треньорът изтъкна важната роля на Марселиньо, който влезе като резерва и помогна за подобряването на играта, а също така и вкара гола за \"Лудогорец\". \"Класата на Марселиньо е доказана. Налагаше се да остане отвън и да влезе в момент, в който отборът има нужда от него\", посочи Здравков. \"Сменихме схемата на игра, което наложи и промяна при футболистите. Футболистите, които бяха на терена, имаха добро желание, мотивация и показаха приличен футбол\", добави треньорът на въпрос за промяната в схемата на игра. Капитанът Светослав Дяков съжали за пропуснатата възможност за първа победа в груповата фаза. \"Не успяхме да излъжем \"Леверкузен\". Изиграхме добър мач. Стана ни обаче като навик да съжаляваме след всеки мач. Но на толкова труден стадион, срещу качествен съперник Надявам се в следващия мач да постигнем победа в Лига Европа\". В последния кръг \"Лудогорец\" приема \"Цюрих\". Българският шампион е последен, като няма възможност да излезе от групата.", "date": "2018.11.29", "title": "Здравков определи равенството за справедливо и оцени високо класата на Марселиньо"}
{"url": "https://www.dnevnik.bg/bulgaria/2018/11/29/3354224_s_20_se_uvelichavat_uchitelskite_zaplati_ot_1_ianuari/", "text": "Заплатите на педагогическите специалисти се увеличават с не по-малко от 20% от 1 януари 2019 година. Това предвижда подписаният Анекс към Колективния трудов договор (КТД) за системата на предучилищното и училищното образование, съобщи пресцентърът на министерството на образованието. От 1 януари 2019 г. минималната основна работна заплата за директор на директор на училище, детска градина и обслужващо звено става 1140 лв., на заместник-директор - 1065 лв., на педагогически специалисти - учител, ръководител ИКТ, логопед, психолог, педагогически съветник, корепетитор, хореограф, ресурсен учител, педагог, възпитател, рехабилитатор на слуха и говора, треньор по вид спорт - 920 лв., на старши учител и старши възпитател - 955 лв. И на главен учител и главен възпитател -1005 лв. Предвидени са 39 млн. лева за увеличение на индивидуалните основни работни заплати на непедагогически персонал и съответните разходи за осигурителните им вноски за сметка на работодателя. Анексът предвижда промяна и при назначаването на психолози, педагогически съветници или социални работници. Една щатна бройка ще се разкрива при над 350 ученици в училище, а не както до сега при над 400 ученици, а 2 щатни бройки – при над 800 ученици, до сега това се правеше при над 900 ученици в училище. \"С този анекс изпълняваме ангажиментите си към учителите, всички те са най-важни за системата\", заяви при подписването министърът на образованието и науката Красимир Вълчев, който преди месец каза, че следващото увеличение на учителските заплати  ще бъде най-рано от октомври догодина , ако се вземе управленско решение да бъде изтеглено планираното увеличение за 2019 г.", "date": "2018.11.29", "title": "С 20% се увеличават учителските заплати от 1 януари 2019 година"}
{"url": "https://www.dnevnik.bg/sport/2018/11/29/3354219_voleibolniiat_levski_dopusna_obrat_i_zagubi_ot/", "text": "Волейболистите на \"Левски\" допуснаха загуба от финландския \"Перунган Поят\" (Рованиеми) в мач от 1/16-финалите в \"Чалъндж къп\". Сините отстъпиха с 1:3 (25:16, 23:25, 17:25, 23:25) в София. Втората среща е на 6 декември. Бившият капитан на националния отбор и президент на \"Левски\" Владимир Николов се завърна в евротурнирте. Той игра почти през цялото време, като единствено в третия гейм влезе като резерва. Диагоналът записа 12 точки, а с по една повече най-резултатни за българския отбор станаха трифон Лапков и Иван Петров. \"Левски\" започна вдъхновено и рано натрупа голяма преднина, за да спечели убедително първата част. Във втората сините продължиха на скорост и поведоха с 16:9. След това обаче се получи срив в играта на домакините, а финландците направиха обрат, за да изравнят след 25:23. Това пречупи сините и в следващите две части гостите играеха убедително. Единствено в края на четвъртия гейм \"Левски\" успя да се противопостави и изравни, но накрая отборът от Рованиеми спечели. В женския турнир \"Берое\" победи с 3:0 (26:24, 25:23, 25:19) \"Арис\" (Солун). Българският състав се нуждае от два гейма, за да продължи към осминафиналите, където го очаква среща с швейцарския \"Волеро\". Преди ден  волейболистите на ЦСКА отстъпиха с 1:3 срещу  белгийския \"Льовен\" . В по-силния турнир - CEV Cup, женският отбор на \"Левски\" падна с 0:3 (18:25, 18:25, 16:25) от чешкия \"Простейов\". Реваншът е на 5 декември.", "date": "2018.11.29", "title": "Волейболният \"Левски\" допусна обрат и загуби от финландци в Европа"}
