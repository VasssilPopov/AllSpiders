{"url": "https://www.dnevnik.bg/politika/2019/10/31/3984689_da_ima_li_listi_na_nezavisimi_-_vupros_s_povishena/", "text": "Колко  \"тежи\" едно място в столичния общински съвет и  възможно ли е дисбалансът, проявил се в случая с Борис Бонев, да бъде преодолян. Резултатите от миналите в неделя местни избори показват, че цената на мандата в подадени гласове зависи сериозно от избора на кандидата – дали ще се яви като независим и няма да търси партийна подкрепа или ще се включи в листата на някоя от партиите. Така сега партиите вкарват в столичния съвет общински съветници с 6600 гласа, а при \"Атака\" преразпределението донесе дори два мандата при едва 7530 гласа. В същото време независимият Борис Бонев ще има едно място в съвета, макар за неговото влизане в общинския съвет да са гласували 42 759 души. Бонев вече заяви, че законодателството е осакатено и работи единствено в полза на партиите, а той ще настоява за промяна, която да позволи регистрацията на граждански листи. Допитване на \"Дневник\" сред депутати от управляващото мнозинство обаче показва, че подобна промяна е слабо вероятна. В ГЕРБ коментират, че при предстоящи промени в Изборния кодекс ще се обсъди и въпросът с участието на независимите кандидати, но сега не могат да бъдат по-конкретни. В същото време депутати, занимавали се с изборно законодателство, дадоха да се разбере, че изместването на баланса от партиите към независимите кандидати и гражданки листи не им се струва приемливо. В нощта на изборите пък лидерът на ГЕРБ и премиер Бойко Борисов заяви, че демокрация има там, където има партии и политиката се прави от партии. Анализатори също не са единни доколко промяна, позволяваща независим кандидат за кмет да води и гражданска листа или да се регистрират граждански листи, би било безопасно на фона на политическите реалности в България. Експертите са на мнение, че действително не е особено справедливо разликата в тежестта на един мандат в съвета да е толкова голяма. Но според някои промените допълнително биха довели до легитимиране на лидерските проекти, ще създаде мимикрия на партия в заблуда на избирателите. Други са на мнение, че изменения са задължителни, тъй като сега има свръх доминация на партиите на всички управленски и властови нива в държавата. Мимикрия на партия \"Да, не е особено чист вариантът, който сега излезе на повърхността около случая с Борис Бонев, но според мен всеки опит за промяна би отворил кутията на Пандора и няма да се получи нищо по-позитивно. Още повече, че не очаквам подобен феномен на независим кандидат с толкова сериозна подкрепа да се появи и на следващи избори. Така че по-голям риск би било сега, изхождайки от неговия случай, да се опитваме да направим законови промени\" - това коментира политологът Стойчо Стойчев от Софийския университет. По думите му въвеждането на вариант, при който независим кандидат води своя листа, би било мимикрия на партия и би създало множество възможности за недобри практики. Ако водещ кандидат с харизма, положение, с потенциал, хване група хора и ги изведе, изтегли ги нагоре и ги вкара във властта, кой след това носи отговорността за техните действия, попита той. Допълни, че няма да се знае кой стои зад посочените кандидати, от кого са зависими. В един момент това може да доведе до пълна безотговорност, когато веднъж влязат вече в общинския съвет, смята експертът. Легитимиране на лидерските сбирщини Според Стойчев подобна промяна би обезмислила в един момент и усилието да бъдат създавани партии, да се извърви един, макар и сравнително формален, процес на легитимация – внасяне на документи в съда, учредяване, избор на ръководни органи и т.н. Който създава поне донякъде яснота за това кой кой е и кой носи отговорността. \"Това на практика ще легитимира лидерските проекти, лидерските групи, продукти...сбирщина. И сега част от формално създадените партии носят подобна характеристика, но поне юридически има някакъв вид общност, обединена зад устави и правила\", отбеляза политологът. Той уточни, че по принцип не е против това да се даде повече възможност за участие на независими кандидати, но за съжаление в България често хубавите идеи биват опорочавани и се търсят начини как да бъдат експлоатирани за недобри цели. Подобно е мнението и на политолога Петър Чолаков. По принцип трябва да се помисли за промяна По думите му по принцип може да се помисли за някаква промяна. \"Има основание да се обмислят изменения в нормативната уредба. Но тези изменения ще зависят основно от партиите, а за тях не е изгодно да отварят вратите към конкуренти. Правилата на играта се диктуват от политическите формации\", коментира той. За него изненадващото в случая с Бонев, е че независим кандидат успява да влезе в тази система, в която всичко е обвързано, минава през политическите и партийни централи. А сега моделът се пропуква. \"От друга страна ако законът позволяваше Бонев да води листа, не е сигурно, че той би взел тези близо 48 000 гласа. Това би навело на мисълта, че се подготвя политическа партия или политически проект, а той спечели от това, че се дистанцира от партиите\", посочи Чолаков. В същото време от гледна точка на политическата теория има аргумент, че политиката се прави от партии, защото партиите носят по-голяма отговорност, напомни експертът. Той също е на становище, подобно на това на Стойчев: \"Когато става дума и за листа зад независим кандидат, възниква въпросът защо те не се регистрират като партия. Само наименованието ще различава едното от другото. Става малко странно\". Дългогодишният член на Централната избирателна комисия и социолог Цветозар Томов обаче смята, че промени са повече от наложителни. Свръхпартийна доминация \"Изцяло съм зад идеята да се даде възможност с инициативен комитет да се издигат листи. Един от големите ни проблеми е свръхпартийната доминация в организацията и провеждане на избори в страната. Това е национален проблем, който съществува на всички нива в управлението на държавата\", коментира Томов. По думите му сега правата на хората, които биха искали да участват в избори, без да се присъединят към никоя партийна структура, са максимално ограничени. \"Не виждам почти никакви съдържателни възражения срещу тази идея. Според мен няма аргументи срещу такава идея. Единственият аргумент, който обаче политиците не биха казали на глас, е че това засяга личните им интереси\", допълни социологът. В отговор на коментари от ГЕРБ, че политиката се прави от партии, Томов припомни първата кампания на Бойко Борисов през 2005 г., когато той се яви на частичните избори за кмет на София. \"Тогава той изгради кампанията си изцяло върху пълното отричане на партиите и тяхното значение в политическия процес, срещу партийността\", отбеляза анализаторът. Томов допълни, че както на общинските, а още повече на изборите за Народно събрание, прагът, която трябва да преодолеят независимите кандидати и тези в партийната листа е силно дебалансиран. И в ущърб на гражданските кандидати. Изкривяване на изборния процес \"Тази различна тежест на гласовете на отделните избиратели е не просто безкрайно изкривяване на изборния процес. Но в същото време води и до преразпределение на гласовете в общинския съвет и така ГЕРБ получава около 4 допълнителни места в съвета. Това не е просто изкривяване, а преформатиране на изборния резултат в полза на този, срещу когото кандидатът е водил кампанията си\", смята социологът. А дали няма да има мимикрия и проформа някой ще се заяви като граждански кандидат, за да печели подкрепа, а всъщност просто няма да се назовава партийна организация - Цветозар Томов отбеляза, че и това е възможно. Но също така е възможно и да има реални граждански кандидатури, които водят очевидно непартийна кампания и политика.", "date": "2019.10.31", "title": "Да има ли листи на независими - въпрос с повишена трудност"}
{"url": "https://www.dnevnik.bg/sviat/2019/10/31/3984079_trump_poiska_malko_ot_petrola_v_siriia_no_kakvo_shte/", "text": "Няколко десетки хиляди барела дневно са под 0.05% от световното производство на петрол. И все пак това количество, произвеждано в момента в Сирия, промени плановете за почти пълно изтегляне на САЩ, които миналата година са произвеждали средно почти 18 милиона на ден. Така Сирия внезапно спря да бъде просто земя на \"пясъци и смърт\", ненужна на американските войници. \"Оставяме войници да пазят петрола,\"  каза  американският президент Доналд Тръмп в неделя, дни след като  отново бе предупредил , че САЩ вече няма да са \"световен полицай\". \"И може да трябва да се сражаваме за петрола. Може би някой друг го иска и тогава те ще трябва да се впуснат в жестока битка. Но там има големи количества петрол.\" По-рано той  направи  и друг коментар: \"Трябва да можем да си вземем малко.\" \"Оставяме войници\" се оказа твърде слаб израз - някои от изтеглилите се в Ирак след началото на турската офанзива, се върнаха в североизточната част на страната, а по информация на американски медии може би се очакват и още (общо там ще са разположени около 500 души). Защо е необходимо всичко това? По-важен за Асад, отколкото за световната икономика Всъщност и в най-добрите си времена Сирия произвеждаше не повече от 380 хил. барела;  днес е на 75-о място  като производител. Разбира се, постъпленията от продажбите, макар и маловажни на световния пазар, бяха важни за бюджета на режима на Башар ал Асад. Според експерта  Даниел Йергин  от IHS Markit те осигуряваха на режима около 25% от всички приходи на кабинета. Всъщност основните находища, които се намират в района, са важна част от плана на Асад за възстановяване на Сирия. Едно от управляваните от американската \"Коноко Филипс\" - където САЩ също увеличават присъствието си - се счита за жизненоважно за възстановяването на Сирия. В потвърждение на това бе инцидентът край Дейр аз Зор миналата зима - тогава американски сили и партьнорите им от SDF се сблъскаха със сили на Асад,  но и (вероятно) руснаци от частната военна компания \"Вагнер\" , която действа на терен от години. Какво може да спечелят САЩ Тръмп даде сигнал, че може да работи с \"Ексън мобил\", за да модернизира производствените мощности на Сирия. \"Смятам, може би, да сключа сделка с \"Ексън мобил\" или една от нашите велики компании, за да отидат там и да го направят правилно,\" каза той. Идеята не е съвсем нова, тъй като президентът от години твърди, че петролните находища могат да компенсират част от разходите на САЩ в Сирия. \"Преди, когато имаше война, победителите вземаха плячката,\"  каза той  през 2011 г. Впрочем призивът тогава бе заради войната в Ирак - Тръмп искаше част от петрола на втория най-голям производител в ОПЕК да отива за справяне с огромните разходи, създадени от конфликта. \"Не бих напуснал Ирак, като оставя Иран да вземе петрола,\" каза той в интервю за \"Уолстрийт джърнъл\" по същото време. В последвалите години Тръмп забрави за идеята. Според  \"Ню Йорк таймс\"  обаче разговори със сенатор Линдзи Греъм, лобиращ за по-голямо присъствие в Сирия, и бившия заместник-началник на щаба на армията Джак Кийн, посетил Белия дом този месец и показал му карта на Сирия, го върнали към нея. Кийн обяснил на Тръмп, че 70% от петролните полета в страната са в райони на североизток по американски контрол.      Греъм, негов съюзник в Сената и противник на изтеглянето от Сирия (остро критикувал президента заради него), заяви, че според него такава мярка ще отнеме от Асад и Иран значителни постъпления. Освен това \"можем да използваме част от приходите от бъдещи продажби на петрола като отплата за военния си ангажимент в Сирия.\" Министърът на отбраната Марк Еспър е свързвал идеята с нуждата петролът да не достигне до \"Ислямска държава\" (която Белият дом настоява, че е победена през март). От самия Тръмп пък вече дойде още една идея: \"Ще измислим нещо с кюрдите, така че те да имат малко пари, да имат малко кеш.\" Имат ли право да го правят Петролните находища са собственост на сирийското правителство. Дори Вашингтон да може да каже, че не признава режима на Асад, остават практическите препятствия. Дамаск, Техеран и най-вече Москва едва ли биха допуснали такава ситуация, а и идеята САЩ \"да си вземат малко\" петрол може да е не само трудно осъществима, а и незаконна. \"Петролът, независимо харесва ли ни, или не, е собственост на сирийската държава,\" казва Брет Макгърк, бившият посланик на Тръмп в коалицията от 70 държави за борба срещу \"Ислямска държава.\" По думите му бившият държавен секретар Рекс Тилърсън (чиято кариера преди това го отведе до поста изпълнителен директор на \"Ексон мобил\", е изучавал въпроса и стигнал до извода, че няма практически начин да се монетаризира този контрол върху петрола. \"Може би сега има и нови нюанси, но е незаконно американска компания да отиде и да завземе и експлоатира тези активи.\" Единственият начин, смята Макгърк, е да се работи с Асад и Русия по въпроса, като се \"опакова\" тази дейност като усилие за следвоенно възстановяване на Сирия. И Москва, и Вашингтон обаче биха имали твърде малък интерес от това. Според професора по право от Университета на Британска Колумбия Джеймс Греъм Стюърт  остава отворен въпросът  какво точно ще прави Тръмп с петрола - ще го пази ли за истинските собственици, или ще го вземе от тях без разрешение. \"Първото би било вероятно по-приемливо; другото би било военно престъпление,\" каза той. Неестествено е \"всяка въоръжена група просто да може да навлезе в дадена страна и да реши, че ще изземе ресурси в района. Това по извратен начин стимулира насилието.\"      \"Президентът, изглежда, вярва, че САЩ могат да продават петрол на базата на изказванията му в миналото за иракския и либийския петрол... мислейки, че може да ограбваме страни,\"  казва  Бенджамин Фридман от мозъчния тръст \"Дифенс приоритис\". \"Сигурен съм, че в Белия дом са опитвали да му обяснят, че не става така,\" продължава той и добавя, че печалби от петрола за американската хазна биха били \"незаконни\", равни на \"грабеж\" на чужда държава или, според Женевските конвенции. Все пак има една причина, поради която САЩ могат да ги окупират - за да пречат на сирийското правителство да събира постъпления. \"Единствената истинска цел е да продължаваме с фантазията, че можем да съборим режима на Асад,\" смята Фридман. \"Не разбирам защо в този момент бихме правили това.\" ООН  дефинира  като военни престъпления редица деяния, сред тях е \"масирано унищожение или присвояване на собственост, неоправдано от военна нужда и извършено незаконно и произволно.\" Приетата в средата на миналия век  Четвърта женевска конвенция  изрично забранява плячкосването на собственост. Ратифицирана е от САЩ през 1955 г., а 41 г. по-късно закон въвежда наказания за \"сериозно нарушение\" на която и да било от Женевските конвенции както на територията на САЩ, така и в чужбина. Какво мисли Русия Дори подобна стъпка да не може да се смята за военно престъпление, посланието на Тръмп \"е объркващо за бивши правителствени служители и близкоизточни анализатори\" - те отбелязват, че подобна стъпка \"може да потвърди най-лошите подозрения на света за американските мотиви в региона,\" пише \"Ню Йорк таймс. Вестникът цитира и представителят на руското министерство на отбраната Игор Конашенков, чието определение за идеята бе  предадено  и от медии в Москва: \"Държавен бандитизъм\". Външният министър Сергей Лавров пък  каза , че това е само предлог САЩ да останат в Сирия. Така Русия се възползва, за да повтаря твърденията, отправяни за САЩ от войната в Ирак насам - че търсят само разруха, петрол и господство в Близкия изток. Държавният вестник \"Российская газета\"  направо обвини  САЩ, че \"грабят от нефтените недра на Сирия\".      За Москва обаче ситуацията е и проблем по още няколко причини освен самото американско военно присъствие. Изглежда, нефтените находища в Сирия няма да са достъпни за Русия след началото на турската офанзива,  отбелязва в \"Новая газета\"  военният наблюдател Павел Фелгенгауер. На Москва ѝ се изплъзна \"основната награда\" в момент, в който Тръмп бе убеден да запази контрола над тях, продължи той. Това бе кардиналният проблем, нерешен на срещата между президентите на Русия и Турция, Владимир Путин и Реджеп Тайип Ердоган, в Сочи. Петролната индустрия в района дава приходи, които, припомня и Фелгенгауер, могат да обезпечат средства за текущите разходи на режима, а и (при възстановяване на петролната индустрия в предишното ѝ състояние) да помогнат да се наберат средства за въпросното възстановяване, за което биха били необходими стотици милиарди. Това са средства, които сама държава трудно може да осигури и които дори Русия, основен съюзник на Асад, няма особено желание да отпусне. Негласното споразумение Попитан дали САЩ смятат за своята мисия да пазят петрола и от Москва и Дамаск, Еспър заяви пред репортери в прав текст: \"Краткият отговор е да, в момента да.\" Аргументът бе свързан с нуждата от приходи и за кюрди, които до момента според публикации на регионални медии владееха полетата и получаваха полза от тях, а режимът на Асад купуваше чрез посредници, по негласно споразумение. Петролът \"винаги се смяташе за възможна разменна монета за кюрдите в преговори за сделка със сирийското правителство,\"  пише \"Асошиейтед прес\" . \"Ако Тръмп казва, че планира войници да останат, за за пазят петрола, изглежда, петролът ще продължи да се ползва като коз при Москва и Дамаск.\" В американски медии обаче  има още една хипотеза : ами ако САЩ неволно пазят петрола за Русия и Сирия? Съдейки по логиката на конфликта, няма друг възможен изход - особено ако сами не могат да се възползват от него.", "date": "2019.10.31", "title": "Тръмп поиска \"малко от петрола\" в Сирия, но какво ще прави с него"}
{"url": "https://www.dnevnik.bg/sport/2019/10/31/3984795_pluvkiniata_i_neinata_misiia_sreshtu_rasizma_v_sporta/", "text": "Да бъде посланик за расово равенство в спорта е вероятно последното нещо, което Алис Дийринг е искала, но 22-годишната плувкиня е приела борбата с проблема за своя мисия. Тя е единственият тъмнокож състезател в отбора на Великобритания и от малка се е сблъсквала с множество обиди и прояви на расизъм в басейна. Темата за расовата дискриминация излезе наяве след скандала от футболния мач между националните отбори на България и Англия.  Българският тим получи наказание от един мач пред празни трибуни и глоба от 85 хиляди евро , като Дийринг беше сред  мнозината, които надигнаха глас срещу проблема . \"Честно казано не мисля, че проявите на расизъм ще спрат някога. Начинът, по който се случва във футбола, е ужасно. То не е гласът на един, а на хиляди\", казва Дийринг.      Британката не си прави илюзии, че расизмът в спорта или обществото ще бъде изкоренен скоро. \"Борбата ми е да видя как нещо подобно може да бъде стъпкано. Аз съм идеалист, но в същото време и имам реалистичен поглед. Проблемът е толкова голям, че има нужда от промяна и не мисля, че някой знае откъде да се започне, камо ли самите спортисти\", казва Дийринг. 22-годишната плувкиня не иска да бъде приемана за жертва. Вместо това желанието на британката е да повиши осведомеността по въпроса. \"От собствения си опит знам, че хората не обичат да говорят за това, дори аз също не обичам да говоря, тъй като много често мога да бъда приета за хленчеща или търсеща внимание\", казва Дийринг. Тя допълва: \"Усещам, че вече съм достигнала епохата, когато съм достатъчно зряла, за да знам, че има последици от това, което казвам. Хората може да не го харесват, но аз съм готова да се сблъскам с тези последици, защото това е нещо голямо и искам да помогна, доколкото мога. Трябва да използвам гласа си\".  Паралелно с мисията си Дийринг е отправила поглед към олимпийските игри в Токио догодина. Тя се надява в бъдеще да вижда повече тъмнокожи плувци.", "date": "2019.10.31", "title": "Плувкинята, която си постави за цел да се бори с расизма в спорта"}
{"url": "https://www.dnevnik.bg/evropa/2019/10/31/3984548_v_germaniia_jeliaznata_zavesa_se_preobraziava_v_zelen/", "text": "Преди 30 години Олаф Олейник патрулираше по силно укрепената граница, от която се очакваше да отказва стремящите се към свобода източногерманци да преминат на Запад. Днес прехвърлилият 50 години мъж продължава да кръстосва бившата граница, но е сменил назначението. Сега войникът от бившата комунистическа диктатура е орнитолог, който внимателно следи развитието на флората и фауната. Голяма част от границата между двете Германии с дължина 1393 км, която беше покрита с бодлива тел и минни полета и пазена от войници със заповед да стрелят \"на месо\", днес се е превърнала в буйно развиващ се природен рай. Там са се настанили рядък вид водни кончета, видри от Евразия и диви котки. В тази зона са регистрирани общо над 1200 застрашени от изчезване видове. \"Линия на живота\" \"От зона на смъртта преминахме към линия на живота\", каза Олейник, застанал на няколко метра от наблюдателна кула, където понякога е давал военни дежурства, но никога не е изстрелял и един куршум. Разтревожен от растящото изселване на източногерманци към ФРГ, комунистическият режим на ГДР започна още през 1952 г. да издига бариери за задържане на населението си. По протежение на границата беше изкопан ров, за да не могат колите да преминават с пълна скорост на запад и беше очертана 500-метрова защитна отсечка. Друга зона, с ширина 5 км, беше достъпна само за лоялни към режима хора. Там бяха издигнати прегради от бодлива тел, които после бяха заменени с мрежеста метална ограда и системи за електронно сигнализиране. По официални данни общо 327 души са загубили живота си на тази граница между двете Германии. Според сдружения на жертви истинското число е по-голямо. С течение на времето зоната, която се простира от чешката граница до Балтийско море, се превърна в ничия земя, което позволи на природата да се настани там. \"Районът стана висококачествено жизнено пространство за флората и фауната\", смята Дитер Лойполд, който като Олейник работи за организацията БУНД, която изпълнява проекта \"Зелен пояс\". Редки видове Орнитолозите от Западна Германия бяха сред първите хора, които оцениха екологичното значение на границата. \"Още от 70-те години от Запада гледахме с бинокли и следяхме изключителната стойност на Зеления пояс\", спомня си един от основателите на природната зона Кай Фробел. Появата на редки птичи видове като ръждивогушото ливадарче или сврачката привлече вниманието и на други природолюбители от ГДР като Олейник. Един месец след падането на Берлинската стена през ноември 1989 г., \"на среща между еколози от Изтока и Запада беше приета резолюция за опазване на зеления пояс като линия на живота\", съобщи Лойполд. БУНД убеди властите да й поверят за съхраняване земите, които не са били поискани от собствениците си след обединението на Германия и съставляват около половината от бившата погранична зона. БУНД също откупи от собственици други парцели и даде общо 5 милиона евро за 900 хектара. Целта е да се съхрани природата по протежение на бившата граница. Този необичаен проект привлече вниманието чак в Южна Корея. Нейни делегации посетиха германската зона с надеждата някой ден да възпроизведат експеримента в демилитаризираната зона между двете Кореи. Във влажния октомврийски ден, точно преди зазоряване, в гората отекват шумни викове на диви гъски. Шумотевицата е толкова силна, че няма как да идва само от десетина птици, а по-скоро от хиляди, които шумно отлитат едновременно. Елен започва кротко да пасе, а лисица минава на няколко метра от жерав. \"Тази зона се превърна в убежище\", отбелязва Лойполд. Национално наследство На БУНД обаче предстои още много работа: 12 процента от площта на зоната остават подложени на интензивно земеделие или се ползват за шосета. Става и все по-трудно да бъдат убедени земеделците да продават, като някои собственици вече искат замяна с парцели в други райони. Сега БУНД чака от местния парламент на провинция Саксония-Анхалт до края на месеца да даде на този район статут на защитена зона, както направи миналата година съседната провинция Тюрингия. Това би дало на БУНД допълнителни финансови и човешки ресурси за разпространяване на информация за проекта и постигане на вписването на зоната в списъка на националното наследство. Историята на тази граница още не е изцяло написана. Колко жители бяха принудени да се изселят? Колко души общо са загинали там? Остатъците от границата като наблюдателни кули, бункери и ограждения също искат внимание и поддръжка. \"Веднъж един историк каза, че трябва да минат поне 30 години преди историците да подхванат някоя тема. Надявам се, че днес този момент е настъпил\", каза Лойполд. /БТА", "date": "2019.10.31", "title": "В Германия Желязната завеса се преобразява в \"зелен пояс\""}
{"url": "https://www.dnevnik.bg/kultura/2019/10/31/3984723_portugalski_djaz_ritmi_otkrivat_tazi_godina_plovdiv/", "text": "Петото издание на \"Пловдив джаз фест\" ще срещне публиката си с някои от най-големите български и световни джаз изпълнители. От днес до 2 ноември любителите на този стил музика ще могат да избират от разнообразната програма, която включва концерти, джем сешъни и различни събития, свързани с джаза. \"До ден днешен най-голямата ни цел е да каним артисти, които са влиятелни тук и сега и които създават революции и тенденции в джаза в момента\", каза за \"Дневник\" създателят и организатор на \"Пловдив джаз фест\" певицата Мирослава Кацарова. Джаз музиката присъства в живота ѝ от ранна детска възраст. Свързва я със своето поколение и разказва, че когато е била в гимназията я е отъждествявала с \"нейната свобода\" и с философските послания, която тя носи. Освен певица, Мирослава Кацарова е и водещ на предавания по \"Джаз ФМ\" радио. Тя определя джаза като \"много фин и спасителен остров\" в ежедневието. Смята, че е важно фестивалите да ги има, защото възпитават определен вкус у хората. През сцената на \"Пловдив джаз фест\" досега са минали едни от най-добрите съвременни джаз изпълнители, като певицата Елиане Елиас, басистът Дейв Холанд и вокалистът Кърт Елинг. Днес от 20 ч. в Дом на културата \"Борис Христов\" фестивала ще открият португалската певица Мария Жоао и нейният дългогодишен сценичен партньор - пианистът Марио Лажиня. Двамата работят заедно над две десетилетия. Причината точно те да направят първия концерт в програмата тази година е, че музиката им се доближава до българския темперамент, обясни Кацарова - \"Мария Жоао би била изключително подходяща и разбираема дори за тези, които не слушат джаз\", допълни тя.      Леко театрална, португалската изпълнителка добива широка известност със своите впечатляващи вокални възможности, чрез които често вплита фолклор, авангард и електронна музика. Освен своите 23 албума е работила и с музиканти като Аки Такасе, Боби Макферин, Дейвид Линкс, Жилберто Жил, Дино Салуци и много други. Същата вечер от 21.30 ч. на сцената ще излезе контрабасистката и композитор Линда Мей Хан О. През последните десет години се утвърждава като един от най-познатите и търсени басисти на своето поколение и пристига в Пловдив със своя квартет. В момента тя е част от квартета на Пат Матини, а преди това свири в групите на Дейв Дъглас и Джо Ловано. Американският китарист и композитор Кърт Розенуинкъл ще представи своя концерт във втората фестивална вечер отново от 20 ч. Той има 11 издадени албума и множество съвместни изпълнения със звезди като Ерик Клептън, Гари Бъртън, Джо Хендерсън и Брад Мелдау.      Веднага след него от 21. 30 ч. на сцената ще се качат носителите на \"Грами\" китаристът Джон Скофийлд и блус певецът и пианист Джон Клиъри. Двамата започват да свирят заедно през 2008 г., а през 2015 г. започват и първите им съвместни концерти като дует. Участието им в Пловдив тази година е част от турне в Европа и САЩ с ограничен брой дати. В него те съчетават музиката на Ню Орлиънс, ритъм енд блус и джаз. Последната вечер на \"Пловдив джаз фест\" ще бъде посветена на българския джаз. От самото начало организаторите създават по един музикален проект, който продуцират и реализират в рамките на фестивала. Това са формации като \"Четири дами пеят джаз\" и \"Четири дами пеят боса нова\". Тази година обаче идеята се видоизменя - \"Дадох си сметка, че е добре да продължим като отдадем почит на нашите колеги, напуснали преждевременно този свят и такива концерти да показват на по-младото поколение тяхната музика\", обясни Мирослава Кацарова. \"Виждам птица да лети\", както е името на концерта, ще бъда посветен на пианиста и композитор Румен Тасков - Рупето. Сред участниците в нея ще са пианистът и диригент Антони Дончев, който е негов учител, бас китаристът и контрабасист Веселин Веселинов-Еко, тромпетистът Росен Захариев и виолистът Валентин Геров.      \"Аз наистина очаквам един много емоционален, плътен и дълбок като преживявания концерт\", каза организаторката на \"Пловдив джаз фест\". Официалната програма ще закрие контрабасистът Петър Славов-младши, работил през годините с музиканти като Куинси Джоунс, Джо Ловано, Алфредо Родригез, Чучо Валдес. От 2006 г. джаз музикантът и композитор живее и работи в Ню Йорк и в Пловдив ще представи своя първи самостоятелен албум. Всеки ден след вечерните концерти програмата на фестивала продължава със събития и джем сешъни в Bee Bop Cafe с начало 23 ч. Подробната програма на фестивала може да видите  тук . Билетите са в продажба онлайн  тук .", "date": "2019.10.31", "title": "Португалски джаз ритми откриват тази година \"Пловдив джаз фест\""}
{"url": "https://www.dnevnik.bg/evropa/2019/10/31/3984871_orban_iztukna_zashto_za_ungariia_dobrite_otnosheniia_s/", "text": "Унгарският премиер Виктор Орбан заяви след среща с руския президент Владимир Путин в унгарската столица, че добрите отношения с Русия са необходимост заради географското положение на страната му, предаде \"Асошиейтед прес\". Анализатори смятат Орбан за най-близкия съюзник на Путин в ЕС. Унгария от дълго време се обявява за премахването на санкциите срещу Русия, наложени заради руските действия в Украйна. Будапеща твърди, че тези санкции вредят на унгарската икономика. Търговията между Унгария и Русия се увеличи през 2018 г. за първи път, откакто санкциите влязоха в сила. \"Това е прост географски факт. Нито една страна не може да промени адреса си\", заяви Орбан на пресконференция с Путин. \"Всяка страна се намира там, където Бог я е създал. За Унгария това означава да бъде в триъгълника Москва-Берлин-Истанбул\", допълни той. Орбан спомена за унгарското членство в ЕС и НАТО, но каза, че не изключва установяването на политическо сътрудничество с Русия по някои въпроси. Заяви, че Унгария, която зависи до голяма степен от руския газ и петрол, се опитва да сътрудничи с Русия по въпроси като превенцията на миграцията към Европа, стабилизирането на Близкия изток и подпомагането на християнските общности по света. \"Турски поток\" Орбан каза също, че приоритет за неговата страна е да се присъедини към газопровода \"Турски поток\", за да увеличи пътищата на доставки за Унгария за руския газ.  Путин посочи, че Русия очаква завършването на изграждането на \"Турски поток\" до Турция тази година и  построяване на разширения за България  и Сърбия на следващата година. Той каза, че разширение за Унгария би могло да бъде построено бързо и Орбан приветства тази перспектива. Путин също така изтъкна ролята на Унгария като водещ потребител на руски природен газ и като ключов транзитен център. \"Доставките на руски газ за Западна Европа през Унгария и нейните подземни складове позволяват обслужването на европейски потребители, когато потреблението нарасне\", посочи Путин. \"Ние гледаме на Унгария като на приоритетен партньор в разпространението на руски природен газ в Европа\", допълни той. Путин също така похвали Орбан за организирането на среща с представителите на християнската общност от Близкия изток и каза, че Русия гледа на защитата на християните в Сирия и в други зони на конфликт като на водещ приоритет. \"Близкият изток е люлката на християнството и християните са в опасност там, те са преследвани, убивани, изнасилвани и ограбвани. Русия ще направи всичко, за да защити християните в Близкия изток. Ние трябва да им помогнем да възстановят и запазят светите си места, да запазят паствата си\", допълни той. Путин добави, че руските военни в Сирия помагат също за възстановяването на джамии и подпомагат и еврейските общности./БТА", "date": "2019.10.31", "title": "Орбан изтъкна защо за Унгария добрите отношения с Русия са необходимост"}
{"url": "https://www.dnevnik.bg/evropa/2019/10/31/3984873_belgiiskata_policiia_otkri_12_migranti_skriti_v/", "text": "Белгийската полиция откри 12 мигранти в хладилен камион в зона за паркиране в Северна Белгия, след като шофьорът подал сигнал до властите, предаде \"Ройтерс\", цитирайки говорител на федералната полиция. Шофьорът, който пренасял плодове и зеленчуци, се обадил в полицията. Пристигналите сили на реда открили 12 мъже, родом от Сирия и Судан, и ги отвели в имиграционната служба в град Антверпен. Миналата седмица във Великобритания бяха открити телата на 39 мигранти в хладилен камион с българска регистрация, пристигнали през белгийското пристанище Зеебрюге. Смята се, че загиналите са виетнамци (повече четете  тук ). Белгийските власти сътрудничат с британските при разследването, отбелязва \"Ройтерс\". /БТА", "date": "2019.10.31", "title": "Белгийската полиция откри 12 мигранти, скрити в хладилен камион"}
{"url": "https://www.dnevnik.bg/evropa/2019/10/31/3984875_zaradi_mrusniia_vuzduh_varshava_ogranichava_dvijenieto/", "text": "Властите във Варшава представиха вчера план за допълнително ограничаване на движението на автомобили в централната част на града, отоплението с въглища на частни домове и разширяване на зелените райони в рамките на усилията да се подобри качеството на въздуха, предаде \"Асошиейтед прес\".  Най-вече през есента и през зимата, когато въздухът е влажен и хората използват въглища за отопление, полската столица често пъти потъва в смог. Проблемът е още по-голям в Южна Полша, в Краков и промишлената и въгледобивна Шльонска област, където също се предприемат мерки срещу замърсяването. Кметът на Варшава Рафал Тшасковски заяви, че таксите за паркиране и глобите в центъра ще бъдат увеличени значително, а ще бъдат изградени повече буферни паркинги, за да се насърчат шофьорите да ползват метрото, автобусите и трамваите. В дългосрочен план се планира пълна забрана за автомобили в туристическите зони в Стария град, където ще бъде разрешено движението само на автобуси без въглеродни емисии. Градът освен това субсидира семействата и малкия бизнес с до 200 хил. злоти (около 47 хил. евро), когато сменят силно замърсяващото отопление на въглища с безвъглищно отопление. Тшасковски обеща да се изградят повече зелени райони и повече станции за контрол на качеството на въздуха в града. /БТА", "date": "2019.10.31", "title": "Заради мръсния въздух Варшава ограничава движението на коли и отоплението с въглища"}
{"url": "https://www.dnevnik.bg/politika/2019/10/31/3984870_fandukova_manolova_bi_oglavila_protest_i_sreshtu_sebe/", "text": "Нечестно и лицемерно е спрямо протестиращите от месеци граждани да подкрепиш протеста им два дни преди изборите. Така кметът и кандидат за трети мандат Йорданка Фандъкова коментира пред Би Ти Ви подкрепата, която нейният опонент Мая Манолова вчера заяви за протеста срещу избора на Иван Гешев за главен прокурор. По време на поредния протест вчера  Манолова написа в профила си във \"Фейсбук : \"Не може от всички магистрати в тази страна да има само един кандидат за главен прокурор. Извинявайте, но това е подигравка с гражданите\". \"Това не е подкрепа на протест, а използване на протеста. Мисля, че г-жа Манолова вече е готова да оглави протест срещу самата себе си, за да получи повече гласове. Защо не изрази позиция на 24-ти октомври, когато беше протестът?!\" каза Фандъкова. Запитана за нейното мнение по темата за избора на нов главен прокурор, тя отговори: \"Аз имам гражданска позиция, но като кмет съм убедена в разделението на властите и не бих се правила на герой два дни преди изборите, не е честно.\" \"Внушенията (на Манолова - бел. ред.) изместиха решенията, не е честно и почтено към хората. Тя си служи с тежки внушения, защото смята, че така печели доверие,\" добави Фандъкова. По повод твърденията на Манолова за купени от ГЕРБ гласове в ромския квартал \"Факултета\", тя отговори, че това показва непознаване на София. Поясни, че в листата е включена директорът на училището в квартала, която е много уважавана там, а и не можело 300 гласа да обърнат резултата при разлика от 40 хил. гласа. \"Тя не познава София, никой не може да спечели тук с купени гласове\", подчерта сегашният кмет. По повод вчерашния призив на Манолова в ромските квартали да влязат наблюдаващи прокурори, Фандъкова припомни случая \"Костинброд\": \"Спомням си изборите през 2013 г., когато по фалшив сигнал на г-жа Манолова се задействаха прокурори. Жалко е, че нищо ново не могат да измислят нейните тайни сценаристи\". Фандъкова съобщи, че освен с представители на \"Демократична България\" се е срещнала и със \"Спаси София\" и ВМРО, за да обсъди бъдещо сътрудничество по конкретни проекти, ако бъде избрана за кмет в неделя. \"Аз не се пазаря, не съм отишла да раздавам постове, отишла съм да разговарям за темите, по които можем да работим след изборите\", каза тя. Кандидатката на ГЕРБ изрази задоволство, че над две трети от гласовете в града са дадени за партии от десния спектър и подчерта, че самата тя винаги е гласувала вдясно, за разлика от Манолова, която е била обвързана с БСП, а сега прави всичко възможно, за да не бъде припознавана като кандидат на левицата. От думите на Фандъкова се разбра, че телевизионен дебат между двете няма да има, макар че две телевизии са изразили готовност да го излъчат. Кметът каза, че в хода на кампанията шест пъти се е явявала на дебат с Манолова, но би искала да види и екипа й, за да се дискутира конкретно. Елтаблото, препречило пътеката за незрящи  на новоремонтираната ул. \"Житница\", Фандъкова определи като безобразие. Тя каза, че участъкът е бил пуснат за движение без да е огледан, за да се намалят задръстванията. Самата тя не участва оперативно във взимането на това решение, защото е в кампания.", "date": "2019.10.31", "title": "Фандъкова: Манолова би оглавила протест и срещу себе си, за да печели гласове"}
{"url": "https://www.dnevnik.bg/hrana_i_napitki/2019/10/31/3979554_koi_e_georgi_ermenkov/", "text": "                         Завършил е курс по готварство и специализира във Франция при Филип Харди в ресторант \"Маскаре\" с две звезди \"Мишлен\". В България работи с Карлос Марсал – готвач на френското посолство. Кариерата му преминава през \"Континентал Плаза\", \"Евро Плаза\", Matti-D, бар \"Капитал\" в \"Шератон\", ресторант \"Монтерей\", \"Тамплиер\", \"Рапонги\", \"Пиринеа\", \"Роял Тауърс\", Банско, ресторант \"Вратата\", а също и през телевизионното предаване \"На кафе\", където е водещ на кулинарната рубрика. Баща е на четири деца и мечтае да готви за всички деца. Любимата му подправка е солта.", "date": "2019.10.31", "title": "Кой е Георги Ерменков"}
{"url": "https://www.dnevnik.bg/hrana_i_napitki/2019/10/31/3983450_pateshko_magre_s_gushi_drob_i_smokinia/", "text": "                           Запечете патешкото на плоча от страната на кожата и после от противоположната страна. Оставете настрана да си почине, завито в кухненска хартия. Запържете смокинята с джинджифила, чесъна, соевия сос и меда. Ябълката задушете с коантрото и минете през сито. Сотирайте гъбите с масло и зехтин. Преди сервиране смесете пържения лук и чипса от бекон. Печете гъшия дроб на плоча за около 2 минути. Посипете кафявата захар върху кожата на магрето и карамелизирайте с горелка. Поръсете смокинята и гъшия дроб с шрирача. След като подредите в подходяща чиния, поръсете с малдонска сол. Декорирайте чинията с малко айоли, трюфел и свеж цвят. 100 г патешко магре 80 г гъши дроб 40 г масло 30 мл прясно мляко 30 г пудра захар 30 г пресни гъби пачи крак 15 мл животинска сметана 1/6 прясна смокиня 15 г яйце 1 филия селски хляб 1 зелена ябълка сорт \"Грени Смит\" 60 мл зехтин 5 г пържен червен лук 30 мл коантро трюфел за декориране 5 г кафява захар 3 г чипс от бекон сос \"Айоли\" за сервиране 3 г захар 3 г розмарин 3 г мед 2 мл соев сос 1 г шрирача чили 1 г чесън 1 г джинджифил цвете за декорация 5 г малдонска сол", "date": "2019.10.31", "title": "Патешко магре с гъши дроб и смокиня"}
{"url": "https://www.dnevnik.bg/evropa/2019/10/31/3984879_germaniia_zasilva_kontrola_vurhu_prodajbi_na_orujiia_i/", "text": "Германското правителство обяви вчера мерки за борба с крайнодясното насилие, по-специално за да се регулират продажбата на оръжие и езикът на омразата в интернет, предаде \"Франс прес\". Това става няколко седмици след антисемитския и расистки  атентат в източногерманския град Хале . С новите мерки Германия, която вече имаше един от най-строгите закони в Европа за борба с интернет кампании за оклеветяване, стига още по-далеч: операторите на интернет платформи ще трябва да докладват на полицията за определено проблематично съдържание като заплахи за смърт и подбуждане на омраза, както и свързаните с тях IP адреси. Полицията ще може също да изисква от тези платформи да предоставят данни за потребителите съгласно мерките, приети от правителството. Германия предвижда освен това да засили контрола върху продажбата на оръжие, а вътрешното разузнаване ще проверява желаещите да си купят оръжие лица, за да се уточни дали не са симпатизанти на радикални движения. Тази инициатива, която ще бъде включена в законопроект, се предприема три седмици след атаката срещу синагога в Хале. Извършителят, който е неонацистки симпатизант, застреля двама души на улицата, след като не успя да проникне в храма в деня на еврейския празник Йом Кипур. Според германските медии нападателят си направил самоделно оръжие с помощта на 3D принтер. Правителството предвижда също по-строги наказателни мерки срещу лица, които нападат службите за спешна помощ. Настоящият закон срещу реч на омразата в интернет, която се увеличи многократно след пристигането на повече от един милион мигранти през 2015 и 2016 г., предвижда операторите на социални мрежи да разполагат с 24 часа, за да свалят коментари, отбелязани от потребителите като възмутителни, расистки, антисемитски или съдържащи фалшива информация. Ако не го направят, рискуват да бъдат глобени с до 50 милиона евро. Подробности по законовите поправки бяха представени вчера на пресконференция от вътрешния министър Хорст Зеeхофер и от министъра по въпросите на семейството Франциска Гифай, предаде ТАСС.  Пакетът от мерки включва 9 точки. Правителството разширява действието на закона за особена защита на представители на политическата сфера, включвал досега служители на федерално и регионално равнище, с политици на общинско ниво. По данни на германското министерство на вътрешните работи броят на гражданите с дясноекстремистки възгледи нараства от 2014 г. и вече възлиза на около 24 хил. души. Най-опасни сред водените на отчет, т.е. потенциално готови за извършване на насилие, според формулировката на разузнаването са 12 700 души. Ръководителят на федералната Служба за защита на конституцията (контраразузнаването) Томас  Халдеванг каза , че представителите на радикални десни кръгове стават все по-уверени. Те все по-често си организират концерти, спортни състезания, водят по-активна интернет пропаганда и разпространяват фалшиви новини, посочи той. /БТА", "date": "2019.10.31", "title": "Германия засилва контрола върху продажбата на оръжия и реч на омразата в интернет"}
{"url": "https://www.dnevnik.bg/na_put/2019/10/31/3984609_da_prejiveesh_padaneto_na_berlinskata_stena_-_moje_s/", "text": "Трийсет години след падането й, Берлинската стена се възражда във виртуална реалност благодарение на германска стартъп компания, предлагаща на туристите пътешествие в миналото - в комунистически Източен Берлин. Автобусът наближава  Чекпойнт Чарли , прочутия някогашен пропускателен пункт между Западен и Източен Берлин. Невъзмутими, източногерманските войници тихо си говорят - дали да разпитат пътниците, или да ги пропуснат без проблеми?  След няколко минути напрежение возилото тръгва пак. И пътниците се потапят в сивотата на Източен Берлин, чиито черни от сажди сгради частично се губят в мъглата. Добре дошли в столицата на една изчезнала вече държава! Стартъпът \"ТаймРайд\" (TimeRide), организатор на близо едночасовата виртуална разходка, започна работа в края на август, преди тържествата, с които на 9 ноември ще се отбележи трийсетата годишнина от падането на  Берлинската стена.  \"Идеята е следната: щом още не можем да пътуваме в миналото, нека се опитаме перфектно да го пресъздадем\", обясни за АФП основателят на \"ТаймРайд\", 33-годишният Йонас Роте. Туризъм чрез потапяне в атмосферата \"Това не е музей, нито искаме да сме такъв. Стремежът ни е да усети човек как участва в Историята\", продължава той. И обяснява, че проектът му е в унисон с растящото търсене на \"автентичен\" туризъм - интерактивен, с потапяне в атмосферата, по-специално на Берлин, чийто облик, както изтъква според Роте, е претърпял дълбоки промени след 9 ноември 1989 г.  Многобройните туристи, прииждащи всяка година в германската столица, често констатират с разочарование, че са останали твърде малко следи от \"Стената на срама\", разделяла града надве повече от 28 години.  Всред еуфорията от падането на комунистическия режим  бетонната грамада  почти изчезна от столичния пейзаж - берлинчани се мъчеха да забравят този печален символ, дълго време обезобразявал града им. Посещението започва с кратък исторически увод, припомнящ следвоенните събития, когато Германия е разделена на четири сектора и през 1961 г. за една нощ се издига Стената - целта на източногерманските власти е да препречат пътя за масово бягство на Запад. Под надзор и в оскъдица След това програмата представя трима любознателни виртуални персонажи - пънкар, занаятчия и жена архитект, а зрителите трябва да изберат един от тях за туристически гид.  После, сложили очила за виртуална реалност, те поемат из булевардите на Източен Берлин - първо по \"Фридрихщрасе\", оттам по \"Лайпцигер щрасе\" с точещите се встрани редици от блокове, типични за онова време. Агенти на Щази, скрити в коли без номера, следят източногерманците. Дълги опашки се вият пред магазините, където все не достигат пресни храни и други стоки. Мегафони бълват пропагандни лозунги на комунистическата държава.      Илюзията е почти пълна. Липсва само отвратителната, тъй характерна миризма на пърпорещите източногермански коли - трабантите. \"Естествено миризмите връщат спомена най-добре, но трудно ще ги възстановим, без да ви налегне главоболие\", шегува се основателят на стартъпа. Автобусната екскурзия приключва пред Двореца на републиката, разрушен през 2008 г., където навремето заседава източногерманският парламент. Следват сцените на всеобщо ликуване след отварянето на Берлинската стена, когато германците се събират след раздялата. \"Тези кадри винаги вълнуват хората - става дума за решаващ момент от историята на Германия, Европа и целия свят\", казва Роте. За поука на младите Посетителите изглеждат доволни от виртуалната обиколка. \"Харесва ми своеобразната меланхолия от старите шпионски филми, големите площади само с един-двама минувачи\", споделя Роберт Майер на 55 г. от Западна Германия, който редовно гостува на роднини от източните провинции. Виртуалното пътуване обаче подминава темата за бягствата и опитите за бягство от ГДР. Близо 327 души са намерили смъртта си, понечвайки да прекосят границата между двете Германии, сочи поръчан от правителството анализ, изводите в който впрочем остават спорни. Виртуалната реалност може да запознае най-младите с една страница от Историята, с която не са имали допир, коментира Анна Камински, ръководител на Фондацията за проучване на комунистическата диктатура в ГДР.  \"Трябва да се използват новите технологии, за да се разказва на младите поколения за този период и за да усетят те донякъде как сме живели зад Стената\", казва тя. /БТА", "date": "2019.10.31", "title": "Да преживееш падането на Берлинската стена - може, с помощта на виртуална реалност"}
{"url": "https://www.dnevnik.bg/evropa/2019/10/31/3984881_kmetovete_na_budapeshta_i_varshava_planirat_sujuz/", "text": "Проевропейски настроените кметове на Будапеща и Варшава, избрани с гласовете на опозицията, планират съюз срещу управляващите в Полша и Унгария консерватори, предаде \"Франс прес\". Новоизбраният кмет на Будапеща  Гергей Карачон  е лявоцентрист, който  нанесе на премиера Виктор Орбан първото изборно поражение  от 10 години. Той е представил проекта си на кмета на Варшава Рафал Тшасковски, който  също спечели срещу кандидат на управляващите  консерватори националисти. Двамата са обсъдили \"засилено сътрудничество между столиците на страните от Вишеградската четворка\", заяви Карачон пред полския всекидневник \"Газета виборча\". \"Имаме мисия. Във всяка от нашите страни правителствата ни отдалечават, нас гражданите, от европейския център. Само големите градове се съпротивляват. И начело на всяка от четирите столици има прогресивен кмет. Това създава възможност за перфектно сътрудничество\", обясни той. Според кмета на Будапеща четирите столици могат заедно да окажат натиск върху Брюксел \"за прехвърляне на повече европейски фондове директно към големите градове, без посредничеството на централните администрации\". Варшава и други големи градове в Полша се оплакват, че получават недостатъчни суми от държавния бюджет, отбелязва \"Франс прес\". \"Това е интересна идея, която заслужава да бъде обсъдена\", заяви Камил Домброва, говорител на варшавското кметство. Той добави, че една от първите възможности за това ще се открие на 8 ноември в Берлин, при честванията на 30-ата годишнина от падането на Берлинската стена. /БТА", "date": "2019.10.31", "title": "Кметовете на Будапеща и Варшава планират съюз срещу управляващите"}
{"url": "https://www.dnevnik.bg/analizi/2019/10/31/3984528_letim_na_krilete_na_zdraviia_razum_ili_hvurliame_pari/", "text": "                         Уважаеми читатели, преди 45 години в редовете на родната армия ме учеха да свалям самолети с едно старо оръдие. Непрекъснато гледахме към небето и насочвахме оръдията към самолетите с туристи, които кацаха на бургаското летище. За тренировка. На летните лагерите в Черноморец гледахме с мощната оптика голи мацки по скалите около морето. От ония години, като чуя нещо за самолети и хеликоптери, все ми е интересно. И продължавам да гледам небето Тези дни по медиите отново стана дума за авиация, за хеликоптери. Преди около месец ни казаха, че е  ремонтиран хеликоптерЪТ , който може да участва в гасеното на пожари. Забележете, не един от многото хеликоптери, а хеликоптерЪТ. Значи имаме един, който може да вози един мехур с вода около 3 тона и да го сипва върху огъня. – негово величество хеликоптерЪТ – слънце! После една голяма началничка пострада в катастрофа, докато я вози държавната охрана. Един хеликоптер отиде да я докара при най-добрите доктори в София. Май не е същият, дето гаси пожарите. По това време една по-обикновена женица, а не голям началник, се потроши в Пирин. Наложи се планинските спасители да бъхтят с часове нагоре и надолу по чукарите, за да я спасят. Други пък обясняваха, че процедурата да се подкара хеликоптер била толкова дълга, че се мръкнало. Оказа се, че единственият специализиран медицински хеликоптер бил частен и наскоро го продали, щото не могат да го поддържат. А иначе планинските спасители редовно бъхтят по баирите, за да достигнат до пострадали из планините ни. И то с часове! И с риск самите те да станат пациенти на колегите си. Сега разбирате ли какво е положението, уважаеми читатели – пожарите трябва да се палят един след друг по график, за да може единственият хеликоптер да ги гаси. Така е и с катастрофите – по една на ден, за да може хеликоптерЪТ да смогне. И само рано сутрин – за да може процедурата да се изпълни докъм обед и да има време н. в. ХеликоптерЪТ да излети и да се върне преди да се е стъмнило. За важните хора може да има специален хеликоптер, но за туристите в планините, скиорите, байкърите, парапланеристите, пострадалите в катастрофи и др. простосмъртни специални хвърчила няма. Вдигат каквото може да лети, ама след сложна процедура. Сега ще ви разходя малко из небето на Франция. И после ще правим сметки. Когато сте във Франция на всеки 15-20 минути над главата ви нещо прелита – малки спортни самолетчета, хеликоптерчета, парапланери, по големи самолети и вертолети, без да броим пътническите. Даже реактивни изтребители \"Рафал\", на какъвто возиха нашия президент, може да прелетят ниско над вас докато си гребете с каяк по река Лу, например. Ако сте в Алпите в небето може едновременно да видите по 2 – 3 прелитащи машини, ако сте на езерото Анси може да видите и по 100 парапланеристи едновременно във въздуха, някой балон, Навалица! И неизменно ще видите един хеликоптер, боядисан с жълта и червена боя с надпис Securite Civile. Може да го видите по няколко пъти на ден. Ако е син, на него ще пише Gendarmerie. Моделът е ЕС 145 (Eurocopter). Ако помните през януари т. г. един хеликоптер вдигна пострадал във френските Алпи като буквално си опря носа в снега на склона, лопатите се въртяна на сантиметри от снега, спасителите слязоха, качиха пострадалия и без да каца, машината се отдалечи. Това е скъпо начинание, ще си кажат някои. До момента, до който някой техен близък изпадне в нужда или децата им започнат да катерят планини, да летят с парапланери или да се спускат с планински велосипеди, ски или да практикуват други рискови занимания. Те са вече масови. Ще го разберете, когато приятели докарат сина ви с потрошени лакти от Сърбия в Пирогов или с извадено рамо от Гърция пак в Пирогов. Страданието е познание. Сега да смятаме дали можем като общество и държава да имаме въздушна линейка. Един хеликоптер ЕС 145 струва 5.5 млн. евро. Или 11 млн. лева. Много ли са? Само преди 6 месеца дадохме 10 млн. лева за наем на машини за гласуване. Помните ли, уважаеми читатели? Тези пари ги хвърлихме на вятъра както шокирана баба мята кинти от балкона на измамници. Е, някой се облажи, ама ние платихме над 10 млн. лева, за да си играем на машинно гласуване по села и паланки, някои с по нула гласа на машина. Сега любезно ни информират, че хеликоптерът за голямата началничка със счупеното рамо ни струва по 850 лева на час или 3000 лв. общо за полета. Оппа! Ами наемът за една безполезна машина за гласуване беше точно 3000 лева. Какво излиза – Да, щяхме да додадем още един милион и да го купим. А с тези 10 млн. хвърлени на вятъра, можехме да си купим 11700 хеликоптеро-часа по 850 лева на час. Толкова струвал полета за евакуация на катастрофилата началничка. Ако е вярно, че цената на транспорта е 3000 лева, значи с тези пари е можело да се проведат над 3300 подобни медицински евакуации или по 9 на ден, всеки ден 365 дена в годината. Или по 2 на ден за един цял парламентарен мандат. Сега разбрахте ли защо ви занимавам с хеликоптерите на Франция? Хайде сега решете какво искате преди следващите парламентарни избори – да си играете на машини за гласуване или да имате един, а защо не два или три медицински хеликоптера. И си спомнете катастрофите по магистралите, Своге, запалените влакове Да сте видели хеликоптер на магистрала. Да прибира ранени? Няма, но има съболезнования. Сега ще ви пренеса в Корсика. И там в небето има всякакви летящи машини. Там, обаче, има голяма опасност от пожари. И затова има съответната техника. В небето на Корсика най-често може да се види едно самолетче, което прилича на малък автобус с крила. Може да каца на вода, може и на земя. Изглежда правено в час по трудово обучение или в кръжока по авиомоделизъм. Оказва се, че Хърватска има 6 такива самолета, Франция 12, Гърция има 18. Машината е Canadair CL 415. Може да се зарежда с вода без да спира – каца на водата, пълни се без да спира, излита и излива 6 тона вода върху огъня като лети много ниско. И, разбира се, освен да се пълни с вода и да я излива, това самолетче може да прави много други неща в т. ч. и медицинска евакуация. Сега пак да смятаме. Един такъв самолет струва 37 млн. канадски долара или 50 млн. лева. Не са малко, нали? Да де, ама ние си купихме 8 други самолетчета, всеки един от които струва по 150 млн. американски долара или 267 млн./ лева. Излиза, че с парите за един изтребител с допълнителните му салтанати можехме да си купим 5 самолета за гасене на пожари Canadair CL 415. Сигурно има и други модели, ама аз съм виждал този как гаси пожари. Или 24 медицински хеликоптера. От описания по-горе. Подозирам, че хейтърите сега ще скочат – Какви ги плещи тоя! Нерде Ямбол, нерде Стамбул. Така е уважаеми. За да разберем дали имаме здрав разум се налага да се сравняват привидно различни неща. Аз не знам дали с 8 бойни самолета ще подкараме бръмбарите на паша, както деликатно казваше любимата тъща. Дали ще уплашим до смърт потенциалните агресори, които биха искали да ни вземат земята? Оптимист съм, но не съм идиот. Злите езици говорят, че потенциалните ни агресори имат по 200 – 250 подобни самолета. Едва ли нашите 8 ще ги възпрат, ако решат да ни нападнат. Имаше едни възпиращи ракети, ама те станаха на скрап след искане на едно посолство с \"нон пейпър\". Ама и това ли не помните вече. С нетърпение чакам към края на годината да стане ясно колко са загубите от горски и други пожари през 2019. Не сме в Сахара или на полюсите. Има какво да губим – гората си, домовете си, житото и хляба си. И може да ги загубим на практика в цялата страна. Говори се за обща цена на проекта от 4 млрд. лева. Мислете пак, уважаеми читатели военни кораби ли искаме или нещо друго Тези дни една телевизия повдигна темата за медицинската авиация. Ама така леко. Да не дразни никого. Видяхме разумни мотивирани планински спасители. Искат хората хеликоптер за спасяване в планината. Видяхме хора, които са били в беда и са се надявали някой да ги спаси. Видяхме и най разумните – кучетата на планинските спасители, вадили хора от преспи и от развалините на земетресения. Не видяхме факторите – не видяхме министъра на здравеопазването да го питат има ли нужда България от медицинска авиация. Не видяхме министърката на туризма да я питат с какво спасява високобюджетните си туристи като се потроши някой. Изобщо не видяхме героите на бюджетния излишък да ги питат за какво ще го харчат. Дали пак ще правят предизборни чешмички по селата, дали ще правят още стадиони за баби или още къщи за тъщи Хубаво филмче показа телевизията, ама беззъбо. И едно предложение – понеже вече няма ни частна, ни държавна медицинска авиация, предлагам това да е част от информационния пакет и рекламата на българския туризъм. Особено на планинския. Да знаят хората, че ще ги носят на гръб ако стане беля. Ами това е, уважаеми читатели. Може да ви се вижда, че изборите са далече от медицинските хеликоптери. Изтребителите и корабите да ви се виждат далеч от гасенето на пожари. Но не са. Парите излизат от една и съща торба. Оная торба, която всички пълним, за да може когато някой от нас се потроши в планината или на пътя да може някой да го спаси още в първия, в \"златния\" час. И когато пламъците тръгнат към къщата ни, да може някой да ги спре. За тези способности на България трябва да похарчим пари, а не за изборни играчки или за презокеански индулгенции.", "date": "2019.10.31", "title": "Летим на крилете на здравия разум или хвърляме пари през балкона"}
{"url": "https://www.dnevnik.bg/analizi/2019/10/31/3984748_vtoriiat_tur_na_izborite_goliamo_izpitanie_za_zdraviia/", "text": "                         Първият тур на местните избори 2019 отмина и вече са ясни съставите на общинските съвети, които всъщност имат основната власт. Обобщението на резултатите за всички общини не е лесно, но се вижда, че почти навсякъде ГЕРБ има най-многобройната група (изключението са общините, където ДПС е първа партия и още няколко общини, където опозицията преобладава), но почти никъде ГЕРБ няма абсолютно мнозинство и ще трябва да управлява със съгласието на другите. Известни са, обаче и спечелените от първия тур. В 158 общини са избрани кметове от първия тур (60% от всички общини), като от тях ГЕРБ е спечелил 84, следва ДПС с 33 и БСП с 15. ГЕРБ печели от първия тур също така в 8 областни града (от 28). ДПС също печели в Кърджали. Но картата показва, че на тези избори Сега кандидатите на ГЕРБ ще се явят на балотаж в София, Варна, Сливен, Ямбол, Русе и Смолян. Но с изключение на Русе, навсякъде кандидатите на ГЕРБ имат предимство, най-често значително, след втория кандидат за балотажа. Това потвърждава хегемонията на ГЕРБ, макар и малко накърнена. Промяната се вижда и в София, където през 2015 г. ГЕРБ спечели 7 районни кметски места, а сега само 2 (Банкя и Кремиковци). В останалите 22 района предстоят балотажи, като от тях 10 ще са с Демократична България, 8 с БСП и 4 с независими и други кандидати. Промяната е свързана и с неочаквания успех на кандидата за кмет и общински съветник Борис Бонев, който спечели мандат в съвета, без да има зад себе си политическа партия. Вярно е, че неговата неправителствена организация \"Спаси София\" е отдавна позната и активна в столицата, но успехът му беше изненада. Предстои втори тур в 107 общини, сред които големи градове. Въпросът е, кого избираме на втория тур. Във Франция, където мажоритарна избирателна система се прилага от 1958 г. , на втория тур могат да се кандидатират онези кандидати, което на първия тур са получили най-малко 12,5% от гласовете (или 1/8 от подадените гласове за кандидатите). Това дава обикновено възможност на втория тур да се явят трима или четирима кандидати, но на практика винаги се явяват само двама. Тази система обаче почти задължава партиите да се договорят помежду си за поведението си на втория тур, дори още преди първия тур. Обичайно така се формират два големи политически блока, левицата и десницата, като партиите се договарят на втория тур да подкрепят онзи от кандидатите, който има най-много гласове от кандидатите в блока. Това прави изборите по-прозрачни и по-честни, защото договореностите си обявяват предварително. Така французите казват, че В България по закон на втория тур на кметските избори се явяват единствено първите двама кандидати. Това поставя обикновено партиите и кандидатите, които отпадат от балотажа, пред необходимостта между двата тура за обявят, дали официално ще застанат зад някой от двамата кандидати или не. В случая трудността първо произтича от това, че на първия тур техните кандидати са били съперници на отиващите на балотажа и затова впоследствие не е лесно да се намери легитимация за евентуална подкрепа. Най-лесният отговор в такъв случай би бил дадения от Борислав Игнатов в София: той каза, че лично той няма да гласува за нито една от двете кандидатки за балотажа в София, но призова гласувалите за него да постъпят \"по съвест\". Нека видим, какъв би бил крайният резултат от изборите за кметове, ако всички избиратели на некласиралите се за балотажа кандидати решат да не гласуват изобщо (или да изберат \"не подкрепям никого\"), което практически при избора ще има същия ефект. Картите по-долу представя такава хипотеза в страната, както и в районите в София.      Хегемонията на ГЕРБ в страната ще стане все по-стабилна и мащабна. Но в София тя ще бъде почти абсолютна. При такава хипотеза ГЕРБ би имал 135 кмета (с 14 повече в сравнение с 2015 г.), БСП – 32 (с 6 по-малко), а ДПС – 42 (с 9 повече). Накратко, ако всички постъпят по този начин и на втория тур се явят единствено гласувалите за първите двама кандидати, ситуацията с очевидната политическа хегемония на ГЕРБ ще се укрепи значително в местната власт. Е, при такъв случай ГЕРБ ще загубят областен град като Русе, но всяка по-голяма печалба има своята цена (защото ще управляват 24 областни града, при 21 през 2015 г.). Изходът от тях зависи най-вече от решението на гласоподавателите на некласиралите се кандидати, както и на негласувалите на първия тур (почти половината, ако не и повече). Какъв е характерът на този избор? Промяна ще има, ако новоизбраният кмет е различен от предишния, но и предложен от различна политическа партия или инициативен комитет. Разбира се, личностите са от първостепенно значение, но в политиката не по-малко значение имат и партиите. Промяната може да бъде най-вече по отношение на политическата хегемония на ГЕРБ и това е основният залог на тези избори. Очаквания за радикална промяна не са основателни, революция няма да има, но може да има стъпки към промяна, подготовка за по-сериозно изменение във властовата конфигурация. Тя все още предстои, но не защото ГЕРБ притежават някакви удивителни механизми, позволяващи им да се задържат на власт. не успява да убеди обществото, че се бъде по-добра в местната и националната власт. А освен това е не просто разединена, но и вплетена в исторически вътрешни конфликти, които на й позволяват да постигне дори само временно и ограничено единодействие (въобще не става дума за единство). Опозицията има шанс да промени нещата в София, Благоевград, Търговище, Плевен, Перник, Разград, Ловеч, Видин. Може да промени нещата и софийските райони. Разбира се, промяната невинаги може да е към по-добро. Статуквото, една дума, която употребяваме в публичното говорене като синоним на нещо лошо, може понякога да е по-добро от предлаганата промяна. Може би така стоят нещата сега в Пловдив или Варна. Но във всеки случай една видима промяна на тези кметски избори, макар и да не бъде толкова решаваща за промяна в националната власт (не може да има сега основания за предсрочни избори), ще зададе нова възможност. Промяната, дори да се питаме, колко е дълбока и колко е истинска, във всеки случай открива нови възможности. Запазването на статуквото, обратно, не предоставя нови възможности. Политическата карта на България може да стане по-пъстра, но дори не това е толкова важно. Важното е, че при вече наличната политическа пъстрота на общинските съвети (повечето), новоизбраните кметове и общински съветници ще трябва да приемат, че управление, което взима всичко и с никого не дели, е лошо управление (един американски политолог го нарича \"канибалска демокрация\", в която победителят взима всичко). Ситуацията е такава, че ако искат промяна, гражданите трябва да решат да подкрепят кандидат, който в друга ситуация не биха подкрепили. Някои анализатори изтъкнаха, че такова поведение е нещо като \"всички срещу ГЕРБ\" или някакво \"ново ОФ\". Може и така да е, на въпросът тогава е, дали тези \"всички\" приемат стабилизираща се политическа хегемония на управляващата партия. Иначе всякакви апели за промяна остават празни приказки. В ситуация сме, когато леви, центристи или десни могат да опитат заедно да променят нещо. Ако не успеят, няма да има нищо драматично, освен че в едно обозримо бъдеще промяна може да се окаже вече принципно невъзможна. Тези избори са голямо изпитание за здравия разум на избирателите.", "date": "2019.10.31", "title": "Вторият тур на изборите: Голямо изпитание за избирателите"}
{"url": "https://www.dnevnik.bg/sport/2019/10/31/3984775_grigor_dimitrov_nasochva_pogled_kum_porednoto_si/", "text": "Австриецът Доминик Тийм е третото препятствие за Григор Димитров на турнира от сериите \"Мастърс\" 1000 в Париж. За седма поредна година българинът достигна до третия кръг в зала \"Берси\", но дотук в кариерата си никога не е преминавал тази фаза. Мачът между двамата е втори от програмата на централния корт. Тя започва в 12 часа със срещата между Жереми Шарди и Кристиан Гарин. Дотук двамата са се срещали четири пъти на ниво АТП и всеки от тях постигна по две победи. И двата успеха на Димитров дойдоха през 2017 г., като той триумфира на четвъртфинал в Бризбейн и в мач от групите на финалния \"Мастърс\". Впоследствие и в двата турнира българинът успя да спечели и титлите. Тийм победи Димитров в Акапулко през 2016 и на мастърса в Мадрид през 2017 г. Димитров достигна до третия кръг на турнира след победи над  Юго Умбер  в три сета и над  Давид Гофен  (7:5, 6:3). Съперникът му почиваше в първия кръг, а във втория се справи с Милош Раонич в три сета (7:6 (5), 5:7, 6:4). Успех над Тийм ще има висока цена за българина, който ще си гарантира изкачване в световната ранглиста и ще завърши в първите 30. Димитров се стреми и към завършване на 2019 г. с положителен баланс. Дотук той има 20 победи и 20 загуби. Последният път, в който бившият №3 имаше отрицателен баланс беше 2011 г.", "date": "2019.10.31", "title": "Григор Димитров насочва поглед към поредното си изпитание в Париж"}
{"url": "https://www.dnevnik.bg/politika/2019/10/31/3984895_manolova_slujbite_stignaha_do_nesebur_a_ne_stignaha_do/", "text": "\"Публично известно е, че целият подземен свят е мобилизиран да прави изборите на г-жа Фандъкова. Вотът й е организиран\". Това заяви пред Нова телевизия кандидатът за кмет на София Мая Манолова, която в неделя ще се яви на балотаж срещу сегашния кмет. Тя съобщи, че има над 30 сигнала, подадени в деня на първия тур на изборите. \"Службите стигнаха до Несебър (където  кметът и кандидат за нов мандат беше арестуван  дни преди първия тур заради покупка на гласове - бел. ред.), а не стигнаха до софийските квартали, възмути се тя.  По думите й Фандъкова е фаворит на ромския вот и това може да се проследи по резултатите от гласуването в кварталите \"Факултета\" и във \"Филиповци\". \"Да се гласува ударно рано сутринта е съмнително. Според социолозите съотношението между двете ни беше 40 към 10 преди 10.00 ч.\", коментира Манолова. Разликата между двете е 38 хил. гласа. Според Манолова тя е нищожна и може да бъде стопена на втория тур, така че \"доволните усмивки на г-н Борисов и на ГЕРБ да се изчезнат\". Манолова обвини политическия си опонент, че отказва да участва в публични дебати. \"Тя избяга от дебата пред студентите в Софийския университет и пред младежките организации. Тя отказа участие и на хората от \"Спаси София\", които ни поканиха днес\", каза тя. По същото време Йорданка Фандъкова даде интервю за Би Ти Ви. Какво каза тя по адрес на Манолова, четете  тук.  ", "date": "2019.10.31", "title": "Манолова: Службите стигнаха до Несебър, а не стигнаха до софийските квартали"}
{"url": "https://www.dnevnik.bg/evropa/2019/10/31/3984906_britanski_partii_iskashti_ostavane_v_es_vodiat/", "text": "Британските либералдемократи, Зелените и \"Плайд Камри – Партията на Уелс\" водят преговори за съюзи в определени райони, за да гарантират, че там ще бъде избран кандидат, подкрепящ оставането на Великобритания в Европейския съюз, предаде Би Би Си. По-рано тази седмица британските депутати в Камарата на общините  одобриха предложението на правителството за предсрочни избори на 12 декември . Вчера и горната камара на британския парламент, Камарата на лордовете, също го одобри. Чрез предсрочните избори премиерът Борис Джонсън се опитва да извади от задънената улица процеса на съгласуване с парламента на сделката с ЕС за условията на Брекзит. Допитване, публикувано от в. \"Файненшъл таймс\", показва, че консерваторите имат подкрепа на 35% от избирателите, лейбъристите на 25%, а либералните демократи - на 18%. Новата \"Партия на Брекзит\", която не е представена сега в парламента, има 11-процентно одобрение. По думите на съпредседателя на Зелената партия Джонатан Бартли \"не е тайна\", че Зелените водят \"разговори с либералдемократите и с \"Плайд\", но \"нищо не е приключило\". И трите партии  подкрепят нов референдум за Брекзит и гласуване за оставане в ЕС. Според Бартли временно споразумение ще помогне да бъде избран \"голям блок депутати, които не са от една от двете основни партии\". Зам.-председателят на либералдемократите Ед Дейви потвърди, че партията му участва в предизборни дискусии с \"Плайд Камри\" и Зелените. \"Те, признавайки ни за най-силната партия, подкрепяща оставането, искат да разберат дали има нещо, което можем да направим с тях\", отбеляза той. Лидерът на \"Плайд Камри\" Адам Прайс каза, че уелската партия \"все още води дискусии с другите подкрепящи оставането\". Той се надява на споразумение в следващите дни. Лидерът на основната опозиционна партия, Лейбъристката, Джеръми Корбин изключи сформирането на изборни съюзи с други партии. По думите му лейбъристите ще водят кампания във всеки избирателен район с програма, която ще сложи край на икономиите и ще трансформира обществото. Трудно предсказуеми избори Брекзит промени традиционните нагласи на британските избиратели, което в комбинация с локалните особености на различните райони прави насрочените за  12 декември  предсрочни избори изключително трудно предсказуеми, пише британският в. \"Гардиън\" в редакционна статия, цитирана от БТА. Консерваторите са принудени да се борят за подкрепа при непознати за тях условия. Публикуван неотдавна доклад на консервативния център за анализи \"Онуърд\" посочва \"градовете от ръгби лигата\" като сцена на нов тип политическа надпревара. Това са места, над които тегне висока степен на икономическа и социална несигурност. Жителите им гласуваха за напускане на ЕС през 2016 г. и за Лейбъристката партия миналата година. Стандартните тачъристки идеи, предлагащи освобождение чрез индивидуална предприемчивост нямат особено влияние на тези места. Борис Джонсън обаче ще трябва да отбележи успехи на този фронт, за да компенсира за загубата на проевропейски гласоподаватели, които ще гласуват за либералдемократите - с което може да заплашат смятани за сигурни депутатски места на консерваторите. В същото време лейбъристите се опитват да привлекат противници на Брекзит, без да отблъснат неговите поддръжници, които може да подкрепят торите или Партията на Брекзит на Найджъл Фараж. Корбин залага на кампания, несвързана с европейската тема, което може да е разумен подход. Но партията му трябва да преодолее и ниския му личен рейтинг, който притеснява някои от депутатите. Предстоящите избори ще покажат колко дълбоки са промените в политическата география на страната. Независимо от резултата всички партии ще трябва да признаят смирено, че нито една от тях не може да заяви уверено, че говори от името на нацията, подчертава в. \"Гардиън\".", "date": "2019.10.31", "title": "Британски партии, искащи оставане в ЕС, водят преговори за съюз на изборите"}
{"url": "https://www.dnevnik.bg/sviat/2019/10/31/3984915_pojar_unishtoji_srednovekovna_krepost_v_iaponiia/", "text": "Пожар е унищожил почти напълно замъка Шури на японския остров Окинава, след като пожарникарите се бориха с пламъците повече от 10 часа. Комплексът е в списъка на ЮНЕСКО с обектите на световното историческо наследство.      Няма пострадали на популярното сред туристите място, защото бедствието е започнало 20 минути преди 3 часа тази нощ местно време. Замъкът, построен преди 500 години, вече бе почти заличен от лицето на земята по време на Втората световна война. Изгорелите 7 сгради са реконструкция и засега не е известна причината, макар че не се изключва връзка с неотдавнашно лакиране на повърхности.      До 70-те години на ХХ век тук се помещаваше най-големият обществен университет на южния остров. В миналото Шури до 1879 г. е бил основният център на династията Рюкю и се намира на хълм над Наха, столицата на Окинава. До снощи това бе най-големият дървен комплекс на острова. Според местното бюро за туризъм през вековете е имало поне 3 големи пожара в него. В разрухата от американските бомбардировки през 1945 г. са унищожени и много документи, които биха улеснили възстановяването.      През 1992 г. мястото бе отворено за посетители, а през 2000 г. получи специален статут на закрила от ЮНЕСКО.", "date": "2019.10.31", "title": "Пожар унищожи прочута средновековна крепост в Япония"}
{"url": "https://www.dnevnik.bg/ot_vas/novini_ot_vas/2019/10/31/3984427_sulina_-_ustieto_na_dunav/", "text": "Сулина е град в окръг Тулча, Северна Добруджа, Румъния. Градът е разположен в Дунавската делта, на устието на Сулинския ръкав при вливането му в Черно море.", "date": "2019.10.31", "title": "Сулина - устието на Дунав"}
{"url": "https://www.dnevnik.bg/sport/2019/10/31/3984910_klop_predupredi_che_livurpul_moje_da_se_ottegli_ot/", "text": "Мениджърът на  \"Ливърпул\"  Юрген Клоп заяви, че отборът му ще се откаже доброволно от участие в четвъртфиналите за Купата на лигата в случай, че програмата на мачовете не бъде променена. Червените стигнаха до тази фаза след зрелищен мач с \"Арсенал\", предложил десет гола и дузпи. Мачовете от надпреварата ще се изиграят в седмицата от 16 декември. По това време \"Ливърпул\" ще бъде в Катар, където на 18 декември ще играе полуфинал в световното клубно първенство. Тимът получи право да участва в надпреварата след триумфа си в Шампионската лига. \"Ние няма бъдем жертва на този проблем. Ако не намерят удобно време за нас, без 3 ч. сутринта по Коледа, тогава няма да играем. Ако в програмата един отбор не може да бъде част от всички мачове, то тя трябва да се преосмисли. Надявам се това да започне още сега\", каза Клоп след емоционалния мач на \"Анфийлд\". Двата отбора бяха с голяма част от резервите си, като \"Ливърпул\" догонваше в резултата при 1:3 и 2:4. Червените стигнаха до изравняване (5:5) с гол на Дивок Ориги в четвъртата минута от добавеното време. При дузпите мърсисайдци вкараха всичките си пет изпълнения, докато за \"Арсенал\" сбърка Дани Себайос. Според Клоп, ако четвъртфиналът не бъде преместен, тогава съперникът трябва да продължи служебно напред или \"Арсенал\" да заеме мястото на \"Ливърпул\" в жребия, който ще бъде теглен в четвъртък.", "date": "2019.10.31", "title": "Клоп предупреди, че \"Ливърпул\" може се оттегли от Купата на лигата"}
{"url": "https://www.dnevnik.bg/sviat/2019/10/31/3984922_fiat_i_pejo_dogovoriha_slivane_v_svetoven_gigant/", "text": "Компаниите \"Фиат Крайслер\" (Fiat Chrysler) и PSA, която е собственик на \"Пежо\" (Peugeot), обявиха, че имат договореност да се слеят в четвъртия по големина автопроизводител в света. Двата гиганта ще си разменят по 50% от собствеността под формата на акции. \"Фиат Крайслер\" произвежда и притежава марките \"Фиат\", \"Алфа Ромео\", \"Мазерати, \"Ланчия\", \"Джип\", \"Крайслер\", \"Додж\" и РАМ (RAM). PSA Group пък е собственик на \"Пежо\", \"Ситроен\" и Де Ес (DS), а от 2017 година и на \"Опел\" и \"Воксъл\". Управителните съвети са дали мандат на преговорните си екипи да приключат обсъжданията и в следващите седмици да постигнат меморандум за разбирателство, т.е. принципно споразумение за сделка. Бордът на бъдещия гигант ще се ръководи от Джон Елкан, който сега е председател на управителния съвет на \"Фиат Крайслер\". Новият изпълнителен директор ще бъде Карлос Таварес, който сега ръководи \"Пежо\". В съобщението се казва, че очакванията са сливането да спести годишно 3.7 млрд. евро разходи, както и че тяма да бъдат закривани заводи. Преди приключването на сделката \"Фиат Крайслер\" ще плати на акционерите си общо 5.5 млрд. евро под формата на специален дивидент и ще им предаде акции от поделението Comau за производство на роботи. \"Пежо\", от своя страна, ще раздаде на акционерите си своя дял от 46% в производителя на авточасти Faurecia. Сделката идва във време, когато автопроизводителите опитват да се справят с намаляващите продажби и търсенето на технологии за модерни и по-чисти коли, които да отговорят на строгите правила за вредни газове. Френският министър на финансите Брюно льо Мер приветства споразумението, но и предупреди, че държавата особено внимателно ще следи да бъдат съхранени индустриалните обекти на бъдещата компания в страната. Компанията, която ще се роди от сливането, ще бъде с централа в Холандия и ще се търгува на борсите в Париж, Милано и Ню Йорк.", "date": "2019.10.31", "title": "\"Фиат Крайслер\" и \"Пежо\" договориха сливане в световен гигант"}
{"url": "https://www.dnevnik.bg/sviat/2019/10/31/3984929_desetki_zaginaha_v_pakistan_sled_kato_gazova_butilka/", "text": "Най-малко 65 души загинаха тази сутрин при пожара, избухнал в пътнически влак в Пакистан, съобщи пред \"Франс прес\" Ясмин Рашид, която оглавява здравните власти в централната провинция  Пенджаб . По думите й има и над 40 ранени, които се извозват до болници от региона. До момента са разпознати останките само на 18 от загиналите пътници. Според ДПА влакът бил на път от  Карачи за Лахор , когато се подпалил. Причина за пожара била газова бутилка, която пътници качили във влака, за да си приготвят закуска, но тя експлодирала. Най-малко три вагона били обхванати от пламъци и хората започнали да скачат в движение. Започнало е разследване как се е озовала в композицията газовата бутилка, тъй като качването на подобни предмети във влакове е забранено.  Железопътните инциденти не са рядкост в Пакистан, наследил от британските колониални власти развита жп мрежа. Зле поддържана обаче, днес тя е съсипана от десетилетия корупция, неадекватно ръководство и недостиг на инвестиции, допълва АФП. / БТА", "date": "2019.10.31", "title": "Десетки загинаха в Пакистан, след като газова бутилка избухна във влак"}
{"url": "https://www.dnevnik.bg/photos/snimka_na_denia/2019/10/31/3984924_snimka_na_denia_dve_galaktiki_v_ochakvane_na_helouin/", "text": "В навечерието на Хелоуин американската космическа агенция НАСА разпространи снимка, направени от телескопа \"Хъбъл\", която може да уплаши всеки със слаби нерви. Кадърът е от две галактики, намиращи се в непосредствена близост и оформящи лице със светещи очи, които гледат заплашително. Всяко \"око\" е яркото ядро на галактика. Очертанието на лицето е пръстен от млади сини звезди. Други млади звезди образуват носа и устата. Системата е кръстена Arp-Madore 2026-424.", "date": "2019.10.31", "title": "Снимка на деня: Две галактики в очакване на Хелоуин"}
{"url": "https://www.dnevnik.bg/evropa/regioni/2019/10/31/3984931_evrokomisiiata_ne_ochakva_sdelka_za_dulgosrochniia/", "text": "Спорът между нетните платци в бюджета на ЕС и Европейската комисия ескалира вчера, когато еврокомисарят по бюджета Гюнтер Йотингер описа като \"заблуждаващи\" цитирани в медии данни за Германия, предаде EurActiv. В същото време той призна, че до края на тази година няма да има сделка за многогодишната финансова рамка на ЕС за 2021-2027 г. Йотингер, член на управляващия в Берлин Християндемократически съюз, каза, че през изминалите дни в медийни публикации е имало подвеждащи данни. В неделя \"Файненшъл таймс\" писа, че Германия ще удвои плащанията си в многогодишната финансова рамка на ЕС за 2021-2027 г., цитирайки, според изданието, изчисления на германското правителство. Вноската на страната по този начин би се увеличила от 15 милиарда евро през 2020 г., последната година на сегашния финансов период, до 33 милиарда евро през 2027 г. Пред репортери Йотингер каза, че е обсъждал вноските с германското правителство през изминалите дни и че числата, публикувани от \"Файненшъл таймс\", не са били споменати в дискусиите. \"Нямам идея кои са източниците ви, но те работят с числа, които са не просто заблуждаващи, а са лъжа\", подчерта еврокомисарят. Той уточни, че в рамките на предложението на Европейската комисия, германската вноска няма да превишава 23.5 милиард евро през 2027 г. Холандия ще увеличи вноската си със 75% до около 13 милиарда евро според данни от финансовото министерство, цитирани от ФТ. Еврокомисията предложи бюджет от 1.11% от брутния национален доход (БНД) на ЕС 27. Нетните вносители, сред които Германия, Австрия, Холандия, Швеция и Дания, обаче не са доволни от по-големите трансфери към бюджета на ЕС и вместо това искат да ограничат размера  до 1%  от БНД на ЕС. Йотингер обясни, че по-големите суми се дължат от части на инфлацията, ръста на брутния вътрешен продукт и новите приоритети пред държавите членки, сред които са научните изследвания, цифровизацията и миграцията. В същото време Еврокомисията иска да покрие около половината от годишната дупка от 12-14 милиарда евро, която Брекзит ще създаде в бюджета на ЕС. Междувременно продължават трудностите около постигането на споразумение за многогодишната финансова рамка на ЕС. Голяма група държави критикуваха последното предложение, представено от Финландия, ротационен председател на Съвета на ЕС. Страните продължават да имат различни мнения не само за цялостния размер на седемгодишния бюджет, но и за средствата, отделяни за големи политики, като кохезия и земеделие, както и за въвеждането на нови условия за отпускането им, по-конкретно  спазването на върховенството на закона . Лидерите на ЕС дадоха мандат на финландското председателство да представи ново предложение до края на тази година, включващо и суми. Вчера Йотингер призна, че лидерите няма да постигнат сделка тази година, предаде \"Политико\". \"Мисля, че ще има напредък до декември, но няма да има споразумение през декември\", посочи той. \"Ако председателят (бел. ред. - на Европейския съвет Доналд) Туск не може да постигне завършване, ще бъде невъзможно за новия председател да го направи за първите си няколко седмици на поста\", добави еврокомисарят. Белгиецът Шарл Мишел ще поеме поста от Туск на 1 декември.", "date": "2019.10.31", "title": "Еврокомисията не очаква сделка за дългосрочния бюджет на ЕС до края на годината"}
{"url": "https://www.dnevnik.bg/sviat/2019/10/31/3984962_nju_iork_shte_zabrani_prodajbata_na_gushi_drob_zaradi/", "text": "Общинският съвет на Ню Йорк прие решение за забрана на продажбите на  гъши дроб , предадоха световните агенции. Забраната влиза в сила през 2022 г.  Считано от края на октомври 2022 г., тоест три години след одобрението на забраната, ще бъде забранено на всички магазини за хранителни стоки да продават  гъши дроб , а на заведенията ще бъде забранено да го сервират. На нарушителите ще се налага глоба между 500 и 2000 долара, която може да бъде подновявана всеки ден.  Така Ню Йорк се присъединява към щата Калифорния, където продажбата на  гъши дроб  е забранена от януари, въпреки че заради това решение все още се води съдебна битка. В забраната, одобрена от общинския съвет на Ню Йорк, се казва, че тя е в сила за продукти, придобити от  угояването на животни  - практика, критикувана както от народните избраници, така и от редица организации за защита на животните, които твърдят, че животните страдат от угояването. Мярката ще засегне освен магазините и ресторантите, така и два големи производителя, установили се северно от Ню Йорк - \"Хъдзън Вали Фоа Гра\" и \"Ла Бел Фарм\", както и френските производители./ БТА", "date": "2019.10.31", "title": "Ню Йорк ще забрани продажбата на гъши дроб заради жестокото угояване на птиците"}
{"url": "https://www.dnevnik.bg/evropa/2019/10/31/3984969_bulgarska_taksa_za_zelena_energiia_stigna_do_suda_na_es/", "text": "Такса, събирана в България от дружествата, които произвеждат енергия от възобновяеми източници, стигна до Съда на ЕС в Люксембург, предаде  EurActiv България . Върховният касационен съд (ВКС) е отправил т.нар. преюдициално питане по темата, съобщиха оттам в сряда (30 октомври). 20-процентната такса от стойността на произведената енергия беше въведена в Закона за енергията от възобновяеми източници (ЗЕВИ) през 2014 г. Няколко месеца по-късно тя беше отменена от Конституционния съд (КС). Производители, които са я платили, сега съдят държавата, за да си получат обратно дадените пари. Питането до СЕС е отправено от върховните съдии, след като до тях достига един от тези казуси. Въпросът на съдиите е дали от европейското законодателство допуска национална правна уредба, с която се налага допълнителна такса за производство на енергия от възобновяеми източници. Делото пред ВКС е образувано по жалба на производителя на енергия от възобновяеми източници \"Марвик – Пъстрогор\" ЕООД. Първите две инстанции отхвърлят иска на дружеството срещу държавата за връщане на събрани такси от януари до август 2014 г. за 176 325.47 лв. и 26 345.23 лв. лихва. Конституционният съд прие, че с тази такса законодателят въвежда задължение за производителите на електрическа енергия от вятърна и слънчева енергия за безвъзмездно плащане, срещу което те не получават никаква услуга. КС посочи, че се нарушават свободата на стопанска инициатива и принципът на равенство, тъй като такива такси се начисляват единствено на производителите на ток от вятърна и слънчева енергия. Въпреки това обаче искът на \"Маврик – Пъстрогор\" ЕООД, както и на други подобни дружества, се отхвърлят с аргумента, че решението на Конституционния съд действа занапред. И до постановяването му таксата е събирана основателно. Сега върховните съдии посочват, че КС е разгледал единствено противоречието на посочената такса с основния закон, а не и с приложимите норми на правото на ЕС. Според върховните съдии, ако събирането на тази такса е станало в нарушение на правото на ЕС, държавата дължи връщането й, без значение от кой момент поражда действие решението на КС. Затова и са отнесли казуса към съда в Люксембург.", "date": "2019.10.31", "title": "Българска такса за \"зелена енергия\" стигна до Съда на ЕС"}
{"url": "https://www.dnevnik.bg/sviat/2019/10/31/3984970_kvebek_shte_izpitva_migrantite_razbirat_li_kanadskite/", "text": "Правителството на Квебек обяви, че ще подлага на тест за познаване на демократичните и квебекските ценности всички икономически имигранти, които искат да се устроят във франкофонската канадска провинция от 1 януари 2020 г., предадоха световните агенции. За да придобият сертификат, който потвърждава, че познават демократичните и квебекските ценности, те трябва да са отговорили най-малко на 75 процента от въпросите. Въпросите в теста ще са около двадесет и ще са посветени на  светските закони , на  франкофонията , на  човешките права,  на демокрацията и на  равенството между мъжете и жените . Тестът няма да е условие за получаване на право на постоянно пребиваване, което зависи от федералното правителство. Но целта му е да се гарантира, че потенциалните имигранти ще се интегрират в квебекското общество и ще възприемат квебекските ценности, заяви министърът на имиграцията на Квебек Симон Жолен-Барет. Федералното правителство отказва да признае теста в Квебек като необходимо условие за постоянното пребиване. Федералните власти вече подлагат потенциалните имигранти на  тест за познания за Канада. Десноцентристката партия на Франсоа Лього спечели властта в Квебек преди година с обещанието да намали с над 20 процента броя на имигрантите и на бежанците, които провинцията приема всяка година. В средата на юли Националното събрание на Квебек прие два спорни проектозакона, единият, предвиждащ забраната на религиозни знаци за някои чиновници, а другият предприемащ реформа на имиграционната система. Жолен-Барет иска да се увеличи делът на икономическите имигранти в Квебек, за да се задоволят по-добре нуждите на пазара на труда./ БТА", "date": "2019.10.31", "title": "Квебек ще изпитва мигрантите разбират ли канадските ценности"}
{"url": "https://www.dnevnik.bg/sport/2019/10/31/3984965_stef_kuri_e_sus_schupena_ruka_sled_tejko_padane_v_mach/", "text": "Една от големите звезди в НБА Стеф Къри е със счупена лява ръка. Гардът на \"Голдън стейт уориърс\" пострада след тежко падане по време на мача с \"Финикс сънс\" (110:121). Генералният мениджър на \"воините\" Боб Майерс заяви пред ESPN, че предстоят изследвания, резултатите от които ще покажат дали е необходима операция. \"Голдън стейт\" вече минава през изпитания, след като Клей Томпсън се възстановява от контузия.    \"Очевидно, началото (на сезона) е трудно за нас и това ни поставя в затруднено положение\", каза треньорът Стив Кър. В много резултатен мач \"Хюстън рокетс\" победи със 159:158 \"Вашингтон уизардс\". Джеймс Хардън стана най-резултатен за победителите с 59 точки.", "date": "2019.10.31", "title": "Стеф Къри е със счупена ръка след тежко падане в мач от НБА"}
{"url": "https://www.dnevnik.bg/evropa/2019/10/31/3984982_rumuniia_se_nadiava_da_spoluchi_s_kandidat_za/", "text": "Румъния за четвърти път се провали в опита си да излъчи еврокомисар, след като Европейската комисия обяви, че румънският премиер в оставка няма право да номинира кандидат, предаде  EurActiv България . В съобщение на Комисията се казва, че правителството на Виорика Дънчила, което  беше свалено с вот на недоверие  по-рано този месец, не може да номинира бившия евродепутат Виктор Негреску за еврокомисар без одобрението на президента Клаус Йоханис. Дънчила предложи Негреску с писмо, изпратено до Урсула фон дер Лайен във вторник. Ден преди това новоизбраният председател на ЕК призова Румъния да посочи своята кандидатура възможно най-скоро. Президентът Йоханис, който е политически свързан с групата на Европейската народна партия (ЕНП), протестира срещу решението на румънското правителство да номинира Негреску. Президентът настоява, че сегашният премиер няма \"легитимност\" да вземе това решение. През септември президентът съобщи, че Дънчила не се е консултирала с него и за  първата номинация на страната  за еврокомисар, която беше отхвърлена. Двамата политически съперници ще се състезават на  предстоящите президентски избори  в Румъния през ноември. \"Румънската номинация трябва да бъде приемлива за президента и трябва да бъде одобрена от Европейския парламент. В Румъния има съмнения дали представеното име (на Виктор Негреску) е издигнато по законен начин\", коментира говорител на Европейската комисия. Въпросът е защо Европейската комисия изобщо е искала от правителството в оставка в Букурещ да номинира човек за позицията. Виктор Негреску не е първият румънски кандидат за еврокомисар, който не е одобрен. Рована Плумб беше одобрена от Урсула фон дер Лийен за комисар по транспорта, но тя беше спряна от парламентарната комисия по правни въпроси заради потенциален конфликт на интереси. Други неуспешни номинации са бившият евродепутат  Дан Ника  и държавният секретар по европейските въпроси Габриела Чиот. Нито един от тях не беше приет от Фон дер Лайен. Кметът на Букурещ Габриела Фирея също разкри, че е била помолена да заеме поста, но е отказала. Ситуацията с липсата на румънски комисар в момента е основната пречка пред встъпването в длъжност на бъдещата Еврокомисия в новия краен срок –  1 декември . Гласуването на пълния състав на комисията е насрочено за 27 ноември, но справянето и с този срок е под съмнение. Служителите на комисията дори обмислят нов срок – 1 януари. Замяната на  отхвърлената от ЕП французойка Силви  Гулар с  Тиери Бретон , бе потвърдена от Фон дер Лайен в началото на тази седмица. Посоченият от Унгария  Оливер Вархели  също беше одобрен, след оттегления от правителството на Виктор Орбан бивш министър на правосъдието  Ласло Трочани . Комисията обаче отказа да каже дали Будапеща ще запази ресора \"разширяване\". Негреску всъщност беше петата номинация за еврокомисар тази година, след като Румъния се опита да изпрати Йоан Мирча Пашку на мястото на Корина Крецу, която освободи позицията си в Комисията \"Юнкер\", след като беше избрана за евродепутат. В крайна сметка Букурещ оттегли кандидатурата на Пашку и остана без представител в посления месец на комисията \"Юнкер\".", "date": "2019.10.31", "title": "Румъния се надява да сполучи с кандидат за еврокомисар от петия опит"}
{"url": "https://www.dnevnik.bg/bulgaria/2019/10/31/3984985_sudii_pred_prezidenta_stoi_moralniiat_izbor_dali_da/", "text": "Конституцията оставя възможност на президента да прецени дали ще се съгласи избора на Иван Гешев за главен прокурор, който беше извършен по странен начин, или да се съгласи с аргументите на хората, извън сградата на ВСС, които са и днес по площадите\". Това заяви пред БНР съдия Здравка Калайджиева - правозащитник и бивш съдия в Европейския съд по правата на човека в Страсбург 2008-2015 г. Според нея пред президента Румен Радев стои само моралният избор дали да върне, и то мотивирано - като обясни защо той не е съгласен, или да потвърди, било то с мотиви или без мотиви, изборът на Висшия съдебен съвет. \"Не съм убедена, че е възможна някаква процедура пред Конституционния съд\", уточни Калайджиева. \"Проблемът е дали някога някой ще инициира сериозна реформа, която да елиминира тази хегемония на прокуратурата и методите, с които тя се ползва, включително и безнаказаност\", каза съдията. По думите й в изявленията на избрания за главен прокурор Иван Гешев е имало много заявки за непознаване на правата на човека и гаранциите, които българското правосъдие трябва да предостави за тяхното спазване. \"Станахме свидетели на нападки срещу плурализма, срещу правото на защита, на пряко нарушаване на презумпцията на невиновност, посочване на лица, които ще бъдат мишени на правосъдието. Бяхме свидетели на погазване на основни принципи на Конституцията\", посочи Калайджиева. Тя смята, че това е тревожно, защото главният прокурор по закон е методически ръководител на всички прокурори в страната. Той би трябвало да насочва работата на прокуратурата в посока на спазването на правата на човека, а не на тяхното пренебрегване в интерес на работата на прокуратурата, допълни съдията. Според Калайджиева единодушната номинация за Гешев от всички членове на Прокурорската колегия във ВСС е било заявка, че няма да приемат друг кандидат. Тя припомни множеството писма, изпратени от различни организации и структури, в подкрепа на Гешев. \"Тези пози напомнят на партийни събрания на БКП по месторабота. Не смятам, че това може да бъде лицето на прокуратурата, защото представата за железния юмрук на партията, който беше характерен за еднопартийните условия преди 1989 г., в многопартийни условия може и лесно се превръща в инструмент, бухалка за разправа с политически и икономически опоненти. Това не е борба за законност, това е сплашване\", подчерта Калайджиева. Тя запита риторично защо трябва хората да се страхуват от прокуратурата, след като тя би трябвало да е институция, призвана да пази законността и да изправя престъпниците пред съда. \"Нима ние всички сме престъпници и не искаме върховенство на закона?\", добави Калайджиева. Според нея методите на прокуратурата не просто всяват страх, а имат за цел да всеят страх. \"Пред този страх ние не можем да си позволим да мълчим, защото страхът не може да бъде аргументът за осигуряване на законност. Аргументът за осигуряване на законност се намира в съда и ние очакваме изправянето на виновните в престъпления пред съд\", добави още тя. Нели Куцкова: Най-стряскащо в избора на Гешев бе признанието на Цацаров за \"други две сгради\" Конституционната разпоредба – чл. 129, ал. 2, подлежи на тълкуване от Конституционния съд. Това е мнението на дългогодишния съдия Нели Куцкова, която отговори на въпрос пред \"Сега\", ако президентът не подпише указа за Гешев, откъде трябва да започне процедурата - съвсем отначало, с ново номиниране или просто трябва да се прегласува Гешев. Куцкова каза, че помни два такива случая – първият е, когато Петър Стоянов върна избора на Бойко Рашков за главен прокурор и процедурата е започнала отначало с нови номинации. Тогава бе избран Никола Филчев. Другият случай е, когато Румен Радев върна предложението за настоящия председател на Върховния административен съд Георги Чолаков, а ВСС просто го гласува отново, обясни Куцкова и каза, че според нея разпоредбата подлежи на тълкуване. \"За мен лично още от първите му публични изяви - много преди номинирането му, ми правеха потискащо впечатление начинът му на изразяване, агресивността му към конкретни хора. Не съм почитателка на Сотир Цацаров, но винаги съм се възхищавала на логичната му, стегната мисъл, на правно издържаните, сдържани и интелигентни изказвания - дори когато са саркастични. Такова нещо при Гешев не се вижда и чува\", коментира Куцкова в интревю за \"Сега\" и посочи, че отношението му към медиите, изказванията му за човешките права и демокрацията будят притеснение. \"Освен това той демонстрира и склонност към отмъщение, което е изключително опасно за човек с такава огромна власт. Няма да скрия, че бях притеснена и от типа хора, които образуваха \"подкрепящата\" го група пред ВСС и които бяха грижливо охранявани от горките полицаи. Аз бих умряла от срам от такава \"подкрепа\", коментира Куцкова. Според нея проблемът не е в процедурата, а в това как зад процедурата се скриват неясни влияния и интереси. \"Процедурата е инструмент, както е инструмент и ножът. С ножа можеш да отрежеш хляб за детето си, а можеш и човек да убиеш. Много е важно в какви ръце е инструментът и каква глава управлява ръцете\", каза Куцкова. По думите й, от години е публична тайна, че на ръководни места в системата се назначават хора, които предварително трябва да получат \"благословия\" от някого извън системата. \"Най-стряскащото в цялата процедура по така наречения избор на г-н Гешев беше именно това признание на г-н Цацаров. А най-отчайващото е, че реакция няма!\", допълни Нели Куцкова по повод намека на главния прокурор, че  назначенията се решават \"в други две сгради\" . Всичко за процедурата и избора на нов главен прокурор - четете  тук Какво ще направи ВСС, ако президентът не подпише указ - четете  тук Как беше избран Иван Гешев -  тук Какво се готви да прави като главен прокурор -  тук Кадри от блокадата около ВСС -  тук Мълчанието на подкрепящите Гешев -  тук Как издателят на ПИК атакува критикуващ бъдещия главен прокурор -  тук", "date": "2019.10.31", "title": "Съдии: Пред президента стои моралният избор дали да назначи Гешев"}
{"url": "https://www.dnevnik.bg/biznes/2019/10/31/3985017_razhodite_za_nauchnoizsledovatelska_i_razvoina_deinost/", "text": "Разходите за научноизследователска и развойна дейност (НИРД) през миналата година са 827.6 млн. лв., което е с 8.9% повече в сравнение с 2017-а, съобщиха от Националния статистически институт. Нараства и процентът от брутния вътрешен продукт, който се дава в тази сфера, и той достига 0.75% (+0.01%). Нарастването на общите разходи за НИРД през 2018 г. спрямо предходната година се дължи в най-голяма степен на сектор \"Предприятия\", където са похарчени със 60.7 млн. лв. повече (+11.4% ). Това е и секторът, в които се формират почти 72 на сто от общите разходи за научноизследователска и развойна дейност. В сектор \"Държавно управление\" са 22.1% от разходите. Следват висшите училища и университетските болници с 5.4 на сто и нетърговските организации (0.6%). Научноизследователската и развойна дейност се финансира от държавния бюджет, бизнеса, други национални източници и от чужбина. През 2018 г. най-голям е делът на средствата за НИРД, идващи от сектор \"Предприятия\" - 43.0%. Те нарастват спрямо предходната 2017 г. с 8.4% (от 328.5 млн. лв. на 356.1 млн. лева). Спрямо 2017 г. средствата от чуждестранни източници за осъществяване на НИРД нарастват с 12.1% (от 244.7 млн. лв. на 274.3 млн. лева). В структурата на разходите за научноизследователска и развойна дейност по области на науката през 2018 г., както и през предходната година най-голям относителен дял имат разходите в областта на техническите науки - 57.6%, или 476.9 млн. лв., следвани от медицинските и здравни науки с дял от 17.4%, или 144.0 млн. лв., и естествените науки - 14.1%, или 116.4 млн. лева. През 2018 г. персоналът, зает с научноизследователска и развойна дейност, е 25 717 души, което е с 10.4% повече в сравнение с предходната година. През 2018 г. основната част от научния персонал е съсредоточена във фирмите и научните институти от сектор \"Предприятия\" - 50.6% от общия персонал, или 13 018 души. В организациите и институциите от сектор \"Държавно управление\" научна дейност осъществяват 8177 души, което съставлява 31.8% от общия персонал. В сектор \"Висше образование\" 4404 души са ангажирани с научни изследвания и разработки, като относителният им дял е 17.1%.", "date": "2019.10.31", "title": "Разходите за научноизследователска и развойна дейност са се увеличили с близо 9%"}
{"url": "https://www.dnevnik.bg/evropa/zemedelie/2019/10/31/3984514_na_vurha_na_furajniia_biznes/", "text": "Повече от 25 години на пазара, пет фуражни завода, собствени складово-силозни пространства, над 200 служители в България и Румъния и много желание за бъдещо развитие. Така накратко може да бъде описан производителят на фуражи \"Вианд\". Компанията е основана през 1992 г. като фамилен бизнес и през годините преминава през различни етапи на развитие. За семейна компания приемствеността през поколенията е нещо естествено. Основателите са работили в областта на селското стопанство и през първите години на демокрацията, когато интересът както от чуждестранни инвеститори, така и от промяна и модернизация на отрасъла растат, решават да създадат \"Вианд\". Оттогава компанията е преминала през различни юридически преобразувания. Скоро след създаването – през 1993 г., тя започва да работи съвместно с \"Провими\". По това време холандската компания е един от лидерите в производството на фуражи на глобално ниво. През 2010 г. \"Вианд\" откупува 50-процентовия дял на \"Провими\" и продължава развитието си като самостоятелно, независимо дружество. Партньорството с холандския гигант обаче има своя отпечатък върху компанията – добрите практики, научени от съвместната работа, се прилагат в компанията и до днес. \"Вианд\" е един от малкото производители на фуражи, които работят пряко със специалисти по хранене на животните. \"Научихме, че печалбата не е единственото важно - от огромно значение е и да инвестираш в развитието на бизнеса\", коментира главният изпълнителен директор на компанията Корнелия Харитонова. Стремежът на собственика Иван Трифонов винаги е бил да се работи по балансираното хранене на животните и да се следи не само за икономическите показатели на клиентите, но и за качеството на месото, млякото, яйцата и като цяло продукцията, която се реализира от клиентите на компанията. Следи се също така за новостите в науката, канят се специалисти в областта от развити европейски страни, ползва се холандския опит при разработване на храни за отделните видове животни. Инвестира се не само в материална база, но и в специалистите на компанията. Ежегодно специалистите по хранене, които работят в компанията или са консултанти, се обучават и посещават симпозиуми у нас и в чужбина. Обменя се опит с водещи компании, консултират се клиенти. Днес \"Вианд\" разполага с пет фуражни предприятия с общ производствен капацитет, надхвърлящ 400 хил. тона. Групата притежава и собствени силозно-складови стопанства с капацитет 50 хил. тона. Производствените мощности на компанията не са заети напълно – през изминалата година е произвела близо 90 хил. тона фураж. През 1995 г. започва първият от няколкото проекта за изграждането на фуражни предприятия в различни краища на страната. През 1998 г. \"Вианд\" купува фуражен цех, намиращ се на територията на помощното стопанство на двореца \"Врана\". През следващите години компанията развива производството и реализацията на пълноценни комбинирани фуражи за всички видове животни и птици, като днес там се предлагат над 60 вида различни храни. От 1998 г. има производствено предприятие в София, което произвежда и доставя комбинирани фуражи на фермерите от региона и фуражи в малки опаковки, специално разработени за селския двор. През 2011 г. \"Вианд\" купува завод в с. Борисово, област Русе. До решението се стига, след като ръководството на компанията твърдо е взело решението да увеличи производството на комбинирани фуражи и да стъпи уверено на румънския пазар. Успешното развитие на завода в София дава сигурност на \"Вианд\", че се движи в правилната посока. Компанията решава да го модернизира – преди това предприятието не е работило повече от 6 месеца и в него липсва техника. Тя кандидатства за финансиране по мярка 123 \"Добавяне на стойност към земеделски и горски продукти\" по Програмата за развитие на селските райони (ПРСР). След придобиването на актива и установяването състоянието на производствените мощности бива разработен проект за реконструкция и модернизация. Макар с ограничено време, \"Вианд\" знае какво иска и с помощта на специалисти в областта на строителството и инженери по производство на фуражи успяват да изготвят проект, с който да кандидатстват по европейската програма. Средствата от европейските фондове са в размер на 2.3 млн. лв., като са вложени предимно в оборудване и за ремонти. Сумата, дадена за купуването на заводите, е извън това финансиране. В допълнение \"Вианд\" дава допълнително средства и за ремонт на складовите помещения. Така инвестираните собствени средства на компанията достигат 3 млн. лв. \"Вианд\" започва производството във фуражния си завод в с. Борисово през май 2011 г. Тогава в предприятието са работили 5-6 души, които нарастват до 35 през следващите години, а към днешна дата са над 50. Инвестицията от еврофондовете е изразходвана за създаване на модерна система за съхранение на зърно, обновяване на производствените сгради, както и за изграждането на административна сграда, предоставяща добри битови условия за работниците. Средства от проекта са вложени и във въвеждането на модерна технология за производство на специализирани фуражи, както и за купуването на ново лабораторно оборудване. Производителят също внедрява информационни системи за управление на производствените и административните процеси във фуражния завод.  \"Заводът беше със старо оборудване и производителността беше много ниска\", отбелязва изпълнителният директор на дружеството Корнелия Харитонова. Чрез инвестицията на средствата от Програмата за развитие на селските райони на практика се създават и нови работни места - така намалява и безработицата в региона, тъй като основна част от наетите са жители от село Борисово и съседните населени места. В крайна сметка се модернизират производствените процеси и се въвеждат нови технологии за производство на различни видове фуражи. Това подобрява качеството на продукцията, подпомага по-доброто сътрудничество с производителите на суровини за фуражи и спомага за опазването на околната среда. Като резултат от проекта \"Вианд\" започва да предлага комбинирани фуражи за прасета, за птици, за преживни животни и други. От произвежданите фуражи основно място заемат продуктите за птиците (бройлери, пуйки, пилета, яйценосно направление, кокошки носачки), свине, преживни животни и зайци. На този етап компанията произвежда всички видове фуражи, включително такива за охлюви и щрауси, като работи и по рецепта на клиента. Цел на \"Вианд\" е балансираното хранене на животните. Харитонова споделя, че качеството на продукцията на производителя на фуражи е основната притегателна сила за нови клиенти. \"В този бранш рекламата се случва предимно от уста на уста - даден клиент е чул, че постигаме добри резултати при негови конкуренти, и започва да работи с нас\", казва главният изпълнителен директор на компанията. \"Вианд\" също така разполага и с търговци, които обикалят страната и посещават фермите, за може комуникацията с клиентите да се случва максимално естествено. Години след инвестицията – през 2019 г., в период на свинска чума и непрекъснати епидемии от различни болести при различните видове птици и животни, компанията оценява завода в с. Борисово като една от изключително добрите си стъпки. Гранулирането при закупените по програмата машини се извършва при висока температура и това дава възможност да се пресече пътя на заразите. Освен това инвестицията в нови производствени мощности позволява на \"Вианд\" да се докаже не само като доставчик на суровини за производство на фураж, но и като производител на качествена, добре балансирана храна за животни и птици в региона. С помощта на проекта по оперативната програма \"Вианд\" се утвърждава на пазара като конкурентен производител – производството е увеличено многократно, а фирмата развива производството и пазара на комбинирани храни за всички видове животни и птици. Тя посочва, че дружеството има интерес да участва с проект отново. \"Миналата година не успяхме да се класираме за финансиране заради новата точкова система, но интересът ни към програмата остава висок\", споделя Харитонова. През 2013 г. компанията се разширява, като открива нов завод в с. Ситово край Силистра. Предприятието е с капацитет от 100 хил. тона годишно и произвежда висококачествени храни основно за преживното животновъдство. Към момента заводът се е развил значително – извършени са преустройства и реконструкции на производствената и административната сграда, автомобилният парк е обновен и разширен, построени са силози за съхранение на зърно. Макар компанията да не работи на пълния си производствен капацитет, в началото на тази година тя купува и нов завод в Румъния. Стойността на инвестицията е над 1 млн. евро, а в новото предприятие работят 30-35 души (наблюдава се сезонност на работата, затова и бройката варира). Това се случва, тъй като през последните няколко години \"Вианд\" реализира 51-53% от продукцията си на румънския пазар, който е значително по-голям от българския. На него се предлага предимно храна за агнета, крави и бройлери. \"Едно от най-значимите технологични нововъведения, които направихме по отношение на оптимизацията на производството, беше купуването на машините за гранулиране на фуража, които дават сигурност както на нас, така и на нашите клиенти\", споделя още главният изпълнителен директор на компанията. От една страна, тази инвестиция допринася за намаляването разхода на фураж за клиентите, а от друга, гранулирането на по-висока температура гарантира, че храната за животните не пренася зарази. Сред най-големите проблеми на \"Вианд\" са просрочията в плащанията, както и болестите по животните. \"Ние сме част от веригата – ако животновъдството се развива добре, и ние ще вървим нагоре. Затова сме и толкова прецизни в работата си – защото знаем, че ако не сме внимателни и ако нямаме грижата към хигиената на фуражите, клиентите ни ще преустановят дейност, а в следствие на това и ние самите ще затворим\", коментира Харитонова. Така се стига до това компанията да придобие и свинекомплекс \"Николово\" край Русе. \"Вианд\" е бил дългогодишен доставчик на фуражи за изхранване на животните в свинекоплекса, като през последните години има натрупване на задължения, които са останали неплатени. Така се стига до момент, в който единствената възможност за изчистването им е чрез прехвърляне на контрола върху дружеството на принципа \"дълг срещу собственост\" и поетапно изплащане на дълга чрез бъдещите приходи. Това обаче се случи в неприятен момент - разразилата се криза с чумата по свинете в България. Заради тази сделка компанията ще отложи бъдещите си инвестиции в модернизиране на производствените мощности и в складови площи. Ключов момент в тази ситуация е това как ще подходи държавата към възстановяването на свинекомплекса. Дори преди да придобие целия капитал на свинекомплекса, \"Вианд\" е планирала да изведе бизнеса в добро финансово състояние - той има своето място на икономическата карта на региона. Същевременно тази инвестиция, макар и не по желание, ще е най-голямата на производителя на фуражи в обозримото бъдеще. Харитонова смята, че в моментите, в които селското стопанство е в тежко състояние, е добре да се отворят програми за възродяването му. Тези програми не следва да са насочени само в животновъдния отрасъл. \"Необходимо е да се обърне внимание и да се отпуснат средства и за фуражната промишленост. За да има качествено месо, мляко и яйца, трябва да има качествена храна\", коментира тя. Обществото и специалистите в МЗХГ трябва да са сигурни, че фуражната промишленост работи изключително в полза на обществото. \"Да убедиш клиентите да работят с теб изисква време – трябва да промениш представите, че невинаги по-евтината храна дава по-добра печалба\", казва Харитонова. Изисква се търпение и от страна на производителя на фуражи, и от на клиентите да се уверят, че двете страни са партньори, които имат една цел – доброто здраве на животните, даващи продукция, която е част от хранителната верига на човека. В края на 2018 г. \"Вианд\" отчита приходи от малко над 83 млн. лв. спрямо 73 млн. лв. година по-рано и печалба от дейността в размер на 1.15 млн. лв. В отчета на компанията се отбелязва стремеж за по-пълно натоварване на фуражните мощности, което мотивира и други придобивания, в това число и покупката на предприятието в Румъния. Приходите обаче не могат да достигнат нивото от 2016 г. от 84.7 млн. лв., като това се дължи на комбинация от различни неблагоприятни фактори. От една странa, през последните години се наблюдават различни епидемии от болести по животните - птичи грип, шап, а сега и африканска чума, което свива производството на фуражи. От друга страна, са налице други фактори, като климатичния например. Знаете ли, че...", "date": "2019.10.31", "title": "На върха на фуражния бизнес"}
{"url": "https://www.dnevnik.bg/bulgaria/2019/10/31/3985047_borisov_obeshta_cialostno_sanirane_na_pirogov_do_kraia/", "text": "Премиерът Бойко Борисов обеща болница \"Пирогов\" да бъде цялостно санирана до края на следващата година. Думите му дойдоха в началото на правителственото заседание и бяха излъчени в страницата на министър-председателя във \"Фейсбук\". \"Поел съм личен ангажимент – цялостно саниране на \"Пирогов\". Проектирайте го, защото най-много се ползва тази болница от народа. Тази година, която идва, да бъде завършено всичко\", заяви Борисов. Премиерът за пореден път се похвали със стойностите на брутния вътрешен продукт (БВП). По думите му с идването на власт на третия му кабинет е била поставена цел той да мине 110 млрд. лева. В момента БВП бил вече 119 млрд., а до края на мандата се очаква да достигне 130 млрд. Борисов каза още, че България е трета в Европейския съюз по нисък външен дълг. Той уточни, че за трите години управление на сегашното правителство \"външният дълг намаля с 31% и сега е 28%, а до края на мандата сме планирали да е 19.5%\". \"Това показва отговорността към следващите поколения. Показва още, че харчим толкова, колкото изкараме\", добави Бойко Борисов.", "date": "2019.10.31", "title": "Борисов обеща цялостно саниране на \"Пирогов\" до края на 2020 г."}
{"url": "https://www.dnevnik.bg/biznes/companii/2019/10/31/3985296_grupama_jivotozastrahovane_ead_pridobi_zad_ekspres/", "text": "Групама Животозастраховане\" ЕАД, българско дъщерно дружество на френската банково-застрахователна група Groupama Assurances Mutuelles обявява днес 31 октомври 2019 г. приключването на финансовата сделка по придобиването на 100% акционерно участие в животозастрахователнo дружество \"Експрес Животозастраховане\" от \"Банка ДСК\" ЕАД и \"Експресбанк\" ЕАД, български дружества на ОTP Bank Plc., след като бяха получени всички необходими разрешения от страна на регулаторите. Процесът по интеграция на \"Експрес Животозастраховане\" се очаква да приключи през 2020 г. Дотогава дружеството ще продължи да извършва своята обичайна оперативна дейност под името и търговската марка \"Групама Животозастраховане Експрес\" ЕАД. Със сделката се очаква френският застраховател Групама да удвои пазарния си дял в България и да достигне позиция №3 в сегмента на застраховките за кредитополучатели с пазарен дял от 21% и позиция №5 в сегмент \"Злополука\" с пазарен дял от 9 %. коментира г-н Оливие Пекьо, \" \" \" заяви г-жа Селин Болар, изпълнителен директор на Групама в България.", "date": "2019.10.31", "title": "\"Групама Животозастраховане\" ЕАД придоби ЗАД \"Експрес Животозастраховане\""}
{"url": "https://www.dnevnik.bg/politika/2019/10/31/3985062_alfa_risurch_17_ot_reshilite_da_glasuvat_na_balotaja_v/", "text": "Прогнозните резултати показват разлика между двете кандидатки за кметския пост от около 10% в полза на Йорданка Фандъкова. Повече от половината от решилите да гласуват - 55.3%, са заявили, че ще подкрепят настоящия кмет Йорданка Фандъкова (ГЕРБ-СДС), а 44.7 на сто – независимата и подкрепена от БСП Мая Манолова. Очакваната избирателна активност е около 38%, малко по-ниска в сравнение с отчетената на първия тур. \"Тя идва от избирателите на онези политически сили, които няма да имат претенденти на втория тур и няма да имат кандидати за районни кметове на втория тур. Точно симпатизантите на тези политически сили се въздържат от участие на изборите\", коментира управляващият партньор в \"Алфа Рисърч\" Боряна Димитрова. \"Сред хората, които са решили да гласуват – тези 38 на сто, има 17%, които още не са решили за кого да гласуват\", обясни тя. Това прави около 68 хиляди души. \"Ако те вземат решение категорично в една или друга посока, това може да повлияе на втория тур. С което искам да кажа, че изборите все още не са приключили, не са предрешени\", коментира Димитрова. По думите на Боряна Димитрова Йорданка Фандъкова събира разнородна подкрепа – по-големият дял от висшистите и от хората със средно образование, а сред интелигенцията позициите между двете са по-сближени, но пак с лек превес за Фандъкова. От избирателите на Демократична България една трета казват, че няма да гласуват, останалите се разпределят в съотношение почти 2:1 в полза на Фандъкова. От избирателите на Борис Бонев (\"Спаси София\") около 40% казват, че няма да гласуват, останалите се разпределят в съотношение 1,5:1 в полза на Фандъкова. \"Дори да има известно разколебаване, известно преместване на гласове, те не са категорични да отиват единствено към една от претендентките\", отбеляза Боряна Димитрова.", "date": "2019.10.31", "title": "\"Алфа Рисърч\": 17% от решилите да гласуват на балотажа в София се колебаят за кого"}
{"url": "https://www.dnevnik.bg/photos/2019/10/31/3984889_snimka_na_denia_nai-golemiiat_burger_v_tailand/", "text": "Ресторантът Chris Steaks & Burgers в Банкок представи най-големия бургер в Тайланд с тегло над 6 килограма и енергийна стойност от 10 000 калории. Заведението след това организира състезание за изяждането му.", "date": "2019.10.31", "title": "Снимка на деня: Най-големият бургер в Тайланд предизвика състезание"}
{"url": "https://www.dnevnik.bg/sport/2019/10/31/3985080_vladimir_klichko_otkrehna_vratata_za_zavrushtane_v/", "text": "Бившият професионален боксьор в тежка категория Владимир Кличко открехна вратата за завръщане заради рекорд. Украинецът е привлечен от идеята да стане най-възрастният световен шампион в историята. Постижението се държи от Джордж Форман, който стъпи на върха на 45-годишна възраст през 1994 г. Кличко е на 43 години и вярва, че може да направи успешно завръщане на ринга. \"Все още ме бива. Мога ли да се бия? Да. В момента оставям възможностите си открити\", каза той, цитиран от \"Бизнес инсайдър\". \"Няма да се завърна заради завръщането или за да счупя нечия челюст. Това е завръщане, за да счупя рекорд. Привлича ли ме? Бих казал \"да\", доста добре звучи. Джордж Форман го направи. Той беше на 45 и това е доста силно\", добави украинецът. Кличко се оттегли през 2017 г. след загубата си от Антъни Джошуа. Впоследствие няколко пъти темата за евентуалното му завръщане изплуваше, без да се стигне до действия. В кариерата си  Кличко имаше и мач с Кубрат Пулев , когото победи преди пет години в спор за пояса на Международна боксова федерация (IBF).", "date": "2019.10.31", "title": "Владимир Кличко открехна вратата за завръщане в бокса заради рекорд"}
{"url": "https://www.dnevnik.bg/sviat/2019/10/31/3985054_sasht_poiskaha_belgiia_da_prieme_obratno_djihadistite/", "text": "САЩ са готови да осигурят \"материална помощ\" на Белгия, за да бъдат върнати обратно от Сирия  белгийските джихадисти  и техните семейства. Това съобщава посланикът на САЩ в Белгия Роналд Гидуиц, цитиран от местни медии. По думите на посланика расте опасността терористите, задържани в  кюрдски затвори  в североизточните части на Сирия, да избягат. Той отбелязва, че е възможно също терористи от \"Ислямска държава\" да се опитат да освободят задържаните. Застрашена е сигурността, не знаем колко време ще удържат кюрдите, казва посланикът. Той добавя, че за САЩ най-добрият подход е  терористите да бъдат върнати  в държавите, от които произхождат, и там да бъдат съдени. Най-лошото е да не се направи нищо, защото затворниците ще избягат, а някои от тях ще се върнат в Европа, заявява Гидуиц. Посланикът настоява също Белгия да промени законодателството и да утежни наказанията за тероризъм. По неговите думи вместо пет години затвор, както е по закон сега, терористите в Белгия трябва да получават наказание от поне 20 години лишаване от свобода. Кабинетът на служебния премиер на Белгия Софи Уилмес е уточнил, че засега няма промяна в становището на правителството, че терористите трябва да бъдат съдени възможно най-близо до местопрестъплението. Посланикът на САЩ отвръща на това изявление, че подобна възможност вече не съществува, след като тази седмица Ирак отказа да приеме от Сирия терористи, които не са иракски граждани. Европейски медии уточняват, че Белгия, Дания, Холандия, Франция, Великобритания, Швеция и Норвегия полагаха усилия в последните месеци техните граждани,  присъединили се към \"Ислямска държава\"  и заловени в Сирия, да бъдат съдени в Ирак. По данни на ЕС около 1100 души са в европейски затвори с  присъди за тероризъм , а двойно повече са лишените от свобода,  които може да се радикализират . ЕК съобщи вчера, че в Сирия задържаните европейски джихадисти са около 500 души. В Сирия се намират и около 1400 деца на европейски терористи, от които около половината са въдворени в лагери.  По данни на френски организации около 12 000 терористи от \"Ислямска държава\", от които около 3000 чужденци от 54 страни, се намират в затвори на кюрдските сили в Сирия. Вашингтон твърди, че от началото на турската намеса в района този месец над 100 терористи са успели да избягат от кюрдски затвори. ", "date": "2019.10.31", "title": "САЩ поискаха Белгия да приеме обратно джихадистите, отишли в Сирия"}
{"url": "https://www.dnevnik.bg/sviat/2019/10/31/3985105_kitai_pusna_nai-goliamata_v_sveta_5g_mreja/", "text": "Най-големите мобилни оператори в Китай днес пуснаха услуги от пето поколение - т.нар. 5G, предоха ТАСС и БТА, цитирайки агенция \"Синхуа\". Съвместното изявление бе направено на церемония по откриването на международно изложение за телекомуникации в Китай. Планът бе това да се случи догодина, но заради напрежението със Съединените щати заради бойкота на китайско оборудване и открития конфликт с гиганта в бранша \"Хуауей\" процесът бе ускорен и Пекин реши да направи по-бързо скока към технологията,  която се очаква да промени индустрията и начина на живот на милиони  по света в следващите години. Китай пуска най-голямата в света 5G мрежа,  отбелязва \"Блумбърг\" в заглавие . Оценката всъщност е на Крис Лейн и анализатори от консултантската компания \"Сандфорд Си Бърнстайн\": \"Макар някои други държави вече да пуснаха 5G услуги по-рано тази година, Китай ще има най-голямата действаща търговска 5G мрежа в света.\" Трите държавни компании в сектора направиха дебют с мобилни телефонни услуги от пето поколение - преломен момент в усилията на страната да стане технологична сила, макар да е в търговска война със САЩ. Най-големият оператор \"Чайна мобайл\" (China Mobile Ltd.) представи мрежата си в 50 града, сред които Пекин, Шанхай и Шънджън, с пакет от 128 юана (18 долара) на месец. Конкурентните \"Чайна телеком\" (China Telecom Corp.) и \"Чайна юником Хонконг\" (China Unicom Hong Kong Ltd.) също въведоха услугите си при подобни тарифи, посочва \"Блумбърг\".", "date": "2019.10.31", "title": "Китай пусна най-голямата в света 5G мрежа"}
{"url": "https://www.dnevnik.bg/skorost/2019/10/31/3985124_tradicionnata_akciia_zima_zapochva_s_proverki_na/", "text": "Традиционната за това време на годината акция \"Зима\" започва утре и ще продължи до края на ноември, беше обявено днес на пресконференция. Тя ще се проведе на три етапа, с акцент върху различни участници в движението. От 1 до 10 ноември ще се проверяват велосипедисти и водачи на каруци. Акцентът ще е върху тяхната видимост на пътя. От 1 ноември до края на месеца ще вървят и проверки на изправността на камионите и автобусите, каза на пресконференцията началникът на Изпълнителна агенция \"Автомобилна администрация\" Бойко Рановски. Вторият етап от акция \"Зима\" започва от 11 ноември и е под надслов \"Пешеходци и водачи за толерантност на пътя\". При него ще се следи за пресичане на определените за това места, даване на предимство от страна на шофьорите и т.н. Той ще продължи до 20 ноември. От 21 до 30 ноември акцентът ще е върху проверки за техническата изправност на моторните превозни средства - светлини, чистачки, гуми, наличието на аптечка, триъгълник и пожарогасител и т.н., и дисциплината на водачите. Към този момент леките автомобили вече ще трябва да са с гуми, подходящи за зимни условия. Според приетите през януари 2017 година промени от 15 ноември до 30 март гумите трябва да са зимни, или други, но с грайфер от поне 4 мм. Глобата за износени гуми е 50 лева. За техническите неизправности санкциите са 50 лева, ако се незначителни, 200 лв., ако са сериозни, и 500 лева, при положение че създават опасност от катастрофи. Инспектор Мария Ботева от Главна дирекция \"Национална полиция\" съобщи, че миналата година между 1 ноември и 31 март 2018 г. са станали 2318 тежки катастрофи, при които са загинали 221 души, а 2909 са били ранени. За същия период са съставени над 247 хил. фиша. По време на акция \"Зима 2019\" през ноември 2018 г. са проведени 639 специализирани акции. Направени са общо 53 659 проверки. За периода са констатирани 3747 нарушения, като са взети повече от 15 000 мерки - актове, глоби, спиране от движение на автомобили и др.", "date": "2019.10.31", "title": "Традиционната акция \"Зима\" започва с проверки на велосипеди и каруци"}
{"url": "https://www.dnevnik.bg/razvlechenie/2019/10/31/3985134_riki_martin_stana_bashta_za_chetvurti_put/", "text": "Пуерториканският изпълнител Рики Мартин отново е станал татко. Двукратният носител на \"Грами\" обяви в \"Инстаграм\" профила си, че заедно със съпруга му Джван Йосеф имат син на име Рен.", "date": "2019.10.31", "title": "Рики Мартин стана баща за четвърти път"}
{"url": "https://www.dnevnik.bg/bulgaria/2019/10/31/3985142_ministerstvoto_na_pravosudieto_obiavi_novi_200_shtata/", "text": "Нови 200 щатни бройки ще бъдат разкрити в Главна дирекция \"Изпълнение на наказанията\" и Главна дирекция \"Охрана\", обяви министърът на правосъдието Данаил Кирилов пред журналисти в Министерския съвет, след като надзирателите в затворите предупредиха за готовност за протести. \"След заседанието премиерът Бойко Борисов разпореди във връзка с обявената стачна готовност на надзирателите Министерството на правосъдието да започне подготовката за осигуряването по разкриване на 200 нови щатни бройки, които да бъдат в Главна дирекция \"Изпълнение на наказанията\" и Главна дирекция \"Охрана\". С това разпореждане синдикатите в този бранш ще получат удовлетворение на всички техни искания\", заяви правосъдният министър, цитиран от \"Нова телевизия\". Той добави, че тези нови щатни бройки ще струват 7 млн. лева, а за да се осигурят средствата, се предвижда оптимизиране на отделни разходни пера. Кирилов каза, че и преди са били удовлетворени исканията на надзирателите с увеличение на възнагражденията с 10% и по-добър регламент в законодателството за тяхната дейност и условията на труд. Министърът призна, че поводът за решението да се открият нови щатни бройки са били протестите, но подчерта, че още министър Цецка Цачева е поела ангажимент всяка година да се увеличава щатният състав в тези две главни дирекции. \"Общият дефицит, който би следвало да бъде компенсиран, е около 1600 бройки. Спешният дефицит е около 676 бройки\", каза Кирилов. По думите му за 2020 г. Министерството на правосъдието ще получи с около 26 милиона по-висок бюджет. \"Смятам, че синдикатите имат основанията да имат претенции, въпросът е до каква степен тези претенции би могло да бъдат обезпечени от държавния бюджет\", добави още Данаил Кирилов. \"Категорично подкрепям вариантa на Министерския съвет за бюджет на Висшия съдебен съвет\", заяви Кирилов дни след като  съдебният съвет единодушно отхвърли  проектобюджета на Министерския съвет, а с това отхвърли и намалението в бюджета, предвидено в него за съдебната власт. Министърът посочи, че разбира основанията на исканията на ВСС. \"Смятам, че досега правителството и държавният бюджет е показвал старание в максимална степен да покрие и обезпечи всички необходими дейности, свързани с осъществяване на съдебната реформа и с промените, които се извършват вътре в системата на съдебната власт. Има възможност за оптимизиране на структурите в съдебната система. Знаете, че там предстои установяването на новата съдебна карта на районите, продължават дебатите. Във ВСС има конкретни виждания за оптимизиране на отделни разходи\", обясни министърът. Министърът на правосъдието посочи, че е изцяло в правото на ВСС да прави предложения за бюджет на съдебната система. \"От своя страна изпълнителната власт също има такава възможност, в Народното събрание и двете предложения се обсъждат независимо едно от друго и законодателният орган финално взима решение за това кой от двата варианта ще бъде подкрепен\", допълни още той.", "date": "2019.10.31", "title": "Министерството на правосъдието обяви нови 200 щата за надзиратели и по-висок бюджет"}
{"url": "https://www.dnevnik.bg/bulgaria/2019/10/31/3985146_pristanishteto_v_carevo_shte_bude_razshireno_i_v_nego/", "text": "Пристанището на Царево ще бъде разширено, реконструирано и модернизирано. По този начин капацитетът му ще се увеличи с повече от 60% и вече ще може да обслужва не само малки риболовни кораби, но и такива с дължина до 24 метра. Това реши на днешното си заседание правителството. Освен това ще бъдат създадени условия риболовните кораби да бъдат изтегляни на брега за извършване на дребни ремонти. Кабинетът реши още \"Български пощи\" ЕАД да продадат чрез пряко договаряне недвижими имоти в столичния Студентски град на \"Държавна консолидационна компания\" ЕАД. Държавното дружество е собственик на парцела, на който са изградени обектите, които вече не са необходими за дейността на \"Български пощи\".", "date": "2019.10.31", "title": "Пристанището в Царево ще бъде разширено и в него ще се допускат големи кораби"}
{"url": "https://www.dnevnik.bg/evropa/2019/10/31/3985154_konservatorite_na_djonsun_imat_15-17_procentni_punkta/", "text": "Консервативната партия на британския премиер Борис Джонсън води пред опозиционната Лейбъристка партия с 15-17 процентни пункта, показаха две проучвания, цитирани от \"Ройтерс\". Според IpsosMORI консерваторите получават 41%, лейбъристите – 24%, либералдемократите – 20%, Партията на Брекзит – 7%, а Зелените – 3%. Отделно проучване на YouGov показа подкрепа от 36% за консерваторите, 21% за лейбъристите, 18% за либералдемократите, 13% за Партията на Брекзит и 6% за Зелените. По-рано тази седмица британските депутати в Камарата на общините  одобриха предложението на правителството за предсрочни избори на 12 декември . Вчера и горната камара на британския парламент, Камарата на лордовете, също го одобри. Чрез предсрочните избори премиерът Борис Джонсън се опитва да извади от задънената улица процеса на съгласуване с парламента на сделката с ЕС за условията на Брекзит. Либералдемократите, Зелените и \"Плайд Камри – Партията на Уелс\"  водят преговори за съюзи  в определени райони, за да гарантират, че там ще бъде избран кандидат, подкрепящ оставането на Великобритания в ЕС. Кои партии са за, и кои против Брекзит, четете  тук . Какво значение има това, че изборите ще са през декември четете  тук . Как се стигна до решението за предсрочни избори четете  тук .", "date": "2019.10.31", "title": "Консерваторите на Джонсън имат 15-17 процентни пункта преднина пред лейбъристите"}
{"url": "https://www.dnevnik.bg/biznes/turizam/2019/10/31/3985151_kabinetut_shte_privlicha_koncesioneri_kum_slabo/", "text": "С промени в методиката за определяне на минималния размер на концесионното възнаграждение, приети днес от кабинета, ще се привлича инвестиционен интерес към по-слабо посещаемите досега плажове, съобщиха от пресслужбата на правителството. Става въпрос за плажни ивици, разположени далече от населени места или курорти. Методологията беше публикувана  за обществено обсъждане на 3 октомври, като срокът за това изтече на 17 октомври. Тя предвижда базата за изчисляване размера на концесионното възнаграждение да се определя по формула, която включва прогнозираният приход от едно плажно място, броят плажни места и коефициент, отчитащ съответствието на изградената леглова база в зоната до 3 км от морския плаж. При изработването на методиката били отчетени специфичните особености и характеристики на всеки морски плаж (местоположение, степен на ползване, вид на туристически поток и други), както и възможностите за формиране на приходи, при определяне на минималната стартова цена при откриване на процедурите за възлагане на концесия. Новата методика би трябвало да синхронизира цялостно специалната уредба на концесиите за морските плажове и да създаде възможност за оптимизиране началната база за формиране на минималното годишно концесионно възнаграждение в процеса на организиране на откритите процедури за възлагане на концесии на морски плажове. Според съобщението при изработването на текстовете са съобразени основните изисквания и условия при експлоатацията на морските плажове, определящи възможностите за реализиране на приходи от морския плаж, като в същото време се предоставя възможност за балансиран подход при възлагането на концесии за морски плажове. Чрез приемането на методиката се цели и усъвършенстване на критериите за определяне на концесионното възнаграждение за морските плажове, отговарящ в максимална степен на особеностите при управлението им и гарантиращ законосъобразното им отдаване на концесия и ползване, и защита на обществените интереси. Очакванията от приемането на новата методика е тя да спомогне за формирането на трайна и устойчива бизнес среда, която от своя страна да допринесе за увеличаване на инвестициите в туризма.", "date": "2019.10.31", "title": "Кабинетът ще привлича концесионери към слабо посещаеми плажове с нова методика"}
{"url": "https://www.dnevnik.bg/bulgaria/2019/10/31/3985171_pravitelstvoto_uvelichi_pensiiata_na_lili_ivanova_za/", "text": "Певицата Лили Иванова и още осем творци ще получат пожизнени държавни парични награди за изключителни постижения и цялостен принос в областта на културата. Решението си от днес Министерският съвет ще предложи за гласуване в Народното събрание, съобщи пресслужбата на кабинета. Предложението е внесено от министъра на културата Боил Банов на основание на членове от Закона за награждаване на лица за особени заслуги към българската държава и нацията. Другите наградени са проф. Анатоли Кръстев - музикант и педагог, Анжел Вагенщайн - режисьор и сценарист, Андрей Дреников - композитор и музикант, Георги Дюлгеров - режисьор и сценарист, Иван Стайков - музикант и поет, Иван Иванов - поет, Христо Ганев - режисьор и сценарист. Кирил Маричков е предложен за орден \"Стара планина\" Правителството предлага на президента Румен Радев да издаде указ за награждаване на музиканта Кирил Маричков с орден \"Стара планина\" - първа степен, за изключително големите му заслуги към развитието на българската култура и изкуство. \"Маричков не само допринася за развитието и популяризирането на българската музика, но и за формирането на вкусовете, ценностите и стандартите на няколко поколения българи. Авторските композиции и вечните рок хитове на Кирил Маричков и неговите групи са безспорни образци в съвременната ни рок музика, спечелили признанието на публиката и превърнали се във вдъхновение за младите български музиканти\", се отбелязва в съобщението на правителствената пресслужба. Освен като изпълнител, музикант и композитор Кирил Маричков е познат и с активната си обществена дейност и ярко изявена гражданска позиция.", "date": "2019.10.31", "title": "Правителството увеличи пенсията на Лили Иванова за заслуги"}
{"url": "https://www.dnevnik.bg/sviat/2019/10/31/3985155_raste_naprejenieto_mejdu_turciia_i_silite_na_asad_krai/", "text": "Напрежението край северната сирийска граница се покачва ден преди началото на съвместните турско-руски патрули в района ѝ и два дни след като кюрдски бойци трябваше да се изтеглят във вътрешността на страната като условие да не продължи третата операция на Анкара на територията на Северна Сирия. Катарската телевизия \"Ал Джазира\" съобщава в последните часове за сражения между сирийски и турски войски. Макар това да не се потвърждава от други издания, регионални медии и наблюдаващият конфликта Сирийски център за наблюдение на човешките права разказват от вчера за сражения на силите на президента Башар ал Асад, които навлязоха на север след сделка с кюрдите, и опозиционни бойци, подкрепяни от Турция и навлезли в страната след началото на операция \"Извор на мира\" този месец. Според \"Ал Джазира\" сблъсъците са били край граничния град Рас ал Айн - едно от местата, където започнаха операцията. В района Турция и бойците ѝ отвоюваха бързо територия от кюрдските сили Те на свой ред поискаха помощ от режима на Асад и допуснаха режима на Дамаск до територията си години след като той загуби контрол над нея. Протурските бойци казват, че южно от града, отвоюван от Анкара, има периодични сблъсъци със сили на режима. Това се случва по време на разговорите за бъдещето на Сирия на подкрепян от ООН панел, който би трябвало да събира режима и опозицията и да търси път за политически реформи и бъдещи избори (процесът се подкрепя от ООН, но на практика  се оказа в ръцете на Русия, Турция и Иран ). Представители на Асад използваха събитието, за да заклеймят \"окупацията\" на земята си.      Американските патрули продължават Днес също така американски сили осъществиха първия си патрул на границата между Сирия и Турция, откакто бе обявено изтеглянето от североизточна Сирия. Това съобщават източник от Сирийските демократични сили (SDF) - предимно кюрдските бойци, които бяха основен съюзник на САЩ в борбата срещу \"Ислямска държава\" - и очевидец на агенция \"Ройтерс\". Близо до границата са забелязани бронирани автомобили с американско знаме, а източникът от SDF обяснява, че патрулите няма да са \"еднократни\". \"Ал Джазира\" обяснява, че патрулът е бил северно от границата в района на град Кахтания. Той  се намира  в североизточна Сирия, недалеч и от границата с Ирак.      На другия, западен край на границата кола бомба уби осем души в град Африн, който Турция отвоюва от кюрдите миналата година. Трийсет души са ранени при експлозията на живен пазар, а видеоклипове в социалните мрежи показват щетите в района. Това не е първият подобен инцидент по северозападната граница, а според някои жители виновни са кюрдските бойци от Силите за защита на народа (YPG), гръбнакът на SDF. Турция междвуременно смени тона за изтеглянето на кюрдите, което трябваше да се случи съгласно руско-турското споразумение. Президентът Реджеп Тайип Ердоган, който първоначално се съмняваше, че то се е слчило успешно, а по-късно се довери на Москва, че бойците са на над 30 км от границата, днес каза: \"Макар информацията, с която разполагаме, да предполага, че е е напълно успешно, ще реагираме на нея след оценката си на терен.\" Анкара заплашва с \"правото си\" да продължи операцията довела на разселването на поне 160 хил. (според други данни - 300 хил.) души, ако няма изтегляне. Кюрдските бойци не искат да са в армията на Асад  Междувременно SDF отхвърлиха призива на сирийската армия и полиция да станат част от редиците ѝ. Вчера ДПА и сирийската държавна агенция САНА цитираха изявление въоръжените сили с призив кюрдите да станат част от редиците ѝ, за да улеснят отблъскването на турската офанзива. Сирийското министерство на отбраната заяви, че армията \"е готова да приеме членове и части на SDF, които са готови да се присъединят към нея\". \"Ние в Сирия сме изправени пред общ враг и народът на обединена Сирия\" трябва да направи жертви, за да възстанови \"всеки сантиметър\" земя, се казва още в изявлението на министерството. SDF, която всъщност бе записана в конституцията на създадения преди няколко години автономен район Рожава в Северна Сирия като негова армия, отхвърли предложението. Според неин говорител е нужно споразумение, което \"признава и запазва специалния статут и структура\" на организацията.", "date": "2019.10.31", "title": "Расте напрежението между Турция и силите на Асад край границата"}
{"url": "https://www.dnevnik.bg/razvlechenie/2019/10/31/3985116_ringo_star_subra_chlenovete_na_biituls_v_svoi_nov_zapis/", "text": "Когато Ринго Стар решава да запише кавър на \"Grow Old with Me\" - една от последните песни, написани от Джон Ленън, той веднага привлича Пол Маккартни да запише бас китарата. След това продуцентът на записа, Джак Дъглас, открива начин да добави малко и от звука на Джордж Харисън, пише \"Ройтерс\". Дъглас използва в записа партитури на Харисън от \"Here Comes the Sun\" - една от авторските песни на Харисън в дискографията на \"Бийтълс\". \"Всички сме вътре\", каза пред \"Ройтерс\" Стар. Кавърът на \"Grow Old with Me\" е сингъл от \"What’s My Name\" - новия албум на барабаниста. Ленън записва демо на песента за това, което се оказва неговият последен му албум - Double Fantasy. Но песента така и не влиза в него. 79-годишният Стар разказа, че в записа може да се чуе как Ленън казва: \"Това ще е точно като за теб, Ринго\". За барабаниста това е бил много емоционален момент, тъй като Ленън е писал и други песни за него. \"Затова и си казах, че ще я запиша\", заяви той. \"Обичам тази песен и емоцията от това, че той се обръща към мен\", каза Стар и допълни, че макар и Ленън отдавна да не е на този свят, той остава един от най-добрите му приятели. Барабанистът съвсем наскоро публикува фотографската книга \"Another Day in the Life\" и изтъкна колко е радостен, че албумът на \"Бийтълс\" \"Abbey Road\" се е върнал в челните места на музикалните класации покрай неговата 50-годишнина. \"Мисля, че албумът впечатлява хората с това, че беше направен преди 50 години, а ние дадохме всичко от себе си, за да го запишем по най-добрия начин, по който можехме.\"", "date": "2019.10.31", "title": "Ринго Стар събра членовете на \"Бийтълс\" в свой нов запис"}
{"url": "https://www.dnevnik.bg/sport/2019/10/31/3985060_jultata_ludost_ot_iztoka_koiato_zalia_berlin_zaradi/", "text": "Жълта лудост\". Транспарант с този надпис беше разпънат на олимпийския стадион в Берлин в сряда вечерта в сектора с гостуващата агитка на \"Динамо\" (Дрезден). Необичайното в случая беше числеността ѝ. Повече от 30 000 привърженици пропътуваха близо 200 км, за да подкрепят любимия си отбор в мача с \"Херта\" за Купата на Германия. На терена се получи същинско зрелище, като клубът от Втора Бундеслига остана на секунди от отпадане, но и на секунди от класиране за осминафиналите. Гостите изоставаха с 1:2 след гол от дузпа на \"Херта\" в 85-ата минута, но отново от дузпа изравниха в 90-ата минута. В продълженията \"Динамо\" поведе с 3:2, но Торунариня вкара красив гол в 123-ата минута и изравни за състава от Берлин. При дузпите \"Херта\" спечели с 5:4. Голямата любов \"Динамо\" е един от най-успешните и най-обичани клубове от Източна Германия. Въпреки че е във второто ниво на местния футбол, средната му посещаемост е около 28 000 души, пише Би Би Си. Големите \"фенски преселения\" не са рядкост. През 2016 г. около 20 000 почитатели на отбора пътуваха до \"Алианц арена\" за мача с \"Мюнхен 1860\".      През януари 2017 г. повече от 10 000 се насочиха към Нюрнберг за двубой от Втора Бундеслига. Брат за брата Сега масовото посещение на двубоя в Берлин беше подплатено и от допълнителна мисия. Феновете се организираха да дарят средствата, събрани от връщането на пластмасовите си чаши за бира, в полза на десетки техни съмишленици, на които бяха наложени огромни глоби по обвинение, че са организирали протести срещу Германския футболен съюз (DFB), пише \"Дойче веле\". През май 2017 г. около 2000 фенове на \"Динамо\" \"обявиха война\" на DFB заради прекалената комерсиализация на футбола. Тогава те организираха шествие, облечени в камуфлажни дрехи, като използваха и пиротехника. Действията им привлякоха вниманието на медиите и бяха последвани от други фенски организации в страната. \"Умишлено искахме да сме възможно най-провокативни. Вероятно беше малко над допустимото, но постигна целта си\", заяви представител на крайната фенска организация \"Ултрас Динамо\" пред АРД през февруари 2018 г. По-рано този месец 35 от разследваните 58 фенове бяха осъдени да платят общо 290 хил. евро глоба и разноски по делата. Привърженици на \"Динамо\" основаха Комитет за солидарност (SoKo), чиято цел е да осигури финансова и емоционална помощ за засегнатите фенове. \"Искат да заглушат ултра движението и активната фенска сцена в Германия. Искат стадионите да са пълни с събитийни фенове, които просто дават парите си и си кротуват\", заяви говорителят на комитета Корина Функе. Допреди мача в Берлин организацията е събрала 44 000 евро. В акцията се включиха музикални групи и дори бивши футболисти като бившия германски национал Йенс Йеремис, който даде свои медали и фланелки на търг. Дарения са дошли от всички точки на страната, дори и от съперникови фенски организации.     ", "date": "2019.10.31", "title": "Жълтата лудост от Изтока, която \"заля\" Берлин заради футбола и още нещо"}
{"url": "https://www.dnevnik.bg/politika/2019/10/31/3985187_vmro_podkrepi_iordanka_fandukova_na_balotaja_za_kmet/", "text": "Три дни преди балотажа за кмет в София ВМРО обяви, че подкрепя дългогодишния кмет Йорданка Фандъкова, която е кандидат на местна коалиция ГЕРБ (СДС). На първи тур тя води пред независимия кандидат Мая Манолова, срещу която ще се яви на балотаж, с 38 195 гласа. Кандидатът на ВМРО Ангел Джамбазки получи 17 377 гласа. След срещи между представители на областния съвет на ВМРО в София и екипа на Йорданка Фандъкова е постигнато съгласие за съвместна работа в Столичния общински съвет (СОС) по теми като подобряване на сигурността в града, благоустройство на кварталите и развиване на северните райони, се посочва в съобщение на партията. През новия мандат местната коалиция между ГЕРБ и СДС и ВМРО ще имат мнозинство от 31 съветници. След като Фандъкова бъде избрана за кмет, ще бъде подписано споразумение с ВМРО по темите, по които е постигнато съгласие. Според общинския съветник от ВМРО Карлос Контрера подкрепата за Фандъкова е логична. Той смята, че с другия кандидат Мая Манолова няма как да се постигне каквото и да е било съгласие, защото \"тя обещава всичко на всички\". Партиите от \"Демократична България\" и Борис Бонев от \"Спаси София\" не са обявили подкрепа за никого. Бившият кмет на \"Младост\" Десислава Иванчева обяви, че подкрепя Манолова.", "date": "2019.10.31", "title": "ВМРО подкрепи Йорданка Фандъкова за балотажа за кмет на София"}
{"url": "https://www.dnevnik.bg/sviat/2019/10/31/3984935_chumata_po_svinete_se_razrastva_po_sveta_nikoi_ne_e/", "text": "Чумата по свинете ще продължи да се разпространява в Азия, където вече предизвика смъртта и избиването на милиони животни и никоя страна не е застрахована от пораженията на вируса по животните, за който няма лечение. Това предупреди в интервю за \"Ройтерс\" Моник Елоа, ръководител на Световната организация за животинско здраве (OIE). Тръгнала от Африка и минала през Европа, тази зараза нанесе тежки щети в Китай - най-големият в света производител на свинско. Африканската чума по свинете е открита в 50 държави и през последните няколко години промени сериозно глобалните пазари за месо и храни. \"Наистина сме изправени пред глобална заплаха\", допълва Елоа. \"Рискът съществува за всички страни, независимо дали са в географска близост или са далеч от огнищата, тъй като потенциалните източници на зараза са най-разнообразни.\" Вирусът не е опасен за човека, но може да се пренесе и от туристи, донесли от пътуване в заразен район в чужбина шунка или сандвич с кренвирш, изхвърлили останките в боклука, след което той е попаднал за повторна употреба от фермерите за хранене на прасетата, описва тя един от вариантите. Опасност има още от международната търговия с живи животни и хранителни продукти от малки производители, използващи за хранене на свинете биоотпадъци от ресторанти или храна от кошчетата на жп гари. В Югоизточна Азия бързо бяха заразени Виетнам, Камбоджа, Лаос, Южна Корея и Филипините и в следващите месеци се очакват съобщения за чума по свинете от други държави. \"За кратък период от време няма да има подобряване на положението. Ще продължим да имаме нови и нови огнища в поразените държави. Висок е рискът за съседните страни и за някои въпросът е не дали, а кога ще бъдат заразени.\" Елоа подчертава, че налагането на контрол се оказва доста трудно. Но в Европа ситуацията е различна, тъй като засега заразените животни са предимно глигани, обяснява тя. Появата на вируса в Източна Европа е, общо взето, поставена под контрол заради мерките за сигурност. Разпространяването на африканската чума по свинете бързо повиши цените на световните пазари за свинско месо и удари фермите за царевица и соя, от които идва храната за животните. Все още не може да се възстановят пазарите за прасенца, защото производителите още се въздържат от подновяване на гледането им в предишните мащаби. В Китай например през септември прасетата са били 40% по-малко спрямо същия месец на миналата година, съобщи аграрното министерство в Пекин. Представители на индустрията смятат, че загубите са значително по-големи.      Правителството задейства през септември нови мерки в подкрепа на националното производство и стабилизиране на доставките на месо. Според Елоа те са адекватни, но е нужно време за цялостното им прилагане. \"Има разлика между това, което е решено \"на хартия\" - за което нямам притеснения - и как реално се изпълнява то, особено в много големи държави, където има и разнообразни начини за отглеждане.\"", "date": "2019.10.31", "title": "Чумата по свинете се разраства по света, никой не е защитен"}
{"url": "https://www.dnevnik.bg/bulgaria/2019/10/31/3985226_dannite_za_vsiaka_obshtestvena_poruchka_shte_budat/", "text": "Новият Регистър на обществените поръчки (РОП) ще съдържа електронна информация на всяка обществена поръчка. В нея ще се публикуват всички документи, свързани с поръчката, като договори, рамкови споразумения и анексите към тях, както и договори за подизпълнение. Това реши кабинетът на днешното си редовно заседание, след като одобри проект на Закон за изменение и допълнение на Закона за обществените поръчки. По този начин правителството прави още една крачка към въвеждането на системата за електронни обществени поръчки. Това е  една от основните задачи пред вицепремиера Томислав Дончев  в мандата на сегашното правителство. В началото на годината той заяви, че системата е вече готова и е в тестови режим. \"Първо ще присъединим някои министерства и агенции, за да я изпробват. Освен това са нужни няколко месеца за обучение на специалистите\",  каза през януари Томислав Дончев . С промените в закона, считано от 1 януари 2020 г., се урежда по-ранното въвеждане на профилите на купувача на платформата. С това се цели да се съкрати времето и разходите на възложителите за поддържане на досегашните профили на купувача. За всички възложители остава задължението да поддържат тези профили до приключване на всички поръчки, открити преди 1 януари 2020 г. В промените в закона е заложено още в РОП да се публикуват и поканите до определени лица за участие в обществените поръчки, а не само обявите за събиране на оферти. По този начин се разширявала публичността при възлагане на обществена поръчка. Друга важна промяна при тези поръчки е подаването на Единния европейски документ за обществени поръчки вместо декларации, изготвени от възложителя. Така се уеднаквяват правилата за деклариране на обстоятелствата за личното състояние и съответствието с критериите за подбор при възлагане на поръчки, независимо от прилагания ред. Предоставя се възможност на всички разпоредители с бюджет от по-висока степен, а не само първостепенните, да възлагат поръчките на подчинените си разпоредители с бюджет. Направена е и промяна, свързана с начина за изчисляване на прогнозната стойност на поръчките. Изискването за нейната актуалност вече ще се отнася към момента, в който възложителят решава да стартира възлагането на поръчка, а не към конкретна фиксирана дата.", "date": "2019.10.31", "title": "Данните за всяка обществена поръчка ще бъдат качени онлайн"}
{"url": "https://www.dnevnik.bg/bulgaria/2019/10/31/3985220_petur_madjukov_shte_e_pocheten_konsul_na_uzbekistan_v/", "text": "О ръжейният търговец Петър Манджуков  ще е почетен консул на Узбекистан в България, реши днес правителството. Министерският съвет прие решение за откриване на почетно консулство на Узбекистан в България, ръководено от почетен (нещатен) консул, съобщиха от правителствената информационна служба. Новооткритото почетно консулство на Узбекистан ще бъде със седалище в София и консулски окръг, обхващащ територията на областите Пловдив и София (столица). Към момента Узбекистан няма свое дипломатическо представителство в София. За връзките с България отговаря посланикът й в Турция. Според последните данни на Министерството на икономиката външнотърговският стокообмен между България и Узбекистан за 2016 г. е 15 601 000 долара, основно износ от България, като салдото е 12 601 000 долара. Водещи стоки в износа на България за Узбекистан през 2016 г. са медикаменти, което представлява 70,44 на сто от стокообмена, сочат данните. В същото време  последният доклад на междуведомствената комисия за експортен контрол и  неразпространение на оръжията за масово унищожение показва, че България е изнесла през 2017 г. оръжие и боеприпаси за 6 216 364 евро, а издадени разрешителни за износ са на стойност 9 109 950 евро. През 2016 г. реализираните разрешителни са били за 8 363 488 евро. Петър Манджуков е  носител на орден  \"Стара планина\"  I степен , връчен му от президента Георги Първанов. Манджуков  стана и първия архонт на Пловдив . Званието му бе дадено от Пловдивския митрополит Николай, след като бизнесменът дари един милион лена за изграждането на нов храм. Титлата на Манджуков му беше връчена след освещаването на църквата \"Свето Преображение Господне\". През 2004 г. името на Манджуков беше замесено в сериозен скандал, станал известен  под името \"Петролгейт\" . Беше създадена и парламентарна комисия, която да разгледа случая. Тогава излязоха информации, че три български дружества са въоръжавали тайно режима на Саддам Хюсеин и още толкова са търгували между 1997 и 2003г. с петролни ваучери, като печалбата в един от случаите е била пердназначена за Българската социалистическа партия. ДЖЕФФ Корпорейшън, Елмет-инженериг и \"САРА-М са се договаряли за оръжие и оборудване с двойна упореба, а по петрола са работили \"Машиноекспорт\", \"Химимпорт\" и \"Аракбул ойл\". Това се твърдеше в обхващащ 1200 страници  доклад на специалната разследваща комисия  Iraq Survey Group (ISG), създадена от САЩ за издирване на оръжия за масово унищожение или програми за разработването им. Собственик на \"Машиноекспорт\" е оръжейният търговец Петър Манджуков. Името му беше замесено в първия скандал след публикуването на подобни разкрития в иракския вестник \"Ал Мада\". Почти веднага след 10 ноември 1989 вече бившият служител на \"Кинтекс\" Петър Манджуков получава лично от Андрей Луканов пълен лиценз за търговия с оръжие. Комисията за разкриване на досиетата с решение от 2010 г. обявява за първи път името му сред сътрудниците на Държавна сигурност, регистриран с псевдоним \"Пампоров\".", "date": "2019.10.31", "title": "Петър Манджуков ще е почетен консул на Узбекистан в България"}
{"url": "https://www.dnevnik.bg/analizi/2019/10/31/3985178_pred_diktofon_kak_svobodna_evropa_si_ostana_bez/", "text": "                         Докато двете кандидатки за София спорят за това кой точно бяга от дебат, можем да ви разкажем нашия личен опит. Искахме да проведем интервю и с двете, но Йорданка Фандъкова се отказа. Бяхме изправени пред избора да проведем интервю само с Мая Манолова, която се беше съгласила веднага, или да се откажем от интервюта с когото и да било. Избрахме второто с пълното съзнание, че всяка от позициите, която изберем, би била укорима. В сряда около 11 ч. партийният пресцентър на ГЕРБ и пресцентърът на Мая Манолова получиха покана за интервюта, които да бъдат публикувани в един ден, а въпросите да бъдат еднотипни. От пресцентъра на издигнатата от Инициативен комитет и подкрепена от БСП Манолова след половин час отговориха положително. Пресофисът на Йорданка Фандъкова (ГЕРБ) започна с уговорки. На живо ли ще е интервюто, \"пред диктофон ли ще е?\" – попитаха оттам. А след отговора, че всичко, което не е пред диктофон, не е интервю, се разви следният диалог (в три последнователни разговора):  – питат от пресцентъра на ГЕРБ. -  – отговарям аз. И допълвам:  Около 11.30 ч. в сряда от пресцентъра на ГЕРБ обещаха да се чуем \"след половин час\" и да отговорят. В 12 ч. когато се обадих, обясниха, че им е необходим още половин час за решение. Оттогава досега позвъняванията до тях са 4, но отговор няма. Вследствие на това позвъних в пресцентъра на Мая Манолова и отказах заявения с нея разговор. Прекият резултат за аудиторията е, че тя не може да чуе отговорите нито на едната, нито на другата кандидатка. Истината е, че въпросите щяха да са най-обикновени – тези въпроси, които обсъждате вие в социалните мрежи; тези въпроси, които са предмет на анализ на експертите. Искахме докрай да удържим на равните условия на двете кандидатки, но преценихме, че с \"мейл\"от единия кандидат състезанието няма да е честно, а цялото начинание няма да е точно журналистика.", "date": "2019.10.31", "title": "\"Пред диктофон\". Как \"Свободна Европа\" си остана без интервю с кандидатките за София"}
{"url": "https://www.dnevnik.bg/biznes/2019/10/31/3985250_prihodnata_agenciia_predupredi_za_falshivi_imeili_s/", "text": "Разпространяват се фалшиви имейли от името на Националната агенция за приходите, с които се иска доброволно плащане на данъци от сделки с криптовалута, съобщиха от НАП. Писмата приканват получателите им да отворят прикачен файл, в който според описанието към него се съдържа информация за изпълнително дело, банкови сметки, срокове и суми за плащане. От НАП предупреждават, че това представлява класическа форма на \"фишинг\" - атака, чрез която се цели измама. От агенция съветват клиентите си да изтрият веднага писмо с подобно съдържание, а ако са го отворили, да сканират компютъра си с актуална версия на антивирусна програма. От приходната агенция припомнят също, че имейлите, които официално изпраща институцията са персонализирани и че по никакъв повод не следва да се предоставя информация в имейл кореспонденция за банкови сметки, номера на банкови карти и друга чувствителна финансова информация.", "date": "2019.10.31", "title": "Приходната агенция предупреди за фалшиви имейли, с които се искат плащания"}
{"url": "https://www.dnevnik.bg/bulgaria/2019/10/31/3985246_socialistite_vuv_varna_podkrepiat_i_ne_podkrepia/", "text": "Мръсни вътрешнопартийни войни\", които имат за цел \"лично облагодетелстване\" - така определи днес Анелия Клисарова, кандидат-кмет на БСП - Варна, в първия тур на изборите за местна власт, разцеплението в местната организация на левите. До него се стигна след решението на крилото, оглавявано от Борислав Гуцанов да подкрепи на балотажа в неделя лидера на ултранационалистическата партия \"Възраждане\" Костадин Костадинов. С 14.30% от гласовете той зае второ място след Иван Портних (ГЕРБ) с 49.29%. Клисарова, която остана трета с 14.02%, днес призова симпатизантите си да гласуват по съвест на балотажа в неделя. Според председателя на предизборния щаб на Клисарова Иван Иванов БСП нямало как да подкрепи човек като Костадинов, който е участвал в Луков Марш, промотирал партията си с видеоклипове, намекващи за физическа саморазправа с политически опоненти и влязъл с оръжие в циганско гето във Варна. В същото време вчера от пресцентъра на БСП във Варна разпространиха позиция, според която местната партийна организация призовава за подкрепа на Костадинов. По-късно пред \"Дневник\" това решение беше обоснована с казаното от Корнелия Нинова, веднага след първия тур на изборите, че местните организации на левите трябва да подкрепят всеки участник в балотажа освен кандидатите на ГЕРБ.      В отговор на журналистически въпрос днес Иван Иванов призна, че макар и със свалено доверие от националното ръководство на партията си, Борислав Гуцанов де юре все още е легитимен председател на Градския съвет на БСП във Варна. До снемането на доверието се стигна след като в средата на септември именно Гуцанов даде предложението за кандидат-кмет на левицата да бъде подкрепен Костадинов, а това предизвика шумен скандал в партията. Според вътрешнопартийните опоненти на Гуцанов тази номинация е била плод на тайните му договорки със сегашния кмет на града Иван Портних. Идеята зад припознаването на лидера на ултранационалистическата партия \"Възраждане\" като кандидат на БСП е била срещу Портних да бъде издигнат съперник, който да разцепи социалистите в града и по този начин да гарантира победа на кандидата на ГЕРБ още на първи тур, твърдяха социалисти във Варна. Този план беше осуетен след намесата на \"Позитано\" 20, но ефектът от нея очевидно е бил временен. Сега в по-сложен и скандален сценарий обърканите членове и симпатизанти на БСП във Варна вероятно няма да стигнат до урните за балотажа следващата неделя. А Костадинов все пак ще се яви срещу Портних като  конкурент, който ще бъде преодолян без усилия  при солидната разлика в подкрепата, която двамата получиха на първия изборен тур.", "date": "2019.10.31", "title": "Социалистите във Варна подкрепят и не подкрепят Костадин Костадинов за балотажа"}
{"url": "https://www.dnevnik.bg/biznes/2019/10/31/3985258_kabinetut_odobri_bjudjeta_za_2020_godina/", "text": "Министерският съвет одобри законопроекта за държавния бюджет на Република България за 2020 година и актуализираната средносрочна бюджетна прогноза за периода 2020-2022 година. В актуализираната бюджетна прогноза са представени средносрочните икономически перспективи и приоритети на правителството, както и основните параметри на бюджетната рамка за следващата година. И при приходите, и при разходите за периода 2020-2022 г., изразени като процент от брутния вътрешен продукт (БВП), се наблюдава тенденция на спад от 36.9 % до 35%, а в номинален размер стойностите на тези показатели се увеличават, като от 46.827 млрд. лв. за 2020 г. се очаква да достигнат 50.143 млрд. лв. през 2022 г., посочва правителствената информационна служба. Приоритетите на данъчната политика са съобразени препоръката на Съвета на Европейския съюз за подобряване на събираемостта на данъците, като в средносрочен план се предвижда запазване на ниските данъчни ставки на корпоративните данъци и тези на данъците върху доходите на физическите лица. Приоритетите на бюджет 2020 са образованието, здравеопазването, отбраната, пенсионната политика и политиката по доходите. Образование Предвижда се в сектор \"Образование\" ежегодно да бъдат предоставяни допълнителни средства в размер на 360 млн. лв. за увеличение на възнагражденията на педагогическия персонал. Целта е през 2021 г. да бъде постигнато удвояване спрямо 2017 г. на средствата за възнаграждения на педагогическите специалисти. Отбелязва се, че в периода 2020-2022 г. ще продължи реализирането на мерките за повишаване на привлекателността на професията и мотивацията на учителите. Сред приоритетните мерки е насърчаване на зрелостниците с високи резултати да получат педагогическо образование и да постъпват на работа в образователната. Здравеопазване Основните приоритетни направления в областта на здравеопазването през тригодишния период са осигуряване на финансова устойчивост и обезпеченост на здравната система, повишаване и поддържане качеството на живот чрез намаляване на преждевременната смъртност и заболеваемостта, както и преодоляване на регионалните дисбаланси и осигуряване на функционално взаимодействие между отделните нива на медицинска помощ. Изграждането на Национална здравна информационна система е сред приоритетите, с които се цели подобряване на качеството и ефективността на процесите в системата. Същевременно одобреният от кабинета днес (НЗОК) за 2020 г., който предвижда 4.744 млд. лв. приходи и трансфери. Не се предвижда увеличаване на размера на здравните вноски и те остават 8%. Здравноосигурителните приходи са в размер на 4.640 млрд. лв., от които 3.107 млрд. лв. са приходи от здравноосигурителни вноски и 1.533 млрд. лв. са трансфери за здравно осигуряване. Общо текущите разходи са в размер на 4.594 млрд. лв., което е увеличение с 382.1 млн. лв. спрямо тазгодишния бюджет на НЗОК. Разпределението на средствата за здравноосигурителни плащания е следното: За медицински дейности – 2.850 млрд. лв., от които 244 млн. лв. за извънболнична медицинска помощ, 244. млн. лв. За специализирана извънболнична помощ, 94.3 млн. лева за медико-диагностична дейност и 2.247 млрд. лв. за болнична медицинска помощ. За дентални дейности са предвидени 179.8 млн. лв. За лекарствени продукти – 1.243 млрд. лв. Отбрана Осигурени са средства за поддържане и развитие на националните отбранителни способности и способностите, свързани с колективната отбрана, включително средства за изпълнение на приетите от Народното събрание инвестиционни проекти. Относителният дял на капиталовите разходи към общите разходи за отбрана е над 20-процентния критерий на НАТО. Разходите за отбрана са съобразени с Националния план за повишаване на разходите за отбрана на 2 на сто от БВП на Република България до 2024 г. Пенсионна политика Предвижда се от 1 юли 2020 г. всички пенсии, отпуснати до 31 декември 2019 г., да се увеличават с 6.7 %, като от 1 юли през 2021 г. и 2022 г. пенсиите, отпуснати до 31 декември на предходната година, също се осъвременяват по т.нар. \"швейцарското правило\". За периода 2020-2022 г. тежестта на една година осигурителен стаж в пенсионната формула се запазва в размер на 1.2. Политика по доходите Освен вече предвиденото увеличение на минималната работна заплата от 1 януари 2020 г. на 610 лв. и от 1 януари 2021 г. на 650 лв. (като размерът от 650 лв. ще се запази и през 2022 г.), в настоящата прогноза е заложена мярка за 2020 г. за увеличение с 10 % на средствата за заплати и възнаграждения на персонала, нает по трудови и служебни правоотношения, включително и на средствата за осигурителни вноски, което ще има отражение върху заплащането на заетите в бюджетния сектор. За периода 2020-2022 г. се предвижда увеличение на минималния осигурителен доход за самоосигуряващите се, съответно в размер на 610 лв. за 2020 г. и 650 лв. за 2021 г. и 2022 г., както и увеличение на минималния осигурителен доход за регистрираните земеделски стопани и тютюнопроизводители от 400 лв. на 610 лв. от началото на 2020 г. Максималният осигурителен доход за всички осигурени се запазва в размер на 3000 лева. Основните в проекта на бюджета за 2020 г. са в общ размер 4.203 млрд. лева., което е увеличение с 456.8 млн. лв. От тях за общата субсидия за делегираните от държавата дейности увеличението е с 418.8 млн. лв., изравнителната субсидия - с 13 млн. лв., трансферите за зимно поддържане и снегопочистване - с 5 млн. лв., целевата субсидия за капиталови разходи - с 20 млн. лева. С бюджет 2020 са предвидени промени в механизмите за разпределение на целевата субсидия за капиталови разходи и на трансфера за зимно поддържане и снегопочистване на общинските пътища. Премахва се изравнителният компонент, който осигурява достигнатия размер на целевата субсидия за капиталови разходи и на трансфера за зимно поддържане и снегопочистване през предходната година. Въз основа на допусканията при прогнозно положително нетно дългово финансиране за периода 2020-2022 г. се запазва тенденцията за намаляване на съотношението на държавния дълг спрямо прогнозното ниво на БВП от 18.6% към края на 2019 г. до 17% в края на 2022 година. Нивото на консолидирания дълг на сектор \"Държавно управление\" се очаква да продължи да спада, движейки се в диапазона от 19.8-18.2% от БВП или между 25.1-26.1 млрд. лева. Прогнозите за относителния дял на консолидирания дълг спрямо БВП остават значително под максимално допустимата референтна стойност на Маастрихтския критерий за конвергенция от 60%, което ще гарантира запазване на равнището на държавна задлъжнялост в устойчиви граници и водещата позиция на България сред 28-те страни - членки на ЕС по отношение на ниското ниво на дългова тежест, посочва правителствената пресслужба.", "date": "2019.10.31", "title": "Кабинетът одобри бюджета за 2020 година"}
{"url": "https://www.dnevnik.bg/na_put/2019/10/31/3985257_na_letishte_gatuik_zapochvat_testove_na_nova_shema_za/", "text": "Операторът на летище \"Гетуик\" край Лондон и авиокомпания easyJet започнаха двумесечен тест на нова схема за качване на пътниците на борда на самолета, която се надяват да съкрати с 10% времето от отварянето на изхода до потеглянето за излитане. Това е поредният опит за по-добра организация на процеса, с което са експериментирали и авиокомпании като Emirates и United Airlines Неотдавна easyJet е успяла по този начин да настани 158 души само за 14 минути. А това е 2 минути по-бързо от средния показател. Авторите на схемата твърдят, че тя намалява и стреса за пътниците, изнервени от бъркотията, която представлява заемането на местата и блокирането на пътеките от хора с багаж, движещи се понякога в противоположната посока. Новият метод предвижда извикване за качване първо на хората с места до прозорците, после - тези по средата, и последни - тези с номера до пътеката. Запълването става от дъното на самолета напред. Който е платил за качване на борда с приоритет, няма да бъде лишаван от това удобство. Същото важи и за хората, нуждаещи се от специални грижи. Смята се че така най-малкото се съкращава времето, в което някой стои прав на пътеката или вдига вече седналите, за да заеме мястото си. Но схемата не е приложима за всеки вариант, разказва Би Би Си. Различно е, когато се качват групи или семейства с деца. В този вариант вероятно по-удачно е настаняването ред по ред. Затова в съобщението на \"Гетуик\" се казва, че в тестовия период няма да има един модел за всички, а полет по полет ще се преценява според броя на семействата с деца, пътуващите самостоятелно и т.н. Няма го и обичайното повикване на пътниците за полета по озвучителната система. На всеки гейт ще има електронно табло, изписващо номера в самолета, който трябва да бъде зает. Затова и медиите бързо нарекоха системата \"Бинго за качване на борда\" (Boarding Bingo). Тестовете започват на Изход 101 и от easyJet предпазливо казват, че първо искат да анализират с \"Гетуик\" резултатите преди да решат дали да приложат модела в цялата си мрежа от полети.", "date": "2019.10.31", "title": "На летище \"Гетуик\" започват тестове на нова схема за качване на борда"}
{"url": "https://www.dnevnik.bg/bulgaria/2019/10/31/3985276_i_demokratichna_bulgariia_vuv_varna_prizova_za/", "text": ",Демократична България\" - Варна, не разпознава своите ценности в нито един от двамата кандидати за балотажа на 3 ноември. Това заявиха днес в разпространена позиция от местната организация на обединението. \"Хората, които гласуваха за нас очакват определена качествена промяна във Варна, която според нас не може да се реализира нито от един от двамата кандидати, пише в позицията. Ние призоваваме варненци да гласуват според съвестта и убежденията си. Нашите симпатизанти са интелигентни и принципни хора и ние сме сигурни, че те ще постъпят правилно\". В първия тур на изборите миналата неделя кандидатът за кмет на \"Демократична България Обединение\" Стела Николова събра 8.67% от гласовете и така остана четвърта. Преди нея бяха Иван Портних (ГЕРБ) с 49.29% от гласовете, Костадин Костадинов (\"Възраждане\") с 14.30% и Анелия Клисарова (БСП) с 14.02%. В бъдещия Общински съвет на Варна \"Демократична България\" ще има най-вероятно четирима представители. Днес от щаба на Клисарова също обявиха, че няма да призоват за подкрепа на нито един от двамата участници в балотажа на 3 ноември - Иван Портних и Костадин Костадинов. Обявеният мотив за това решение бе, че БСП нямало как да подкрепи  човек като Костадинов, който е участвал в Луков Марш, промотирал партията си с видеоклипове, намекващи за физическа саморазправа с политически опоненти и влязъл с оръжие в циганско гето във Варна . В същото време обаче  официалната позиция на Градския съвет на социалистите във Варна, оглавяван от Борислав Гуцанов, е за подкрепа именно на Костадинов  във втория тур на изборите.", "date": "2019.10.31", "title": "И \"Демократична България\" - Варна призова за гласуване по съвест на балотажа"}
{"url": "https://www.dnevnik.bg/bulgaria/2019/10/31/3985299_predi_balotaja_manolova_prizova_prezidentut_da_ne/", "text": "Три дни преди балотажа за кмет на София независимият кандидат Мая Манолова призова президента Румен Радев да не подписва указа за назначаване на Иван Гешев за главен прокурор. По конституция държавният глава може да откаже веднъж, като процедурата се връща във Висшия съдебен съвет (ВСС). В сряда Манолова каза, че подкрепя протеста срещу Гешев. Но днес обяви, че позицията й не е нова, а е заявена в интервю за \"Капитал\", взето на 3 октомври, където казва, че не е добре да има само един кандидат. \"Казвам го за Борисов и Фандъкова, които се крият и умират от страх\", обяви още Манолова. По-рано днес по Би Ти Ви опонентът й за кметския пост каза, че има позиция по темата, но позициите не се съобщават преди балотажа. Днес от инициативния комитет на Манолова цитираха данни, че в ромските секции, където масово се гласува за Фандъкова, хората гласуват за листата с кандидати за общински съветници на ДПС, което обвързвало двете партии. В шатрата бе излъчено видео как новият кмет на Будапеща Гергий Карагон призовава за подкрепа за Манолова на балотажа.", "date": "2019.10.31", "title": "Преди балотажа Манолова призова президентът да не подписва указа за Гешев"}
{"url": "https://www.dnevnik.bg/sport/2019/10/31/3985286_v_din_ot_nai-silnite_si_machove_za_godinata_grigor/", "text": "Григор Димитров изигра един от най-силните си мачове през 2019 г. и се класира за четвъртфиналите на мастърса в Париж за пръв път в кариерата си. Българският тенисист спечели убедително с 6:3, 6:2 срещу петия в света Доминик Тийм. Следващият му съперник ще е Кристиан Гарин (№42 в света), с когото никога досега не е играл. Чилиецът преодоля представителя на домакините Жереми Шарди след вълнуващ и оспорван мач. Димитров игра много силно, като беше уверен и държеше инициативата през целия мач.  Той спечели на нула първите три сервис гейма. Успоредно с това реализира и единствената си възможност за пробив и поведе с 4:1. Димитров игра стабилно до края на сета и заслужено го спечели. Във втория сет българинът отново направи ранен пробив. Постигна го в маратонския трети гейм, в който държеше инициативата, но трябваше да изчака до петата си възможност. Димитров не само затвърди пробива си, но и постигна още един. Това му отвори вратите към победата.", "date": "2019.10.31", "title": "В един от най-силните си мачове за 2019 г. Григор Димитров преодоля Тийм в Париж"}
{"url": "https://www.dnevnik.bg/biznes/2019/10/31/3985312_sud_otmeni_novite_ekotaksi_za_kamioni_i_avtobusi/", "text": "Тричленен състав на Върховния административен съд отмени въведените през пролетта на 2016 година екотакси, които се плащат при регистрация на камиони и автобуси (превозни средства от категориите M2 и N2, и M3 и N3). Това става, след като Сдружение \"Съюз на международните превозвачи\" атакува текстове от Наредбата за определяне на реда и размера за заплащане на продуктова такса. Съгласно текстовете при регистрация на ТИР-ове и автобуси трябваше да се заплащат продуктови такси на рециклиране, които варират от 938 лева за ново превозно средство до 2325 лв. за такива над 10 години. Според съдиите отменените текстове влизат в пряко противоречие с нормативни разпоредби от по-висока степен, записани в Закона за опазване на околната среда и Закона за управление на отпадъците. Те посочват също, че размерът на таксата трябва да е определен по нормативно регулиран и обоснован метод, а в случая липсва всякаква информация относно механизма за определянето на продуктовата такса. В решението на ВАС се посочва също, че след като спре употребата на камиони и автобуси, не се образуват масово разпространени отпадъци. В допълнение се казва, че в никой закон не е предвиден случай за разделно събиране, третиране или обезвреждане на конкретен масово разпространен отпадък от експлоатацията на автомобилите от категории M2 и N2, и M3 и N3. Решението по административното дело може да се обжалва пред петчленен състав на ВАС.", "date": "2019.10.31", "title": "Съд отмени екотаксите за камиони и автобуси"}
{"url": "https://www.dnevnik.bg/photos/2019/10/31/3985309_snimka_na_denia_pametnik_na_simeon_radev_e_postaven_do/", "text": "Паметник на автора на \"Строители на съвременна България\", Симеон Радев, е поставен до НДК. Творбата е на скулптора Янко Бонев, а проектант е арх. Петър Стрясков. Идеята е на фондация \"Достойни българи\", а финансирането е от Обединената велика масонска ложа на България, обясни проектантът. Предстои официалното му откриване.", "date": "2019.10.31", "title": "Снимка на деня: Паметник на Симеон Радев е поставен до НДК"}
{"url": "https://www.dnevnik.bg/sviat/2019/10/31/3985252_istinskata_smurt_na_bagdadi_-_vsichko_izvestno_dosega/", "text": "Ликвидирането на лидера на \"Ислямска държава\" Абу Бакр ал Багдади може да не означава пълно изтребване на групировката, загубила и последните късчета от \"халифата\" си в Сирия едва в началото на тази година. Все пак - след множество твърдения за убийството му в последните години - заради сигурността, с която Вашингтон предоставя данните, то все повече изглежда като факт. Снощи Пентагонът дори разпространи първи кадри и видеозаписи от операцията на командосите в Сирия. \"Дневник\" обобщава известното въз основа на коментарите на американски официални представители, регионални и международни издания и цитирани от тях източници, свързани с операцията, като предимно кюрдските Сили за защита на народа (YPG). Мястото - в Северозападна Сирия Според досегашната информация това се е случило в  село Бариша  в провинция Идлиб, съвсем близо (на 5 км) до турската граница. Съобщението за операцията  повдигна въпроси , тъй като до момента бе известно, че Багдади е пристигнал там от източната част на страната, в района на иракската граница, и вероятно е преминал през контролирана от сили на президента Башар ал Асад (или Русия) територия. Мистерията е още по-голяма заради факта, че в района силната групировка е отцепническа група от \"Хайят Тахрир аш Шам\" (салафитската организация, в чиято основа е бившият клон на \"Ал Кайда\" в Сирия). Операцията Операцията с осем хеликоптера, прекосили територия под контрола на Ирак, Русия и Турция, и с името \"Кейла Мюлър\" (хуманитарна работничка, отвлечена от \"Ислямска държава\") е подготвяна месеци наред. Сред участвалите екипи е имало части на елитните \"Делта форс\". Помагали са обаче и близкоизточни разузнавателни агенции, както и кюрдските бойци от Сирийските демократични сили (SDF). Бойците твърдят, че операцията е можела да се случи месец по-рано, но плановете се променили заради турската офанзива в Сирия. Американските власти отричат да е имало връзка между операциите \"Извор на мира\" и \"Кейла Мюлър\". Започналата в 17 ч. местно време в събота операция включвала (по думите на президента Доналд Тръмп) прелитане над \"много, много опасна\" територия. Помощна роля са имали и други части, както и американски самолети и кораби. Генерал Маккензи каза още, че неидентифицирани бойци са били убити в околностите, когато са открили огън по американските хеликоптери. Бройката на убитите не бе съобщена. Видео, показващо нанесените от американците удари по тази група бойци, също беше разпространено от Пентагона. Смъртта в тунела Първоначалната идея е била залавянето на Ал Багдади. При пристигане в района на комплекса, където се укрива лидерът, обаче бойци откриват огън по американските хеликоптери и са неутрализирани. Броят им не е известен. При приближаване до оградата на комплекса в Бариша обаче в нощта на събота срещу неделя се стига до сблъсъци пред сградата - отпред излизат възрастни с деца. След убийството им американските части влизат в сградата, но Ал Багдади вече е в тунел, който иначе би трябвало да бъде използван за евентуалното му бягство. Той взривява бомбата, която носи, а експлозията убива и него, и две малки деца (не три, както се твърдеше по-рано). Според оповестявани по-рано данни те са били синовете му. Няма потвърждение, че жално е скимтял, преди да се самоубие, както настоява Тръмп. Генерал Маккензи обаче добави: \"Мога да ви кажа: изпълзял е в дупка с две малки деца и се е самовзривил, докато хората му са били на терен. Можете да си направите извода що за човек е въз основа на това... Не мога да потвърдя нищо друго за последните му секунди.\"      Общо шест жертви Освен тези деца шестима членове на ИД общо загиват по време на операцията, заяви генерал Кенет Маккензи, шеф на американското централно командване. Сред тези шест души са самият Багдади, четири жени и един мъж. Жените са се държали заплашително и са носели жилетки с експлозиви, разказа генералът. Той увери, че 11 други деца са били защитени от силите, щурмували комплекса, и че двама мъже са били заловени. Взети са електронни материали и значително количество документи.      Използвано ли е бельото на Багдади ДНК на Багдади е била взета сред отломките на комплекса и сравнена с ДНК от него, взета по времето, когато е бил в затвор в Ирак през 2004 г., твърдят американските власти. Така е потвърдено без съмнение, че става дума действително за него. Тази версия е различна от излаганата от кюрдските бойци досега. Те говореха за тест, при който е използвано бельото на лидера, задигнато от приближен на Багдади и използвано за теста. Унищожение След края на операцията на командосите комплексът е бил унищожен, за да не се превърне в място за поклонение, допълни генерал Маккензи. Той потвърди, че тленните останки на Багдади са били спуснати в морето в съответствие със законите на войната в рамките на 24 часа след смъртта му. Други ползи от операцията Иззети са множество улики - \"документация и електроника\" - по време на обиска. Все още не е известно как ще се използват те в борбата срещу останките от \"Ислямска държава\".", "date": "2019.10.31", "title": "\"Истинската смърт\" на Багдади - всичко известно досега"}
{"url": "https://www.dnevnik.bg/video/deniat_s_veselin_dremdjiev/2019/10/31/3985330_emil_georgiev_ot_ugula_na_cacarov_se_opitvat_da/", "text": "Очаквам президентът Румен Радев да не бърза с подписването на указа за назначаването на Иван Гешев за главен прокурор. Това заяви адвокат Емил Георгиев от Инициатива \"Правосъдие за всеки\" в предаването \"Денят с В. Дремджиев\" по TV+ и TV1. \"Той (Румен Радев - бел. ред.) каза, че няма да се поддава на никакъв натиск, преди да вземе решението си. Според мен думите му бяха насочени към главния прокурор Сотир Цацаров, тъй като от този ъгъл се опитват да му суфлират и да му подсказват да подпише указа\", каза още Емил Георгиев. Той добави, че от \"Правосъдие за всеки\" са отправили пет предложения до президента как да инициира предложения за промяна в конституцията в частта, свързана с правомощията на главния прокурор.", "date": "2019.10.31", "title": "Емил Георгиев: От ъгъла на Цацаров се опитват да суфлират на президента да подпише указа за Гешев"}
{"url": "https://www.dnevnik.bg/bulgaria/2019/10/31/3985302_sem_shte_izgotvi_monitoring_na_bnr_sled_kraia_na/", "text": "Мониторингът на Българското национално радио, с който се е заел Съветът за електронни медии, ще бъде направен след края на кампанията. Той ще бъде извършен за периода от началото на юли, когато започна мандатът на  отстранения генерален директор на обществената медия Светослав Костов,  до 26 септември. Това заяви днес председателят на СЕМ София Владимирова, след като заседанието на Временната комисия за БНР не се състоя, тъй като не беше събран кворум. За периода са свалени записи, а крайната дата е 26 септември, защото тогава започва предизборната кампания. \"Тогава обществените медии имат сериозни ангажименти и считаме, че до голяма степен картината е различна\", каза тя. Владимирова уточни, че става дума за традиционен мониторинг за плурализъм, който се прави периодично. За последен път такъв е бил изготвен в началото на 2018 г., когато не са открити никакви нарушения. Тя допълни, че сигнали, отнасящи се до плурализма, за предходната година не са получавани. \"В момента имаме споразумение с ЦИК и нашите експерти работят по предизборния мониторинг, който включва и балотажа\", отбеляза тя.  Владимирова заяви, че Костов вече е обжалвал решението на СЕМ да бъде отстранен. Тя изтъкна още, че законодателството е остаряло. \"Тази година изпаднахме в много казуси, които не са разписани ясно в него\", каза тя, визирайки  безпрецедентното спиране на ефирното излъчване на програма \"Хоризонт\",  както и участието на на Волен Сидеров в предаването \"Референдум\". Вчера СЕМ  откри процедурата по избор на нов генерален директор на БНР . Документите на кандидатите ще се приемат до 5 декември, а изслушванията на концепциите ще се проведат на 20 и 21 януари. СЕМ ще определи кой ще е новият генерален директор на радиото на 23 януари. В средата на октомври СЕМ  назначи за временен директор на обществената медия Антон Митов , който ще управлява радиото до приключването на процедурата. ", "date": "2019.10.31", "title": "СЕМ ще изготви мониторинг на БНР след края на кампанията"}
{"url": "https://www.dnevnik.bg/bulgaria/2019/10/31/3985339_televiziiata_na_slavi_trifonov_zapochva_s/", "text": "Развлекателно-информативен блок\", коментарно-публицистични и информационно-сатирични предавания. С това ще започне телевизията на  шоумена и отскоро лидер на партия \"Няма такава държава\" Слави Трифонов  \"7/8 TV\". Още от утре сигналът на телевизията ще бъде достъпен в ефира на кабелните и сателитни оператори, като до реалното начало на телевизията ще се излъчва само информационно-развлекателният блок. От екипа на телевизията разпространиха и програмата за първите няколко дни на излъчването. Освен развлекателно- информативния блок, с който ще започва програмата всеки ден от 19.00 ч., ще има и \"Студио Хъ\" – коментарно-публицистично предаване. Очаквано ще бъдат излъчвани \"Шоуто на сценаристите\", което преди беше част от \"Шоуто на Слави\", а сега ще е в отделно половинчасово предаване с \"информационно-сатирично\" съдържание. Също така ще има и \"Вечерта на актьорите\", което ще е забавно-хумористично предаване. Свой един час ще има и Иван Кулеков, който ще води журналистическо предаване. Освен да води \"Часът на бенда\", Камен Воденичаров пък чрез пряка връзка в ефир ще дава възможност на зрителите да говорят и да задават въпроси на специалния гост в студиото. Първи гост ще е Мария Илиева. Както вече Трифонов съобщи, той ще води едночасово токшоу, което ще започва в 22.00 ч. Предаванията ще бъдат повтаряни преди обед. Още за телевизията на Слави Трифонов четете  тук . За участието на Камен Воденичаров четете  тук .", "date": "2019.10.31", "title": "Телевизията на Слави Трифонов започва с \"развлекателно-информативен блок\""}
{"url": "https://www.dnevnik.bg/video/2019/10/31/3985332_germanska_kompaniia_pokaza_polet_na_tejkotovaren_dron/", "text": "Компанията на двама германци за дронове показа в полет товарен вариант VoloDrone, способен да пренася до 200 кг товар на разстояние до 40 км. От добавените анимации се вижда, че той може да има приложение в строителството, земеделието, логистиката и т.н. Управлението му е дистанционно или автоматично по предварително зададени маршрути. Товарът може да е в контейнери, да се окачват машини или да се пренасят течности. Задвижването е електрическо, диаметърът на системата с ротори е 9.2 м, а височината на апарата - 2.3 м.      Разработчици са екип от Мюнхен, а компанията Volocopter изтъква, че превозът на пътници остава основната ѝ цел. Тя направи първия управляем полет с електрически мултикоптер през 2011 г.     ", "date": "2019.10.31", "title": "Германска компания показа полет на тежкотоварен дрон"}
{"url": "https://www.dnevnik.bg/razvlechenie/2019/10/31/3985324_bivshiiat_agent_i_fotograf_na_banksi_publikuva_negovi/", "text": "Бившият агент и фотограф на световноизвестния анонимен уличен артист Банкси публикува в своя книга снимки, които той твърди, че показват художника в \"процес на работа\", предаде Би Би Си. Макар фотографиите да показват човек, който работи над някои от най-известните творби на художника, на нито една от тях не се вижда неговото лице.      Преди четири седмици в  \"Инстаграм\" профила си Лазаридес  обяви, че завършва оформлението на нова книга, която ще носи името Banksy Captured и в нея ще има няколко невиждани досега кадри с художника, които той прави по време на 11-те години, в които работи заедно с Банкси като негов агент, фотограф, шофьор и галерист. Този период от живота си Лазаридес определя като \"11 славни години, по време на които заедно прекрачихме всяко правило от правилника, наред с няколко закона\". \"Мразя арт света. Станах част от него само защото Банкси изстреля движението в стратосферата\", допълва още той, цитиран от Би Би Си. Лазаридес е родом от същия град като Банкси - Бристол. Нает е да направи портрет на артиста през 1997 г., което след това се превръща в 11-годишно партньорство между двамата. Книгата Banksy Captured, която той издава сам, ще излезе в лимитиран тираж от 5000 номерирани копия. Първите 50 от тях ще са със специално приложение и ще струват 500 паунда. Тя ще се предлага единствено на сайта  www.banksycaptured.com .     ", "date": "2019.10.31", "title": "Бившият агент и фотограф на Банкси публикува негови снимки"}
{"url": "https://www.dnevnik.bg/bulgaria/2019/10/31/3985278_manolova_kupuvat_se_romski_glasove_prokuraturata_daite/", "text": "В рамките само на 24 часа главният прокурор Сотир Цацаров отговори на сигнала на щаба на Мая Манолова, че в ромските квартали на София са купувани гласове на 27 октомври в полза на управляващата партия и нейния кандидат г-жа Йорданка Фандъкова. От отговора се разбира, че е малка вероятността да бъде заловена от полицията на място покупко-продажбата на гласове, независимо в чия полза. \"В подадения от вас сигнал липсват каквито и да е конкретни твърдения за извършени престъпления против политическите права на гражданите, освен общото заключение за \"безпрецедентно купуване на гласове\" в избирателни секции, за които сте приложили резултатите от първия тур на изборите.\" Този е акцентът в пространния отговор на главния прокурор, разпространен днес. Сигналът, подписан от председателя на инициативния комитет на Мая Манолова, е изпратен в сряда - на 30 октомври, до главния прокурор, вътрешния министър Младен Маринов и ЦИК. В него се твърди, че купуването на гласове е станало в кварталите с преобладаващо ромско население Филиповци, Красна поляна, Люлин, Слатина. Към сигнала има приложение с протоколи от секциите. И се иска от прокуратурата и правоохранителните органи на балотажа в неделя купуването на гласове да бъде предотвратено. пише в сигнала В отговора Цацаров обяснява, че организацията на работата на прокуратурата и правоохранителните органи при провеждане на избори е регламентирана в специално указание, издадено от главния прокурор. Със съвместна заповед на главния прокурор, вътрешния министър и председателя на ДАНС действа Национално междуведомствено звено, което осигурява взаимодесйтвието между тух и обмена на информация с ЦИК. По силата на тази заповед действат областни звена във всеки областен град и в столицата. В предизборния ден в окръжните и районните прокуратура работят дежурни прокурори, а в деня на из, борите дежурството съвпада с началото на изборния ден и приключва час след като ЦИК обяви приключването му. След подробното описание на организацията на работата, в отговора на Цацаров не е спестено съмнението, че сигналът на щаба на Манолова не съответства на закони и правомощия на прокуратурата: Ден преди подаването на сигнала издигнатата от инициативен комитет като независим кандидат за кмет на София Мая Манолова показа пред БиТиВи изборни протоколи, в които гласовете за Фандъкова в ромските секции надвишават в пъти тези за останалите кандидати , а конкретно за Манолова - десетократно в някои секции. Тепърва ще се види дали след заявената в сряда вечер от Манолова лична подкрепа за протеста на граждански организации срещу избора на Иван Гешев за главен прокурор, прогнозите за възникващ негативизъм към нейните сигнали от трите институции на държавната власт, към които са отправени, са основателни.", "date": "2019.10.31", "title": "Манолова: Купуват се ромски гласове. Прокуратурата: Дайте доказателства"}
{"url": "https://www.dnevnik.bg/sport/2019/10/31/3985342_bulgarskiiat_futbol_e_14-iiat_nai-goliam_vnositel_na/", "text": "България е една от страните, привличащи най-много бразилски футболисти. Към 30 октомври 2019 г. броят им е 25, показват данни на Международния център за спортни изследвания (CIES Football Observatory). Бразилия остава страната с най-много футболисти в чужбина, показва изследването, което включва 147 футболни дивизии в 98 държави. Южноамериканската страна има 1311 свои играчи по света. България дели 14-ото място със Саудитска Арабия по брой привлечени бразилци. Португалия е начело с 251, след което се нареждат Япония (88) и Италия (59). От своя страна България е сред малките \"износители\" на футболисти в Европа. Общо 37 български футболисти играят в 21 държави в чужбина, като най-много са в Румъния - шестима. По трима има в различните нива в Италия, Русия, Унгария и Литва, а по двама са в Англия, Кипър и Казахстан.", "date": "2019.10.31", "title": "Българският футбол е 14-ият най-голям \"вносител\" на бразилци в света"}
{"url": "https://www.dnevnik.bg/biznes/finansi/2019/10/31/3985386_purva_investicionna_banka_otchete_blizo_30_mln_lv/", "text": "Отчетът на Първа инвестиционна банка (ПИБ) за третото тримесечие на годината показва загуба от 29.5 млн. лева, съобщи  capital.bg . Изданието посочва, че банката вече работи по това да отрази в баланса си наложените от Европейската централна банка мерки след прегледа на качеството на активите й. Загубата се дължи основно на солидни обезценки в корпоративния портфейл на ПИБ, където проверката на ЕЦБ откри най-сериозни проблеми и наложи корекции за над 400 млн. евро. За деветте месеца на годината Първа инвестиционна банка отчита печалба от 64.7 млн. лв., което е ръст от 2.6 млн. лв., или 4% на годишна база. Проверката на ЕЦБ показа 262.88 млн. евро недостиг на капитал на ПИБ при негативния сценарий в стрес теста, който е при малко вероятно екстремно кризисно развитие в икономиката. Ако се гледат само резултатите от прегледа на качеството на активите, дупката е по-малка - 124.5 млн. евро. В прессъобщение по повод финансовите резултати ПИБ обяснява, че през третото тримесечие на годината е прегледала обстойно кредитния си портфейл за съответствие между методологията на ЕЦБ (използвана при цялостната оценка) и Международните стандарти за финансово отчитане. ПИБ, както и другата банка с констатиран недостиг при проверката на ЕЦБ - Инвестбанк, в момента изпълняват планове за попълване на капиталовите си буфери.", "date": "2019.10.31", "title": "Първа инвестиционна банка отчете близо 30 млн. лв. загуба за третото тримесечие"}
{"url": "https://www.dnevnik.bg/sviat/2019/10/31/3985331_evrokomisiiata_vseki_chas_pojari_unishtojavat_gori/", "text": "Само до март 2019 г. горските пожари в Европа са били повече, отколкото средния целогодишен брой през последното десетилетие. Това показват годишният доклад на Европейската комисия, който е посветен на 2018 г., но изрично отбелязва и случващото се през тази.  Повечето пожари през 2019  г. са започнали и по-рано от обичайното заради сухото, ветровито и топло време. \"По целия свят бушуват  опустошителни пожари  и всеки час губим горски площи с размерите на 800 футболни игрища\", предупреди еврокомисарят за околната среда Кармену Вела. През 2018 г. пък пожарите са засегнали по-малко от една шеста от площта, пострадала през 2017 г., но са поразили повече държави отвсякога. Според доклада през миналата година те са унищожили близо 178 000  хектара гори и земя. През миналата година Европейската информационна система за горски пожари е отбелязала най- голям брой пожари с площ 30 и над 30 хектара в Италия (147 пожара, изгорели 14 649 хектара), Испания (104 пожара, изгорели 12 793 хектара), Португалия (86 пожара, изгорели 37 357 хектара), Обединеното кралство (79 пожара, изгорели 18 032 хектара) и Швеция (74 пожара, изгорели 21 605 хектара). В Швеция  сезонът на пожарите е  бил най-тежкият, откакто се водят записи. Пострадалата площ (над 21 605 хектара) е втора по големина в ЕС, което е необичайно за северна държава. Въпреки че Португалия отново е страната, в която пожарите са засегнали най-голяма площ, през 2018 г. тази площ е значително по-малка от пострадалата през 2017 г. и е най-малката за последните 10 години.", "date": "2019.10.31", "title": "Еврокомисията: Всеки час пожари унищожават гори колкото 800 футболни игрища"}
{"url": "https://www.dnevnik.bg/analizi/2019/10/31/3985162_posledniiat_koz_na_manolova/", "text": "                         Йорданка Фандъкова излезе от първия тур с преднина от близо 9% пред Мая Манолова. Според изследване на \"Алфа Рисърч\" пет дни преди балотажа тази преднина дори леко се увеличава. Нещо повече - макар гласувалите за арх. Игнатов и Борис Бонев да са разделени в предпочитанията си, настоящият кмет все пак събира повече подкрепа. С други думи, ако тези тенденции удържат пет дни, балотажът в София изглежда предрешен. Фандъкова направи сериозен политически жест към десните избиратели, като отиде в централата на \"Демократична България\". Макар че официална подкрепа ѝ бе отказана, заявката за възможно бъдещо взаимодействие в общинския съвет е политически важна и със сигурност се е харесала на много избиратели. В крайна сметка ГЕРБ ще имат математическо мнозинство с ВМРО в Столичния общински съвет, а готовността им да управляват с \"Демократична България\" дава възможност на ДБ да прокарва собствени политики и да ограничава поводите за патриотарски изхвърляния в една или друга посока. Мая Манолова добре разбира, че ако кампанията продължи в досегашното русло, загубата ѝ ще е неизбежна. Затова в сряда тя обяви своята подкрепа за протестите срещу назначаването на Иван Гешев за главен прокурор, което е съществена съдържателна промяна в досегашната ѝ позиция. Тази промяна уплътнява критиките на Манолова срещу модела на управление в София и в страната, които досега звучаха доста абстрактно и безименно. Но дали тази промяна може да обърне гореспоменатите тенденции в полза на Йорданка Фандъкова? Да припомним, че Фандъкова избра да не сподели своята \"гражданска позиция\" по избора на главен прокурор. Макар че смисълът на гражданските позиции е да са публични, а не да са лично мнение, запазено за тесен семеен кръг. От тази гледна точка между двете кандидатки се появи още една сериозна разлика. За голяма част от десните избиратели, които вече са направили своя избор, изявлението на Манолова няма да изиграе никаква роля. Но има и такива, които още се колебаят. Именно за тях следните аргументи могат да имат важно значение:  Огромното мнозинство от избирателите на Борислав Игнатов и Борис Бонев намират назначението на Иван Гешев за скандално и подкрепят протестите срещу него. А заявката на Манолова променя съществено картината в София: близо 50% от софиянци са гласували за кандидати, които застават срещу избора на Гешев. Сборът на кандидатите от партиите, които подкрепиха кандидатурата му (ГЕРБ, ВМРО и \"Атака\"), е поне със 7% по-малък. Нещо повече - изборът на главен прокурор става официално тема на балотажа. Това е важно развитие, което само по себе си не може да не бъде оценено позитивно от избирателите на демократичната десница. А тези, които смятат избора на Гешев за проблем, няма как да изтълкуват променената позиция на Манолова като нещо лошо. Точно обратното дори;  Тази промяна на позицията обаче сама по себе си едва ли ще е достатъчна, за да преодолее недоверието, натрупало се между Мая Манолова и демократичната общност в София. Първо, дразнещ е инструменталният характер на съобщението: то идва едва когато става ясно, че кампанията на кандидата не върви добре - и има функцията на зов за спасение. Второ, Манолова пропусна решителния момент, когато Иван Гешев бе избран от Висшия съдебен съвет. И трето, хората, които стоят зад Манолова в тази кампания, са с най-различен профил, като между тях има дори отявлени противници на Истанбулската конвенция. Този еклектизъм е белег на опортюнизъм - приемливо е всичко, което носи гласове. Тези три нюанса внасят сериозна сянка на съмнение по отношение на трайността и качеството на личностния катарзис на Манолова. Да не говорим, че подобни съмнения имат и дълга предистория; Най-интересният момент в изявлението на Манолова е какво значи то за позицията на БСП относно назначаването на главния прокурор. Корнелия Нинова би могла да продължи линията си на мълчалива подкрепа. Но тогава ще излезе, че Манолова не говори от името на мнозинството от избирателите си. Същевременно заявката ѝ поставя социалистите в деликатна ситуация. Защото ясно демонстрира, че ако искат да бъдат реална алтернатива на ГЕРБ, трябва да започнат да назовават проблемите детайлно и с имена. До момента БСП с нищо не е показала, че е готова за такава колективна метаморфоза. Напротив, Нинова усилено патриотизира \"столетницата\", докато се ослушва по въпроси, свързани с прокуратурата, КТБ и т.н. Поради това поведение на левицата ходът на Манолова олеква. И изглежда повече като предизборен трик, който бързо може да бъде забравен;  Има група избиратели на Игнатов и Бонев, които биха гласували инструментално за Манолова с цел да внесат смут в управляващото статукво. Сега, след нейното изявление, тази група най-вероятно ще добие по-голяма увереност, а може би и ще се разшири. Изброените фактори подсказват, че променената позиция на Манолова ще има ефект върху нейния резултат. Но е трудно да се предвиди каква ще е величината на този ефект и дали изобщо ще повлияе на изхода от балотажа. Рязката промяна в позицията на един от играчите, и то броени дни преди изборите, определено е рискована стратегия. Дори когато е съдържателно в позитивна посока, тя може да стресне много избиратели. Или пък да им се стори лицемерна. Защото са се напатили от неуспешни личностни катарзиси по нашите земи. От друга страна, е съвсем нормално политиците да застават зад исканията на избирателите, от които търсят подкрепа. Дали някое от тези съображения ще има ефект ще видим в неделя.", "date": "2019.10.31", "title": "Последният коз на Манолова"}
{"url": "https://www.dnevnik.bg/sviat/2019/10/31/3985305_kongresut_zapochva_publichni_razpiti_za_impiichmunta/", "text": "Американската Камара на представителите одобри резолюция, с която процесът за импийчмънт на президента Доналд Тръмп става публичен след пет седмици разпити при закрити врата. Тя бе одобрена с 232 гласа \"за\" и 196 \"против\". Двама демократи - от Минесота и Ню Джърси - гласуваха против партията си, а един независим се присъедини към положителните гласове. Това не е вот по въпроса дали Тръмп трябва да бъде отстранен - а само формализиране на процеса към този евентуален развой. Благодарение на този текст \"американците ще могат да чуят пряко как президентът е злоупотребил с пълномощията си\", написа в \"Туитър\" лидерката на демократите в Конгреса  Нанси Пелоси. На 24 септември Пелоси реши нейната партия да поеме към импийчмънт след разкритията за един телефонен разговор между Доналд Тръмп и украинския му колега  Володимир Зеленски,  състоял се в разгара на лятото. По време на този разговор, за който стана ясно след сигнал, подаден от разобличител, президентът републиканец е поискал от събеседника си да \"се заинтересува\" от неговия съперник от Демократическата партия Джо Байдън и бизнеса на сина му Хънтър в Украйна. Оттогава демократите го обвиняват, че е злоупотребил с властта си за лични цели. Джо Байдън има сериозен шанс да се изправи срещу него на президентските избори през 2020 година. Тръмп, видимо раздразнен, подчертава, че разговорът му е бил \"безукорен\" и се определя като жертва на несправедлив \"лов на вещици\". Какво стана досега За да се определи дали Доналд Тръмп е използвал възможностите на американската държава, за да окаже натиск на Киев, демократите вече са изслушали при затворени врата дванайсетина дипломати и съветници на Белия дом. Според изтекли подробности по време на тези безкрайни изслушвания в Камарата на представителите посланици и висши служители са давали свидетелски показания, които понякога са били много критични към Белия дом. Те по-специално са разкрили усилията, полагани от месеци от приближени на президента, включително личния му адвокат Руди Джулиани, извън официалните дипломатически канали, за да убедят Киев да предостави злепоставяща информация за  Джо Байдън. Президентът и неговият антураж остро критикуваха потайността на тези изслушвания, обвинявайки демократите, че разкриват само част от казаното, така че да създадат фалшива представа за реалността. Те ги обвиняват и в нарушаване на правото на защита на Доналд Тръмп, както и че действат, без да е имало гласуване. Освен организирането на публични изслушвания документът предвижда да се разреши на републиканците да привикват свои собствени свидетели на тази фаза от разследването, която е под надзора на Комисията по разузнаване. Текстът предвижда след това доказателствата да бъдат предадени на юридическата комисия, която ще бъде натоварена да състави  обвиненията срещу президента . На този етап \"ще бъде разрешено участието на президента и на неговите адвокати\", гласи текстът. Какво ще прави Тръмп Така защитата на Доналд Тръмп ще може да поиска нови свидетелства или документи, да извърши кръстосани разпити и да предяви възражения. Но ако президентът откаже да сътрудничи с исканията на Конгреса, исканията му могат да бъдат отхвърлени. Затова Белият дом заявява гръмко, че има \"измама\". По време на дебати в комисия вчера републикански депутати порицаха \"несправедливата\" процедура, която според тях не е \"нито открита, нито прозрачна\". \"Чуваме много оплаквания за тези процедури, като че ли искат да избегнат да говорят откровено\", отвърна демократът Джейми Раскин. Американската конституция очертава само най-общо правилата за  сваляне на президент:  на Камарата на представителите се пада задачата да предяви обвинението, а на Сената - да вземе решение. Имайки предвид републиканското мнозинство в горната камара, на този етап свалянето на президента изглежда малко вероятно. На друг фронт федерален съдия от Вашингтон ще разгледа днес следобед молбата на свидетел, призован от Камарата, който заявява, че е подложен на натиск и от Конгреса, и от Белия дом. Американското президентство нареди на всички членове на администрацията да не сътрудничат на разследването с мотива, че трябва да бъде защитена дейността на изпълнителната власт. Решението на съда ще има сериозни последствия за резултатите от разследването. Рейтингът на Тръмп Рейтингът на президента остава стабилен - около 42% одобрение, показва проучване на \"Асошиейтед прес\" и центъра NORC. Сред демократите едва 7 процента имат положително мнение за Тръмп, докато при републиканците то достига 85 процента. Макар Тръмп да запазва високата си популярност в своята партия, някои републиканци гледат критично на честността, дисциплинираността и уважението му към демократичните норми. Като цяло според 61 процента от американците Тръмп не показва почти никакво или никакво уважение към  демократичните институции и традиции в САЩ.  Най-големият актив за Тръмп продължава да е състоянието на  икономиката, която расте устойчиво  въпреки предупредителните сигнали за възможен спад. Безработицата е под 4 процента. Петдесет и четири на сто от американците, включително една четвърт от демократите, одобряват икономическата политика на Тръмп. Президентът на САЩ наследи растяща икономика от предшественика си Барак Обама и тази траектория остава непроменена. Икономисти обаче предупреждават, че  митата за Китай  излагат на риск икономическите постижения. В тази връзка 55 процента не одобряват начина, по който президентът на САЩ подхожда към търговските преговори с другите страни.", "date": "2019.10.31", "title": "Конгресът започва публични разпити за импийчмънта на Тръмп"}
{"url": "https://www.dnevnik.bg/sviat/2019/10/31/3985387_burger_izlojen_v_hija_v_reikiavik_navurshi_10_godini/", "text": "Съхранени под стъклен похлупак като истинско съкровище, хамбургерът и неговите картофки още изглеждат добре. Благодарение на миниатюрна камера в интернет може да се проследи агонията на един от последните бургери, продадени от \"Макдоналдс\" (McDonald's) в Исландия, преди американската верига за бързо хранене да се оттегли от страната по време на финансовата криза, предаде \"Франс прес\". През 2009 година американската верига, развиваща дейност в Исландия от 16 години, решава да се оттегли заради икономическия срив в страната, която става една от малкото в Западна Европа без ресторанти на \"Макдоналдс\". На 31 октомври същата година, точно преди затварянето на все още работещите три ресторанта, Хьортур Смарасон си купува един бургер с картофки и го поставя под стъклен похлупак. Специалистът по космически туризъм решил да провери дали е вярно твърдението, че продуктите на \"Макдоналдс\" никога не се развалят. След първоначален престой в гаража му хамбургерът с картофките поел към Националния музей на Исландия, а после към една хижа в Рейкявик. Днес е изложен като произведение на изкуството в един хостел в едно градче в Южна Исландия. Управителят твърди, че включванията в интернет на любопитни да видят разлагащия се бургер са 400 хил. на ден. На въпрос на АФП \"Макдоналдс\" заяви, че засега не планира да се завръща в Исландия. /БТА", "date": "2019.10.31", "title": "Бургер, \"изложен\" в хижа в Рейкявик, навърши 10 години"}
{"url": "https://www.dnevnik.bg/zelen/2019/10/31/3985366_svruhulovut_i_delfinite_sa_osnovni_temi_na_denia_na/", "text": "По случай Деня на Черно море WWF призовава хората да избират устойчива морска храна. В своя позиция природозащитната организация припомня, че свръхуловът е втората най-голяма заплаха за моретата и океаните след климатичните промени. На 31.10. 1996 г. черноморските държави подписват Стратегическия план към Конвенцията за опазване на Черно море от замърсяване. Затова и днес  31 октомври се чества като Международен ден на Черно море Черно море е дълбоко повече от 2200 метра. То получава отточни води от басейна на реки с площ 1.9 милиона кв. км, или около една трета от площта на континентална Европа. Единствената му връзка със Световния океан е чрез дългия 35 км Истанбулски пролив. Всяка година в Черно море се влива около 350 куб. км вода от реките на повече от двадесет държави. Според  интервю от миналата година за \"Дневник\" на д-р Димитър Беров  от Института по биоразнообразие и екосистемни изследвания (ИБЕИ) към БАН, няма съществени промени във видовете заплахи за екологичното състояние на Черно море спрямо 90-те години на ХХ век. Основните проблеми са: - прекомерното втичане през реките на неорганични торове, органични субстанции и замърсители от индустрията, земеделието и градовете - прекомерното и неконтролирано използване на морските хранителни ресурси (рибни ресурси) - продължаващите негативни въздействия от чуждите и инвазивни видове, навлизащи в Черно море - урбанизирането на крайбрежните зони и произтичащите от това проблеми - недостатъчният контрол на потенциално вредни дейности от транспорта, индустрията и други човешки дейности. По повод празника организациите \"Зелени Балкани\" и WWF - България, които са част от екокоалицията \"За да остане природа в България\", провеждат днес дискусии за Черно море в Пловдив, Дуранкулак и София. Със серия от събития празника на Черно море  отбелязват от сдружение \"Зелени Балкани\" , като днес те изнасят лекция за делфините в Регионалния природонаучен музей – Пловдив, и тематични игри за деца в читалището в Шабла. В Черно море има три вида китоподобни: афала, муткур и обикновен делфин. И трите са защитени от Закона за биологичното разнообразие - националния закон, който транспонира за България европейските природозащитни директиви (за местообитанията и за птиците), които определят правилата за опазване на европейското природно наследство чрез мрежата \"Натура 2000\" (повече  тук ). На 1 ноември \"Зелени Балкани\" и сърфистите от WIND2WIN канят на безплатна прожекция на  филма \"Море на вятъра\" , отново вечерта в Регионалния природонаучен музей – Пловдив. С информационна акция за устойчивия риболов и избора на морски дарове експерти на WWF ще гостуват в  IKEA - София от 31.10. до 03.11 . Те ще разкажат за нуждата от опазване на живота в моретата и океаните, както и поминъка на хората, разчитащи на риболова. Според природозащитниците не е нужно потребителите да се отказват от рибата и морските дарове. Важно е обаче да се купуват морски продукти, уловени или отгледани по начин, който запазва рибните ресурси и хората, зависещи от тях. В помощ при избора, посетителите ще получат наръчник за устойчива консумация на морска храна – \"Рибен буквар 2.0\", издаден от WWF. От WWF напомнят, че рибата и морските дарове са най-търгуваната стока в глобален мащаб. В резултат за последните 40 години световните запаси са намалели почти наполовина. В същото време Европейският съюз е най-големият пазар на морска храна на планетата, което прави нашият избор изключително важен.", "date": "2019.10.31", "title": "Свръхуловът и делфините са основни теми на Деня на Черно море тази година"}
{"url": "https://www.dnevnik.bg/sviat/2019/10/31/3985414_federalen_sud_blokira_vremenno_zabranata_na_abortite_v/", "text": "Федерален съд блокира временно строгия закон за абортите в Алабама, който ги забраняваше дори в случай на изнасилване или кръвосмешение и предвиждаше 99 години затвор за лекар, извършил процедурата. \"Прилагането на тази забрана би довело до сериозни и необратими щети, би нарушило правото на неприкосновеност и предотвратило това жените да имат  достъп до аборт  в Алабама\", гласи решението на съдия Майрън Томпсън, цитирано от Си Ен Би Си. Той издаде временна забрана за прилагане на реформата, докато казусът не бъде окончателно решен в съда. Пренасянето на въпроса на по-висока инстанция обаче може да бъде от полза за  противниците на абортите  - те се надяват драконовските закони, приети тази година в няколко щата, да стигнат до Върховния съд. Разглеждането на темата там би могло да доведе и до отмяна на ключовото решение по делото \"Роу срещу Уейд\", което е най-силната защита на правото на аборт в САЩ. Законите в страната се пишат по модел, изработен от Faith2Action - организация, която се определя като \"най-голямата мрежа от просемейни групи в страната\", пише Vox. Тя определя сърдечния ритъм като \"универсално признат индикатор за живот\" и той е достатъчен аргумент за отказване на аборт, освен ако майката не е под опасност от смърт или тежко увреждане. Изключения за изнасилване и инцест не се предвиждат, защото \"нито един закон не позволява да се убие невинно дете заради греховете на баща му\". Не само в Алабама Освен описаните вече аспекти на закона той предвижда възможност за  прекратяване на бременност  само ако аномалиите на ембриона са смъртоносни или здравето на жената е в много сериозна опасност, както и ако бременността е извънматочна. 99-те години затвор са наказанието за лекарите, извършили процедурата успешно, а при неуспешен опит - те са 10 години. Това са най-строгите ограничения на правото на аборт, приемани досега в САЩ. Те са част от тенденция, започнала в последните месеци – подобни мерки  са предложени в 16 щата , в четири от които те вече бяха приети. В тях все пак има (макар и изключително кратък) времеви прозорец, в който жената има право да  прекъсне бременността  – преди да бъде регистриран сърдечен ритъм на плода. Това се случва между шестата и осмата гестационна седмица, когато все още много жени може изобщо да не знаят, че са бременни. Републиканският сенатор Клайд Кемблис заяви по време на дебатите за закона, че целият смисъл на писането му е спорът по него да стигне до Върховния съд. Миналата година президентът Доналд Тръмп назначи в него  Брет Кавано,  като така даде мнозинство на консервативните съдии в институцията. Това отваря пътя за отмяна на ключовото решение от 1973 г. по делото \"Роу срещу Уейд\", което все още закриля правото на аборт на федерално ниво през първите три месеца на бременността.", "date": "2019.10.31", "title": "Федерален съд блокира временно забраната на абортите в Алабама"}
{"url": "https://www.dnevnik.bg/sport/2019/10/31/3985333_tenisut_koito_kara_grigor_dimitrov_otnovo_da_se_usmihva/", "text": "Григор Димитров изигра един от най-силните си мачове за сезона и  победи с 6:3, 6:2 петия в света Доминик Тийм на мастърса в Париж . С отиграванията си българският тенисист върна усмивката си и заслужи високи оценки от специалистите. В опит да стигне до полуфиналите той ще играе срещу чилиеца Кристиан Гарин, който победи драматично французина Жереми Шарди.", "date": "2019.10.31", "title": "Тенисът, който кара Григор Димитров отново да се усмихва"}
{"url": "https://www.dnevnik.bg/sviat/2019/10/31/3985445_protestite_v_chili_prinudiha_vlastite_da_otmeniat_dva/", "text": "Нестихващите протести в Чили принудиха страната да се откаже от домакинството на два важни международни форума, които трябваше да се проведат в идните седмици. На срещата на Азиатско-тихоокеанското сътрудничество САЩ и Китай трябваше да подпишат сделка, която да облекчи търговската им война. Сега партньорите в организацията не знаят къде ще се проведе голямото събиране на 16 и 17 ноември, на което трябваше да присъстват 20 световни лидери. Президентът Доналд Тръмп и китайският му колега Си Цзинпин няма да могат да се срещнат на неутрална земя, макар че от администрацията във Вашингтон казаха, че все още очакват сделката да бъде подписана. Другата среща е Конференцията за климатичните промени на ООН (COP25), в която през декември трябваше да участват 190 нации. Неин домакин ще бъде Испания, уточни днес чилийският президент Себастиан Пинера. Като президент на всички чилийци аз винаги трябва да поставям проблемите и интересите на чилийците, техните нужни, техните желания и техните надежди, над всичко\", каза той, обявявайки решението си. Какво става в Чили Безредиците продължават  вече няколко седмици и костваха живота поне на 18 души. Те започнаха заради планирано увеличение на цената на билета за градския транспорт, но продължиха и  след отмяната на това решение. Големи части от стolицата Сантяго са недостъпни, близо 7000 души са арестувани, а бизнесът отчита загуби о около 1.4 млрд. долара. Пинера уволни  почти половината си правителство тази седмица – включително министрите на финансите, икономиката и вътрешните работи, но това не успокои протестиращите. Прекъснато беше и националното футболно първенство, тъй като нямаше как да бъде гарантирана сигурността на мачовете. Решението на местната футболна федерация за пореден път постави на преден план въпроса за финала на Копа Либертадорес между  шампиона \"Ривър плейт\" от Аржентина  и бразилския \"Фламенго\". По план мачът трябва да се проведе на 23 ноември в Сантяго. Въпреки протестите преди седмица южноамериканската футболна конфедерация заяви официално, че не планира промяна на домакина.", "date": "2019.10.31", "title": "Протестите в Чили принудиха властите да отменят два големи международни форума"}
{"url": "https://www.dnevnik.bg/sviat/2019/10/31/3985446_zaharova_napomni_na_bulgariia_za_principa_na/", "text": "Руското външно министерство отказва да коментира в детайли решението на българските власти, обявено вчера, за отказ за издаване на виза на руски аташе по отбраната. Това съобщиха руските атенции ТАСС и РИА \"Новости\" след брифинг на говорителя на институцията Мария Захарова. Той последва двете решения в София от последните дни, месец след обвиненията в шпионаж, свързани с председателя и членове на движение \"Русофили\" и руснаците Леонид Решетников и Константин Малофеев. В петък прокуратура обяви, че  е открит шпионин в руското посолство  и че е напуснал България, но два дни по-късно още не бе го направил. Това се промени след втори за няколко дни разговор с руския посланик. Във вчераното съобщение на Министерството на външните работи се потвърждаваше, че е напуснал България, но и се съобщаваше, че  българска институция, с която се съгласува  издаването на визи, е издала отрицателно становище за руски аташе по отбраната. \"Няма да коментирам сега конкретно този случай,\" обясни Захарова на днешния брифинг, предаде  ТАСС . \"Искам да напомня, че в дипломацията действа принципът на взаимността, от който изхождаме\" и който \"никой не е отменял\". По-рано външното министерство в Москва предупреди, че действията на България ще изискват ответен отговор, без да конкретизира.", "date": "2019.10.31", "title": "Захарова напомни на България за \"принципа на взаимността\" в дипломацията"}
{"url": "https://www.dnevnik.bg/evropa/2019/10/31/3985139_v_partiiata_na_merkel_vri_i_kipi_koi_shte_ia_nasledi/", "text": "                         Две жени ръководят германските консерватори днес: канцлерът Ангела Меркел и Анегрет Крамп-Каренбауер, която е начело на ХДС. Зад кулисите обаче се надига ропот. И не само зад кулисите. Неколцина мъже се въоръжават за битката за канцлерския пост. И вече стрелят на месо. Особено срещу канцлера. Християндемократите на Меркел и АКК (както шеговито наричат Анегрет Крамп-Каренбауер заради дългото ѝ име) в неделя претърпяха тежко  поражение на изборите в Тюрингия  и останаха на трето място по гласове. Лявата партия, която има корени отчасти в бившата комунистическа партия на ГДР, и дяснопопулистката \"Алтернатива за Германия\" (АзГ) изпревариха консерваторите в тази провинция. Крамп-Каренбауер няма как да се радва на резултатите от изборите. Тя говори за \"горчив ден за ХДС\" и добре знае, че този ден ще има горчиви последици за нея като партиен лидер и евентуален наследник на Меркел. Изборният провал допълнително  ще разклати нейния и без това клатушкащ се стол . Малко по-надясно, моля! Откакто Ангела Меркел заяви, че се оттегля от лидерския пост в ХДС и няма да се кандидатира за канцлер на следващите избори за Бундестаг през 2021 година, битката за нейното наследство вътре в партията все повече набира скорост. Вярно, че избраничката на Меркел АКК успя да спечели с малко предимство лидерския пост в партията на последния конгрес на ХДС  миналата година , но позицията ѝ изобщо не е сигурна. Конкурентите на Крамп-Каренбауер и критиците на нейната менторка Меркел вече заеха стартови позиции. Мнозина смятат, че за 14 години начело на ХДС Меркел е придвижила партията прекалено наляво. Според тях ХДС има само един инструмент, с който да се противопостави успешно на десните популисти от \"Алтернатива за Германия\" (АзГ): да изостри своя консервативен профил. В лицето на Фридрих Мерц, отколешен опонент на Меркел, част от десните в ХДС виждат своя нов лидер и източник на надежда за успех в битката срещу АзГ, която е особено силна в Източна Германия. Мерц изгуби директния двубой за партийното лидерство срещу Крамп-Каренбауер и в момента не изпълнява никакви политически функции, но въпреки това активно участва в дебатите, водени в ХДС. След изборите в Тюрингия той заяви по телевизията, че резултатите на неговата партия са \"плачевни\" и приписа това поражение главно на Ангела Меркел. Мерц обвинява канцлера в \"слабо лидерство\" и открито заявява, че не може да си представи как подобно управление може да се задържи още две години. Анегрет Крамп-Каренбауер на напада фронтално Фридрих Мерц, но признава, че на конгреса на ХДС през ноември картите трябва да бъдат раздадени отново. Бунтът на младите в ХДС По всичко личи, че сред привържениците на Мерц е и лидерът на младите консерватори Тилман Кубан. Младите в ХДС настояват кандидатът за канцлер да бъде определен с общопартийно гласуване. Те представят това си настояване като опит да се привлекат повече партийни членове в дискусията, но според мнозина наблюдатели всъщност хвърлят ръкавица към Крамп-Каренбауер. Защото дори ако я преизберат за лидер на ХДС, това не я прави автоматично кандидат за канцлер в случай на едно общопартийно гласуване по въпроса. Тъкмо лидерът на младите консерватори Тилман Кубан пръв поставил \"въпроса за лидерството\" след изборите в Тюрингия, както съобщи след заседанието на партийното ръководството самата Крамп-Каренбауер. Тя добави и кратък коментар: \"Всеки, който смята, че този въпрос трябва да бъде решен още тази есен, има възможност да го постави на предстоящия партиен конгрес\". След изборите в Тюрингия столът на Крамп-Каренбауер може би се е разклатил допълнително, но тя самата очевидно няма никакво намерение да се предава.", "date": "2019.10.31", "title": "В партията на Меркел ври и кипи. Кой ще я наследи"}
{"url": "https://www.dnevnik.bg/razvlechenie/2019/10/31/3981608_geibriul_burn_aktyor_izvunzemnite_sa_metafora_na/", "text": "                         \"Дневник\" публикува интервю с ирладнския актьор, носител на \"Златен глобус\" и неколкократно номиниран за \"Еми\" и \"Томи\" Гейбриъл Бърн, предоставено специално от FOX по повод премиерата.       - Играя Бил. Той е учен. С жена му са разделени. Той е гениален учен, но емоционално е объркан.  - Пътуването му е двупластово. От научна гледна точка той се опитва да разгадае сигналите, които идват от някъде далеч във Вселената. Иска да реши нерешимата задача. Емоционалното му пътуване е търсене на прошка и помирение със съпругата му на фона на апокалипсиса. - Смятам, че е коментар на света, в който живеем. Извънземните са метафора на неизвестното, на страховете ни от непознатото. Във филмите от 50-те години срещаме много сюжети за невидими и тайнствени сили, които заплашват света. Това е типично за епохата. Говорим за зората на ядрената ера, едно страховито време. Извънземните са били \"червената заплаха\", както са ги наричали тогава.  В днешния свят също има неща, от които да се страхуваме, и много от тях са неназовани, невидими и необясними. Не можем да обясним какво представляват и това е смисълът на фабулата. Оригиналната история \"Война на световете\" на Хърбърт Уелс е написана през 1908 година като мрачно предсказание за Световната война, която вече е на прага. Самата история може да се адаптира към всяко време в променящия се свят.  - Ролята е физически и емоционално изискваща. Много по-трудна е, отколкото очаквах. Създадена е по специфичен начин от продуцентска гледна точка. Работя с два екипа. Или съм с единия, или с другия. Все едно се снимаш в два отделни филма с различен снимачен екип. Ето защо е много трудно да не губя нишката между действието и емоционалната последователност. - В Уелс сега е зима, не е Ривиерата, така че се борим с времето – със студа, дъжда и прочее. И в студиата е студено, но времето и интериора не са решаващи за това дали се чувстваш удобно. Обстановката отговаря на сюжета, защото в сериала токът спира, настава апокалипсис и не е добре да се чувстваш твърде удобно. Не мисля, че някога ще има извънземна инвазия, но как ще се справим? Според мен не знаем как ще реагираме. Винаги мислим, че ще направим определени неща, но няма откъде да знаем как ще постъпим в случай на катастрофа. Не можем да предскажем как ще реагираме индивидуално. Знаем, че най-голямата заплаха пред съществуването на човешката раса са климатичните промени, но не реагираме особено адекватно в тази връзка. Не се сещам за нищо по-опасно, а не виждам координиран отговор на заплахата. Може би ни е писано да ни унищожат извънземните или времето. - Не. Тук те са метафора на нещо, което не можем да контролираме, нещо страшно извън нас. В този смисъл вярвам в тях, както хората са вярвали във феите. - Историята не е за извънземни, а за човешки същества, които се озовават в екстремна ситуация, когато удобството и сигурността са им отнети. - Напрегнат, вълнуващ, омагьосващ, провокативен, интелигентен, забавен и секси.", "date": "2019.10.31", "title": "Гейбриъл Бърн, актьор: Извънземните са метафора на страховете ни"}
{"url": "https://www.dnevnik.bg/sviat/2019/10/31/3985459_jertvite_na_protestite_v_irak_nadhvurliha_100_za/", "text": "Иракският президент Бархам Салих обеща днес предсрочни избори, след като бъде приет нов изборен закон, който ще бъде представен в парламента следващата седмица, предаде \"Франс прес\". В телевизионно изявление Салих каза, че премиерът Адел Абдел Махди \"се е съгласил да се оттегли\", ако политическите сили в парламента се споразумеят за негов приемник. Това се случва след подновяване на протестите в Ирак, които разтърсиха Багдад и други градове за втори път този месец след кратко затишие. Убитите от самото им начало по оценка на полуофициалната комисия за човешките права са 250 души, ранените - над 11 хил. От тях загиналите във втората вълна на размирици, започнала в петък, са над сто, пострадалите - около 5000. Близо 2500 бяха задържани, около 500 още са в ареста. По-рано днес ракета падна в зелената зона (строго охранявана правителствена и дипломатическа зона в центъра) на Багдад, на стотина метра от американското посолство, и уби един войник. На демонстрациите в последните дни се стигаше до спречквания с полицията, използвала сълзотворен газ и стреляла в тълпата в опит да предотврати нахлуване в зелената зона. Протестите са  срещу лошите условия на живот  и липсата на качествен достъп до основни услуги, от здравеопазване до водоснабдяване и електричество. Първоначално властите обявиха, че ще се вслушат в исканията на демонстрантите и те се прибраха по домовете си, но по-късно протестите продължиха. Сега според държавния глава Салих министър-председателят е приел да подаде оставка, ако политическите блокове в парламента се разберат за приемлив негов заместник, за да се избегне конституционен вакуум, предава \"Ройтерс\".", "date": "2019.10.31", "title": "Жертвите на протестите в Ирак надхвърлиха 100 за седмица, над 5000 са ранени"}
{"url": "https://www.dnevnik.bg/biznes/2019/10/31/3985452_ministerstvoto_na_finansite_produljava_da_otchita/", "text": "По предварителни данни и оценки към края на октомври бюджетът е с излишък от 1.1 млрд. лв. или 0.9% от прогнозния брутен вътрешен продукт за годината, съобщи Министерството на финансите. Данните са за консолидираната фискална програма (КФП), която включва освен републиканския бюджет и този на висшите училища, съдебната власт, държавните медии и др. През последните години трайно се утвърди практиката на отчитане на излишъци, които премиерът редовно обяснява с по-голямата събираемост на приходите. Обичайно по-големите над записаните в бюджета приходи се разпределят ударно на заседанията на правителството през декември. Експертите обясняват това със занижаването на приходите, за да може да се отчитат излишъци. В същото време в законите за бюджета за съответната година винаги се записваше, че той ще завърши съответната година с дефицит. За пръв път проектобюджетът за 2020 г. се предвижда да е балансиран, тоест разходите да са равни на приходите. Приходите и помощите по КФП се очаква да бъдат в размер на 36.3 млрд. лв., което е 82.8 % от годишния разчет. Спрямо октомври 2018 г. те нарастват с 3.7 млрд. лв., като ръст се отчита както при данъчните и неданъчните приходи, така и при постъпленията в частта на помощите и даренията, където постъпват основно грантовете по програмите и фондовете на ЕС. Ръстът при данъчните приходи е в размер на 2.3 млрд. лв., неданъчните приходи нарастват с малко над 1 млрд. лв., а приходите от помощи и дарения – с 275.5 млн. лева. В частта на неданъчните приходи основно се проявява базов ефект в частта на приходите по бюджета на Фонд \"Сигурност на електроенергийната система\", поради влезлите в сила промени в Закона за енергетиката от 1 юли.  Разходите по консолидираната фискална програма, които включват и вноската в бюджета на ЕС, към края на месеца са 35.2 млрд. лв. или 76 % от годишния разчет. За сравнение разходите за същия период на 2018 г. бяха в размер на 29.8 млрд. лв. Номиналното нарастване спрямо същия период на предходната година се дължи на по-високия размер на капиталовите разходи от националния бюджет за съфинансиране на европейски проекти и също на проекта за покупката на осем изтребители. Освен това с 10% бяха повишени заплатите на учителите, пенсиите бяха индексирани от 1 юли, бяха увеличени и плащанията за здравни вноски, посочва министерството. Вноската в бюджета на ЕС към края на месеца е 1.090 млрд. лв. Септември също е завършил с излишък - от 1.3 млрд. лв. или 1.1% от прогнозния брутен вътрешен продукт. Превишението на приходите над разходите се формира от превишение на приходите над разходите по националния бюджет в размер на 1.2 млрд. лв. и по европейските средства в размер на 58.8 млн. лева.  Постъпилите приходи, помощи и дарения по КФП са 32.8 млрд. лв. или 74.8 % от годишните разчети. Общата сума на данъчните постъпления, включително приходите от осигурителни вноски, е 26 млрд. лв., което представлява 75,5 % от планираните за годината данъчни приходи. Разходите по КФП (включително вноската в бюджета на ЕС) към края на септември са 31.5 млрд. лв., което е 68.1 % от годишните разчети.", "date": "2019.10.31", "title": "Министерството на финансите продължава да отчита излишък при изпълнението на бюджета"}
{"url": "https://www.dnevnik.bg/evropa/2019/10/31/3985306_izborite_moje_da_dovedat_do_izhod_ot_zadunenata_ulica/", "text": "Най-накрая в британската политика ледът се разчупи. След три години на безизходица по въпроса за Брекзит  изборите  могат да посочат изход от задънената улица. Или просто да затвърдят сегашната ситуация, при която Обединеното кралство е принудено да бъде с единия крак извън ЕС, а с другия вътре. Официалната кампания за изборите на 12 декември дори още не беше започнала, когато вчера премиерът консерватор Борис Джонсън и водачът на Лейбъристката партия Джереми Корбин влязоха в словесен двубой в Камарата на общините, в който всъщност представиха основните си тези преди изборите, на които доминиращ  ще е Брекзит . Джонсън заяви, че неговият опонент от левицата ще подложи страната на вечни \"колебания и отлагания\" на излизането от ЕС, а Корбин обвини премиера, че след Брекзит възнамерява да ограничи правата на работещите и да разпродава британското здравеопазване. Това надприказване се разигра само ден след като Камарата на общините одобри произвеждането на предсрочни избори - следващите редовни избори трябваше да са през 2022 г.  Макар Консервативната партия на Джонсън  да има сериозна преднина  в повечето социологически проучвания, според анализатори тези избори са непредсказуеми, защото Брекзит е тема,  при която нагласите на хората  не зависят от лоялността им към една или друга партия. За много от избирателите това дали са за оставане, или за излизане от ЕС е много по-важно от това коя партия харесват.  Консерваторите ще се борят за избиратели с Партията на Брекзит на Найджъл Фараж, която иска излизане от ЕС без никакво споразумение за бъдещите отношения. Центристката Либералдемократическа партия, която иска да отмени Брекзит, се опитва да привлече проевропейските привърженици на торите и лейбъристите в големите градове на Великобритания и либералните университетски градове. \"Британският електорат никога преди не е бил толкова непостоянен\", каза Ананд Менон, директор на мозъчния тръст \"Обединеното кралство в променящата се Европа\" (UK in a Changing Europe). \"Между 2010 и 2017 г. 49 процента от избирателите са сменили партията, за която гласуват. Така че виждаме каква неяснота цари в това отношение. Не сме сигурни и за избирателната активност през декември.  Времето тогава студено ли ще бъде ? Ще отидат ли хората да гласуват, при положение че се стъмва по-рано?\", заяви той. Всички партии се опасяват, че може да пострадат и от умората на избирателите от темата Брекзит. Британците са отегчени и недоволни, че им се налага за трети път за последните три години да гласуват по някакъв важен въпрос - през 2016 г. беше референдумът за членството в ЕС, а през 2017 г. имаше предсрочни избори, предизвикани от предишния министър-председател Тереза Мей с цел да увеличи мнозинството на торите и да преговаря с ЕС от по-силни позиции. Вместо това обаче партията загуби мнозинството си в парламента, а Мей не прокара споразумението си за Брекзит.      \"Това се превърна в \"Деня на мармота\", каза Патриша Шарман, привърженик на Брекзит, която от почти година стои пред парламента с плакат \"Не ни предавайте\". Тя мислела, че днес, 31 октомври, датата, на която официално Великобритания трябваше да напусне ЕС, вече ще може да спре да идва пред парламента, защото Брекзит ще е факт. Но тази седмица  ЕС отложи Брекзит  за 31 януари поради политическия блокаж в Лондон. \"Не може повече да стоим в това чистилище\", каза Шарман. Джонсън се надява да спечели гласовете на хора като Шарман, макар и да не изпълни обещанието си Великобритания да напусне ЕС на 31 октомври, \"каквото ще да става\". В кампанията си той ще агитира като лидер, на когото парламентът постоянно е пречел да изпълни мисията си. Джонсън сключи споразумение за развода, определящо при какви условия Великобритания ще напусне съюза, и то дори получи принципното одобрение на депутатите. Но го оттегли, след като парламентът поиска повече време, за да го проучи обстойно. Вчера Джонсън каза, че основният му приоритет е \"да довърши Брекзит и да сложи край на колебанията и отлаганията\". Лейбъристката партия се опитва да демонстрира единство, въпреки че в редиците й няма съгласие за Брекзит. След големи вътрешни борби сега партията е за произвеждане на нов референдум, на който да се реши дали се остане в съюза или не - но не обяви коя от двете позиции ще подкрепи. Лявоцентристката политическа сила разчита на това, че избирателите искат да се говори за въпроси като здравеопазване, околна среда и социална политика - все сектори, за които години наред правителствата на торите орязваха финансирането, вместо да се водят нови и нови дебати за Брекзит.       Лейбъристите освен това смятат, че споразумението на Джонсън за Брекзит ще направи страната по-бедна, оценка, която  подкрепят много икономисти . Вчера независимият мозъчен тръст Национален институт за социални и икономически изследвания заяви, че в сравнение с оставането в ЕС излизането  при заложените в споразумението на премиера условия  ще свие британската икономика в рамките на десетилетие с 3.5 процента. Вчера Корбин каза, че Брекзит при условията на Джонсън ще доведе до \"сделка за разпродажба в полза на Доналд Тръмп\", при която при бъдещите преговори за сключване на търговско споразумение цели сегменти от държавно финансираната британска здравна система ще бъдат продадени на американски доставчици на медицински услуги и фармацевтични компании. Джонсън отвърна, че лейбъристите са непоследователни по отношение на Брекзит - \"Един път напускаме, друг път оставаме, отказвате да приемете присъдата на хората, която те произнесоха на референдума за ЕС\", каза той. Предсрочните избори изправят един срещу друг самоуверения привърженик на Брекзит Джонсън и Корбин, непоколебим социалист с архаични според опонентите му политики за национализация и повишаване на данъците за богатите. Тим Бейл, професор по политология от Университета \"Куин Мери\" в Лондон, отбеляза, че на изборите през 2017 г. Корбин се е представил много по-добре, отколкото социологическите изследвания са предричали. \"Но трябва да направим уговорката, че този път той не е изправен срещу един от най-лошите агитатори на Консервативната партия в най-новата история - Тереза Мей. Изправен е срещу един от най-добрите, Борис Джонсън\", заяви Бейл.      Според него Джонсън е \"звезда, знаменитост, която заслепява доста от избирателите, които - според мнозина - не виждат очевидните му грешки\". Те включват обидни изказвания от негова страна и продължаващо разследване за това давал ли е Джонсън като кмет на Лондон публични средства, предназначени за стартиращи компании, на своя приятелка.  Докато Великобритания се готви за изборите, часовникът отброява времето до новия краен срок за Брекзит - 31 януари, датата, която ЕС одобри тази седмица. Ако след изборите през декември новият парламент отново е толкова поляризиран, колкото сегашният, тогава ще е възможен и вариантът за ново отлагане на Брекзит - и четвърто поред отиване до урните на цяла Великобритания за последните четири години. \"Получи ли мнозинство Джонсън, напускаме ЕС\", каза Бейл. \"Ако обаче отново се окажем с парламент, в който няма ясно мнозинство, според мен единственият вариант да излезем от тази ситуация ще бъде втори референдум. Макар и депутатите да не горят от възторг, когато стане дума за тази идея, мисля си, че няма да има друг начин да се излезе от задънената улица\", добави той. /БТА", "date": "2019.10.31", "title": "Изборите може да доведат до изход от задънената улица с Брекзит... или пък не"}
{"url": "https://www.dnevnik.bg/sviat/2019/10/31/3985472_isliamska_durjava_potvurdi_che_bagdadi_e_murtuv_i_ima/", "text": "Джихадистката групировка \"Ислямска държава\" (ИД) потвърди днес смъртта на водача си Абу Бакр ал Багдади, убит в неделя при американска операция в Северна Сирия. Това предадоха \"Франс прес\" и БТА, като се позоваха на аудиозапис на ИД, публикуван в приложението \"Телеграм\". Сунитската групировка потвърди също смъртта на своя говорител Абу ал Хасан ал Мухаджир и огласи името на новия си лидер. Това е Абу Ибрахим ал Хашеми ал Кураши, съобщиха \"Ройтерс\" и ДПА, позовавайки се на аудиозапис, разпространен от пропагандната агенция на ИД \"Амак\" и медийната ѝ мрежа \"Ал Фуркан\". Името  бе неофициално известно  още в ден след операцията, при която бе съобщена смъртта на Багдади. В посланието ИД призова последователите си да отмъстят за случилото се.", "date": "2019.10.31", "title": "\"Ислямска държава\" потвърди, че Багдади е мъртъв и има приемник"}
{"url": "https://www.dnevnik.bg/sviat/2019/10/31/3985479_ukraina_prie_nov_zakon_sreshtu_nezakonnoto/", "text": "Парламентът на Украйна прие днес закон, който криминализира незаконното обогатяване на държавни служители, предаде \"Ройтерс\". Приемането на закона вероятно е условие за отпускане на допълнителна помощ от Международния валутен фонд (МВФ). Организацията преговаря по условията на ново кредитно споразумение за Киев, което да замени споразумението за стендбай кредит за 3,9 млрд. долара. Украйна прие закон, криминализиращ незаконното обогатяване през 2015 година, но през февруари той бе отхвърлен от конституционния съд. Това обезпокои антикорупционната служба и чуждестранните съюзници на страната. Новият закон предвижда 5 до 10 години затвор и лишаване от право да се упражняват определени дейности до три години, ако чиновници са придобили активи, превишаващи с над 6.2 млн. гривни (над 250 хил. д.) законните им доходи, уточнява ТАСС. Предвижда се и нов механизъм за конфискуване на незаконните активи на длъжностни лица - с решение на съда по гражданска процедура, без обвинителна присъда. /БТА", "date": "2019.10.31", "title": "Украйна прие нов закон срещу незаконното обогатяване на чиновниците"}
{"url": "https://www.dnevnik.bg/bulgaria/2019/10/31/3985461_pravosudie_za_vseki_prizova_prezidenta_da_sezira/", "text": "Гражданското сдружение \"Инициатива Правосъдие за всеки\" внесе днес в президентската институция подписката, събрана снощи на поредното протестно шествие на граждански организации, с която се призовава държавният глава да не подписва указ за назначаването за главен прокурор на Иван Гешев. Подписката придружава становище на сдружението до държавния глава, в което освен призива да не издава указ се иска той да сезира Конституционния съд за тълкуване на разпоредбата на член 129, ал.2, която урежда процедурата за повторното предложение от ВСС до президента. В осем страници юристите на сдружението излагат мотивите за двете предложения, като ги диференцират в два раздела - по   на Гешев и по   му във ВСС (  е опорочена според сдружението, тъй като - наред с много други обстоятелства, са били разгледани и кредитирани редица становища в подкрепа на кандидатурата на Иван Гешев, които са изцяло изпълнителната власт - такива са районни и областни управления на МВР, специални и тайни служби като ГДБОП и ДАНС, като това е било извършено извън наличието на конституионно правомощие.  е силно обезпокоително най-напред заради изказването на действащия главен прокурор, което доведе до съмнение, че този избор, както и всички предшестващи не се решава само в сградата на ВСС, а също и в \"още две сгради\", по думите на Цацаров. На второ място, самият Гешев не е разсеял съмненията, че не е привърженик на разделението на властите и защо мисли, че този класически постулат, основополагащ за правовите държав, е лозунг на \"десните екстремисти\" и кои са тези десни екстремисти. Кандидатът отново си позволи конкретно адресирани политически нападки, обявяването на врагове на държавността в лицето на неправителствени организации, адвокатите и определени бизнесмени, които той нарича \"олигархични кръгове на обвиняеми и подсъдими лица\", се посочва в становището на \"Правосъдие за всеки\". с активното съдействие на министъра на правосъдието, който ръководеше заседанието на ВСС, Гешев или не отговори на ключови въпроси, или използва отговорите си, за да дискредитира техните автори, или да посочи бъдещите си врагове: инакомислещите, гражданските организации, адвокатите. На тези и още редица основания сдружение \"Правосъдие за всеки\" призовава президента освен да не подписва указ за назначаването на Гешев, също и да поиска от КС тълкуване на разпоредбата от Конституцията, която гласи: \"Считаме, че посочената норма не е достатъчно ясна и поражда объркване в конкретната ситуация, с оглед отговора на въпроса в какъв смисъл е употребена думата \"повторно\": дали за повторно, в смисъл следващо (повторно) предложение от ВСС за същия кандидат, или следва да се има предвид провеждане на повторна процедура от етап номинации, ако кандидатът е единствен и няма възможност за алтернативен вот, се казва в становището до президента. В Основния закон не е посочен срок за произнасяне на държавния глава. Миналата неделя президентът каза пред журналисти, че ще реши в обозримо бъдеще и в съответствие с Конституцията.", "date": "2019.10.31", "title": "\"Правосъдие за всеки\" призова президента да сезира Конституционния съд за Гешев"}
{"url": "https://www.dnevnik.bg/sport/2019/10/31/3985497_sporen_gol_i_chetiri_gredi_beliazaha_pobeda_na_levski/", "text": "Левски\" продължи в ритъма на водача \"Лудогорец\" след успех срещу \"Дунав\" (Русе). Сините спечелиха с 2:0 домакинството си в мач, в който тимът на Петър Хубчев пропусна да разгроми съперника си. И двата гола паднаха в началото на първата част. Вратарят на \"Дунав\" Благой Макенджиев си отбеляза автогол, като при попадението имаше засада на Дени Алар, който не игра с топката, но посегна към нея и влезе в контакт със стража. Малко по-късно се разписа централният бранител Холмар Ейолфсон. След успеха \"Левски\" остава втори с 32 точки, като изостава с четири от \"Лудогорец\". \"Дунав\" е десети с 13 точки. Освен двата гола футболистите на \"Левски\" уцелиха и четири греди по време на мача. Сините си гарантираха успеха още през първата част, в която имаха пълно превъзходство.      В 13-ата минута Ейолфсон стреля с глава след центриране от корнер, но ударът му срещна страничната греда. Две минути по-късно \"Левски\" поведе със спорен гол. Макенджиев излезе напред, за да улови топката, но я вкара в собствената си врата след сблъсък във въздуха с Алар. Нападателят на \"Левски\" беше в засада при подаването. Сините удвоиха преднината си в 23-ата минута. Отново Ейолфсон беше най-голямата заплаха в наказателното поле на \"Дунав\", като исландецът засече с глава центриране от корнер, а впоследствие траекторията на топката заблуди Макенджиев. Малко по-късно Франко Мазурек стреля от границата на наказателното поле, но ударът му се отби в напречната греда. В края на първата част Алар се озова сам срещу вратаря, но с неточен удар пропусна отличната възможност.      В началото на второто полувреме \"Левски\" свали оборотите, като \"Дунав\" погледа по-смело към вратата на сините. Тимът от Русе застраши съперника си, но нямаше успех в завършващата фаза. В края Макенджиев трябваше да спасява отбора си, като в два случая му помогнаха гредите.", "date": "2019.10.31", "title": "Спорен гол и четири греди белязаха победа на \"Левски\""}
{"url": "https://www.dnevnik.bg/photos/2019/10/31/3985495_fotogaleriia_strashna_sofiiska_vecher/", "text": "Из цяла София тази вечер може да се срещнат маскирани хора, които отбелязват Вси Светии.", "date": "2019.10.31", "title": "Фотогалерия: Страшна софийска вечер"}
{"url": "https://www.dnevnik.bg/politika/2019/10/31/3985400_boris_bonev_za_intervjuto_v_trud_v_mediia_na_vlastta/", "text": " казва Борис Бонев за интервюто, което е дал за вестник \"Труд\". То излезе в броя на вестника тази сряда и отправката му беше чело на първа страница с \"ексклузивно\" и заглавие \"Поколението на прехода беше излъгано\". Публикацията предизвика критики и спорове в социалните мрежи. Те бяха не заради позиция или цитати, а заради избора на Бонев да даде интервю пред издание, което подкрепя това, срещу които той се бореше и в кампанията. \"Труд\" се отличава с подкрепата си към Борисов и властта и атаките си към техните критици (виж карето в края). Обяснението на Бонев е в интервю за  предаването \"Честно казано с Люба Кулезич\"  по телевизия \"Евроком\" от сряда вечер и той казва още, че не знае каква е причината да го потърсят за разговор и може да е чист интерес, заради успеха на \"Спаси София\". Уточнява, че е дал много интервюта след изборите, а за разговора с \"Труд\", че знае \"кой стои зад него и затова условията ми бяха - това, което кажа - да бъде правилно пренесено\". Борис Бонев от гражданската инициатива \"Спаси София\" е определян като изненадата на тези избори. Той получи 43 936 гласа (10,77%) и стана четвърти след кандидата на \"Демократична България\" Борислав Игнатов с 54 330 гласа (12,2%). Демографските данни показаха, че за него са гласували много млади хора, както и такива, които не подкрепят нито една от основните партии. Пред \"Дневник\" Бонев коментира още \"нека всеки да прочете интервюто и да прецени дали то е в полза на някого или нещо друго. Не всеки път има възможност в медия на властта да критикуваш властта по този начин. В същото време някои ми казват - \"Ти само за \"Дневник\" и \"Капитал\" даваш интервюта\" Поради това, че е дадено в \"Труд\", стигнах до хора, до които иначе нямаше как да достигна.\" Той каза, че не иска да се занимава повече с темата и че реакциите са пресилени. \"От днешна гледна точка отчитам вече като грешка съгласието ми да участвам в това интервю. Повече не желая да се коментира и ако някой е толкова фиксиран върху нещо подобно, то при толкова проблеми и по-важни неща това си е негов проблем и нямам намерение да се оправдавам или обяснявам.\" Според Бонев срещу него и \"Спаси София\" има последователна атака през последните месеци и той напомни, че е казал демократичната общност да не търси враг там, където го няма", "date": "2019.10.31", "title": "Борис Бонев за интервюто в \"Труд\": В медия на властта критикувах властта"}
{"url": "https://www.dnevnik.bg/bulgaria/2019/10/31/3985504_sled_balotaja_shte_se_uchi_v_uchilishtata_bez_ili_s/", "text": "В понеделник след балотажа ще учат само учениците, в чиито училища няма изборни секции, а другите ще посещават галерии и музеи. От утре учениците са в тридневна есенна ваканция. Според просветния министър няма как тя да е по-дълга, защото учебното време не е достатъчно, съобщи БНТ. Още в началото на учебната година директори на училища забелязали, че така наречената есенна ваканция в действителност не е ваканция. Първи ноември, Денят на народните будители, е неучебен за учениците и неработен за учителите. Следват 2 ноември - събота, и 3 ноември - неделя, които също са почивни. Министър Вълчев припомни, че учебното време страда, тъй като в България има много почивни и неучебни дни - почива се заради празниците, които се падат в събота и неделя, а учебната година започва по-късно от другите европейски страни. След есенната \"ваканция\" веднага идва понеделникът след втория тур на местните избори. Министърът обясни, че той по принцип е учебен ден. В училищата, където няма секции или те са малко, ще се учи. \"Имаме училища, където има една-две секции, те могат бързо да се справят сутринта, да ги изчистят, подредят тези класни стаи и да започнат малко по-късно с намалени часове. Но имаме такива, които имат по 20 и повече секции, там е почти невъзможно, ако се налага да започнат от обяд това означава да има половинчат или формален учебен процес\", обясни министърът. ", "date": "2019.10.31", "title": "След балотажа ще се учи в училищата без или с малко секции"}
{"url": "https://www.dnevnik.bg/bulgaria/2019/10/31/3985119_kratki_novini_liniiata_na_bednost_se_povishava_s_15_lv/", "text": "                         . Кметът на Несебър остава в ареста Това реши Апелативният специализиран наказателен съд, който заседава повече от 7 часа по делото за мярката за неотклонение на избрания за 4-ти мандат кмет на Несебър Николай Димитров и трима общински съветници, обвинени за купуване на гласове, съобщи БНТ. В същото време в крайморската община разследващи са иззели документи от общината и една от общинските фирми. В ареста остават и избраните за общински съветници Георги Георгиев и Петър Тодоров. Освободени са Атанас Япаджиев и Константин Лефтеров поради липса на достатъчно доказателства. Според съдебния състав за тримата, които остават в ареста, има достатъчно доказателства и има достатъчно данни, за да се предположи, че Николай Димитров е бил ръководител на организираната престъпна група. Близо два тона и половина откраднато дизелово гориво е открито при акция в Бургаско Близо два тона и половина дизелово гориво са открити при акция на полицията в Бургаско срещу кражби в БДЖ. Един тон дизел, разпределен в пластмасови туби с различна вместимост, са били намерени в три леки автомобила, управлявани от трима мъже. Установено е, че горивото било системно източвано от цистерни, превозвани с различни влакови композиции. Тримата са задържани за срок от 24 часа. След това последвали претърсвания в жилищата на задържаните, където са намерени и иззети множество туби с различна вместимост, съдържащи още близо тон и половина дизелово гориво. Установено е, че горивото е продавано на занижени цени на черния пазар.      Президентът ще представлява България на срещата на върха на НАТО през декември Държавният глава Румен Радев ще представлява България на Срещата на върха между държавните и правителствени ръководители на страните-членки от НАТО. Това е решено след разговор между президента и министър-председателя Бойко Борисов, съобщи правителствената информационна служба. Форумът ще се проведе на 3 и 4 декември 2019 г. в Лондон. Утвърдени са новите нормативи за час програма за БНТ и БНР през 2020 г. Българската национална телевизия (БНТ) ще получи 1844 лв., а Българското национално радио (БНР) - 443 лв. като нормативи за подготовка, създаване и разпространение на един час от своите национални и регионални програми. Нормативът бе утвърден от Министерски съвет, съобщиха от там. Размерите на нормативите за час програма са съобразени с достигнатия от БНТ и БНР, съответно обем (часове) телевизионна програма и обем (часове) радиопрограма и с основните политики и приоритети на проекта на бюджет за 2020 г., се казва още в доклада на Министерство на финансите към решението за утвърждаването им. Предложените нормативи за час програма на БНТ и БНР са изчислени при общ обем от 35 136 часа телевизионна програма – 35 136 и 97 356 часа радиопрограма. Програмите на БНТ включват БНТ 1, БНТ 2, БНТ 3 и БНТ 4, а на БНР - националните \"Хоризонт\" и \"Христо Ботев', отделно \"Радио София, \"Радио България\", регионалните РРС-та Варна, Пловдив, Стара Загора, Благоевград, Шумен, Видин, Бургас и Кърджали и интернет радиото \"Бинар\". Държавната субсидия за обществената телевизия и радиото се образува, когато т.нар. норматив за час програма се умножи по часовете, в които се излъчват отделните им канали и програми, а към това се добавят и разходите за ремонти и купуване на нова техника. Нормативът за БНТ за следващата година ще е с 86 лв. повече от предходната. През 2019 г. той е бил 1758 лева, а година по-рано -  1635 лв.. От 2014 до 2016 включително размерът му е бил 1628 лв. През 2013 е 1770 лв., през 2012 - 1679 лв, а година преди това, рез 2011 г. - 1978 лв. Линията на бедност се повишава с 15 лв. От 1 януари 2020 г. линията на бедност да се повиши с 15 лева до 363 лв. Това реши правителството на днешното си редовно заседание. Линията на бедност през тази година е 348 лева, като сметките показват, че увеличението за 2020 г. е с 4.3 на сто. Линията на бедност се използва при разработване на държавната политика в областта на доходите и жизненото равнище, при определяне на конкретни мерки за социална защита и е база за определяне на размера на финансовата подкрепа за хората с увреждания. Върховният съд отхвърли жалба на съдия Ченалова срещу отстраняването й от длъжност Тричленен състав на Върховния административен съд (ВАС) отхвърли жалбата на Румяна Ченалова срещу решението на Висшия съдебен съвет за отстраняването й от длъжност. На заседание на 19 ноември 2015 г. на съдия Ченалова бе наложено дисциплинарно наказание \"освобождаване от длъжност\" заради разследването, прераснало в дело, което се води срещу нея в специализирания съд. Решението на ВАС не е окончателно и Ченалова може да обжалва пред 5-членен състав на ВАС.", "date": "2019.10.31", "title": "Кратки новини: Кметът на Несебър остава в ареста"}
{"url": "https://www.dnevnik.bg/photos/2019/10/31/3984898_fotogaleriia_svetovnite_snimki_na_denia_-_31_oktomvri/", "text": "Джим, двумесечен гибон, в зоопарка в Алмати, Казахстан.", "date": "2019.10.31", "title": "Фотогалерия: Световните снимки на деня - 31 октомври 2019 г."}
