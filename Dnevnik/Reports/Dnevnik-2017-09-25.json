{"url": "http://www.dnevnik.bg/sport/2017/09/25/3048169_naim_sjuleimanoglu_e_v_bolnica_v_kritichno_sustoianie/", "text": "Трикратният олимпийски шампион и световен рекордьор във вдигането на тежести Наим Сюлейманоглу е в критично състояние заради чернодробна недостатъчност. Легендарният щангист е поставен в кома и продължава да се бори за живота си, съобщи турският \"Хюриет\". Според информация от болницата в Истанбул, в която е настанен, Сюлейманоглу се нуждае спешно от чернодробна трансплантация. Ако това не е случи, дните му са преброени, обяви неговият близък приятел и личен лекар Аднан Багрячък. \"Ако не бъде лекуван незабавно в трансплантационния център и черният дроб не бъде трансплантиран в скоро време, той може да загуби живота си. Времето е много ограничено\", каза още Багрячък. Сюлейманоглу е един от най-великите щангисти в историята. Той е роден на 23 януари 1967 г. в българското село Птичар, Момчилградско, в семейството на български турци. По време на т.нар. Възродителен процес името му е променено на Наум Шаламанов. Сюлейманоглу печели три поредни олимпийски титли - две в категория до 60 килограма (в Сеул през 1988 г. и Барселона през 1992 г.) и една в категория до 65 килограма (в Атланта през 1996 г.). Турският щангист има още редица впечатляващи постижения, сред които седем световни титли, два златни медала от европейски първенства и 46 поправки на световни рекорди. През 2009 г. Сюлейманоглу отново  имаше сериозни здравословни проблеми . Тогава той беше приет в болница заради проблеми с белите дробове, черния дроб и сърцето, което работеше с 40 процента от капацитета си.", "date": "2017.09.25", "title": "Наим Сюлейманоглу е в болница в критично състояние"}
{"url": "http://www.dnevnik.bg/sviat/2017/09/25/3047925_putin_i_erdogan_se_razbraha_za_sreshta_v_ankara_na_28/", "text": "Руският президент Владимир Путин ще пристигне в Анкара този четвъртък за среща с турския си колега Реджеп Тайип Ердоган, съобщи пресслужбата на Кремъл. Според сайта на руското президентство двамата са се договорили в телефонен разговор, инициативата за който е била на \"руската страна\", да продължат \"подробния обмен на мнения по двустранни и регионални въпроси\" на срещата си в турската столица. Путин и Ердоган обсъдили \"сирийската проблематика, включително в светлината на положителните резултати, достигнати в хода на шестата Международна среща по въпросите на Сирия в Астана на 14-15 септември\". На въпросната среща Русия, Турция и Иран се договориха да ускорят създаването на \"деескалационна зона\" в  провинция Идлиб  - последния сирийски район в ръцете на бунтовнически групировки, различни от \"Ислямска държава\". Според съобщението двамата изтъкнали, \"че създаването на четири зони за деескалация в Сирийската арабска република открива път за прекратяване на гражданската война и политическо урегулиране на кризата въз основа на принципа на суверенитета и териториалната цялост на страната\". По-рано в понеделник Путин е разговарял и с президента на Иран Хасан Рохани, за да обсъдят преминалите разговори в Астана и прилагането на споразумението за спорната ядрена програма на Техеран.", "date": "2017.09.25", "title": "Путин и Ердоган се разбраха за среща в Анкара на 28 септември"}
{"url": "http://www.dnevnik.bg/sport/2017/09/25/3047927_voleibolistkite_zagubiha_dramatichno_ot_rusiia_i_shte/", "text": "Женският национален отбор по волейбол допусна драматична загуба от шампиона Русия в последния си мач от груповата фаза на  европейското първенство.  Българките отстъпиха с 2:3 (25:21, 20:25, 25:23, 21:25, 13:15) след близо два часа и половина игра. Тимът, воден от Иван Сеферинов, поведе с 2:1 гейма, имаше пет точки аванс в четвъртата част, а в тайбрека водеха със 7:4. Българските волейболистки обаче пропуснаха възможността да се класират директно за четвъртфиналите. Те заеха втората позиция в група С и ще трябва да минат през плейофите. Съперникът им ще стане ясен след двубоя между Германия и Азербайджан. България завършва груповата фаза с две победи и една загуба, но за пръв път в последните си четири участия не отпада след първите си три срещи. В трети пореден мач България игра максималните пет гейма, но за разлика от предишните два случая не успя да издържи и да излезе победител. Съперник в следващия етап ще бъде третият от група А, като в момента това място се заема от Германия. Победата класира Русия директно за четвъртфиналите, като европейските шампионки от 2013 и 2015 г. си спечелиха и ден повече за почивка. За България много силен мач направи капитанът Елица Василева, която се отчете с 25 точки и беше на висота в решаващите моменти. Тя обаче не получи подкрепа от останалите и руският блок имаше отговор за нея. Добриана Рабаджиева завърши с 12 точки, но от нея се очакваше повече след много силното представяне срещу Турция. Добра игра показаха и центровете на България. Христина Русева вкара 13 точки, от които седем блокади, а Нася Димитрова се включи от пейката с шест. България започна уверено и започна да трупа аванс от началото на първия гейм. Първата техническа пауза дойде при 8:4 за българския тим. Тя набъбна до шест точки при второто прекъсване, за да стане дори девет точки в края на гейма. Последва обаче отпускане в българския тим, но все пак комфортната преднина позволи първата част да бъде спечелена с 25:21.  Отпускането в края на първия гейм обаче доведе до по-сериозен спад във втората част, когато Русия пое инициативата. Съперникът беше много по-уверен и най-вече чрез Наталия Гончарова трупаше доста точки в атака. Рускините поведоха с 8:3 при първото техническо прекъсване, а след това увеличиха аванса си до осем точки – 16:8. Иван Сеферинов  направи няколко промени, като пусна на полето Нася Димитрова, а в атаката Елица Василева беше направо безгрешна, което веднага се отрази. България съкрати изоставането си само до 19:21, но щурмът се оказа закъснял и Русия успя да спечели втория гейм с 25:20. С много характер и голямо желание България измъкна важния третия гейм, който не дойде никак лесно. В третата част Сеферинов пусна на полето опитната Диана Ненова, а освен това младата Гергана Димитрова замени Емилия Димитрова. Частта отново се игра 28 минути, както и първите две, но премина при множество обрати. Първо България водеше с 8:6 при първата техническа пауза, но след това допусна спад в играта си и на свой ред изоставаше с две точки при второто прекъсване. Прекъсване, взето от Иван Сеферинов, разкоцентрира руските волейболистки и позволи на Елица Василева и компания да излязат напред в резултата при 22:21. Те спечелиха гейма с 25:23 и това им даде много голяма доза увереност за четвърти гейм. Той започна вихрено за българките с четири поредни безответни точки. Първото прекъсване в четвъртия гейм дойде при 8:3. Драма обаче имаше и в тази част, като Русия на няколко пъти съкращаваше разликата, за да стане тя само две точки при второто прекъсване 16:14.  България  пропусна няколко отлични шанса да реализира лесни точки, с които можеше да води и по-убедително. За разлика от двубоя с Турция, когато беше неудържима, Добриана Рабаджиева допусна сериозни колебания срещу рускините и не беше на познатото си ниво. Посрещачката направи много грешки, дори при единичен блок срещу себе си. Две нейни грешки доведоха до липса на увереност в целия отбор и тотален спад, който позволи на рускините да поведат. На преден план за съперника излезе Татяна Кошелева, която реализира няколко много важни точки. Българките буквално изгубиха спечелен гейм и отново стигнаха до тайбрек в свой мач. Решителният пети гейм започна добре за България и тимът дръпна с три точки, но неочаквани грешки на най-опитната, либерото Мария Филипова, доведоха до изравняване 7:7. Все пак при размяната на полетата българките водеха с 8:7. Последва обаче много силна серия на Русия и нелогични грешки от българския състав, който след 11:13 вече нямаше как да се върне в тайбрека. Елица Василева върна надеждите за кратко при 13:13, но две грешки в посрещането позволиха на рускините да спечелят мача.", "date": "2017.09.25", "title": "Волейболистките загубиха драматично от Русия и ще играят плейоф на европейското"}
{"url": "http://www.dnevnik.bg/biznes/2017/09/25/3047996_gazut_moje_da_poevtinee_ot_oktomvri_no_tokut_i_parnoto/", "text": "Дори и природният газ да поевтинее от 1 октомври, каквото е предложения на държавния газов доставчик, токът и парното ще запазят цените си. Това се разбра от думите на Иван Иванов, председател на Комисията за енергийно и водно регулиране (КЕВР). Регулаторът днес разгледа на открито заседание предложението на \"Булгаргаз\" да намали със 7.29 на сто цената на природния газ за четвъртото тримесечие на 2017 г. Председателят му заяви след заседанието, че дори да бъде утвърдено намалението, няма да има промяна в цената на тока и топлинната енергия, съобщи БТА. \"Тази цена, която ще влезе в сила от 1 октомври, се съпътства и от промяна в мрежовите услуги, защото влиза в сила нов входно-изходен тарифен модел. Тарифите, които вече бяха оповестени от \"Булгартрансгаз\", предвиждат известно увеличение на цените за достъп и пренос, като това увеличение е най-голямо именно към потребители, които имат неравномерно сезонно потребление на природен газ\", допълни Иванов. По думите му топлофикациите са най-силно засегнати, защото те имат потребление на природен газ преди всичко през есенно-зимния сезон. Иванов каза още, че изчисленията показвали, че това води до увеличение на разходите за мрежови услуги с повече от 2.5 на сто. \"Това означава, че сумарното изменение е под 5 на сто и няма основание КЕВР да коригира цените на топлинната и високоефективна електрическа енергия\", допълни Иванов. Председателят на КЕВР все пак отбеляза, че за индустриалните потребители в страната, които имат равномерно годишно потребление на природен газ, увеличението на цената за мрежови услуги ще бъде в рамките на 6 до 10 на сто, което в стойностно изражение е малко над 1 лев. \"Булгаргаз\" предлага цената на последното тримесечие на 2017 г. да стане 343.22 лв. на 1000 куб.м, или 32.26 лв. на MWh (без цени за достъп, пренос, акциз и ДДС). Окончателното решение за новата цена на природния газ ще бъде взето на закрито заседание на КЕВР, което ще се проведе на 29 септември.", "date": "2017.09.25", "title": "Газът може да поевтинее от октомври, но токът и парното - не"}
{"url": "http://www.dnevnik.bg/sport/2017/09/25/3048002_krusharski_razporedi_dvusedmichen_nakazatelen_lager_v/", "text": "Собственикът на \"Локомотив\" (Пловдив) Христо Крушарски разпореди двуседмичен лагер като наказателна мярка за слабото представяне на отбора в последните седмици. Освен това на футболистите ще бъдат наложени финансови санкции. В неделя Локомотив\" допуснаха  тежка загуба с 0:3 в дербито с \"Ботев\".  Това беше трето поредно поражение за \"железничарите\" и четвърто в последните пет мача. В предишния кръг  те записаха домакинска загуба  срещу намиращия се в зоната на изпадащите по това време \"Славия\" (1:2), а преди това претърпяха  разгром с 0:5 при гостуването на \"Пирин\". \"Не обичам думата глоба, но явно българина, ако не му бръкнеш в джоба, не се оправя лесно. На този етап не смятам да гоня никого, но ако някой е решил да си тръгне, няма да го спирам\", каза Крушарски, цитиран от БТА. В петък \"Локомотив\" посреща новака \"Септември\" (София) в първия мач от 11-ия кръг на Първа лига. След това отборът ще отиде на 14-дневен лагер на базата в Говедарица. \"Това ще бъде част от санкцията. Нека играчите се замислят и се подготвят на спокойствие\", заяви Крушарски. Собственикът на \"Локомотив\" твърди, че не е в конфликт с привържениците, които след срамната загуба в Благоевград  поискаха да се \"реже до кокал\".  Той допълни, че много добре разбира болката им от слабата игра на отбора и загубите в последните мачове. \"Искам да подчертая, че аз нямам проблеми с феновете и да се спре да са спекулира с тях. След загубата ни от \"Ботев\" снощи бях до късно на нашия стадион в парк \"Лаута\". Имаше полицай на входа, но атаки и закани от страна на фенове нямаше. Аз не видях такива действия\", обясни Крушарски. Междувременно в клуба очакват двама нови футболист във вторник. По думите на Крушарски това са \"българин и чужденец, като единият от тях е много класен изпълнител\". Имената им ще бъдат обявени след пристигането им в Пловдив. ", "date": "2017.09.25", "title": "Крушарски разпореди двуседмичен наказателен лагер в \"Локомотив\" (Пловдив)"}
{"url": "http://www.dnevnik.bg/sport/2017/09/25/3047939_izjivei_macha_ili_kak_bfs_privlicha_fenove_za/", "text": "Българският футболен съюз (БФС) публикува видео, с което цели да мотивира повече фенове да посетят последното домакинството на националния отбор от световните квалификации. Тимът на Петър Хубчев приема Франция на 7 октомври на стадион \"Васил Левски\" от 21.45 часа. Видеото е със заглавие \"Изживей мача\" и е част от кампанията на футболния съюз \"Заедно в един ритъм\". Българските футболисти спечелиха всичките си домакински мачове до момента. \"Тимът на Петър Хубчев има стопроцентов актив пред своите привърженици на стадион \"Васил Левски\", а нов пълен успех ще означава и рекорд от победи в рамките на един квалификационен цикъл в историята на националния отбор. Националният отбор кани своите фенове да го подкрепят в опита си да стигне до пети пореден успех на родна земя\", пише в сайта на БФС. От футболния съюз напомниха, че до края на месеца всеки желаещ да присъства на двубоя може да закупи билет на промоционална цена от \"Ивентим\". Пропуските за сектор \"А\" се продават на цена 30 лева, за сектор \"В\" - 20 лева, а за сектори \"Б\" и \"Г\" - 10 лева. От 1 октомври билетите ще струват 40, 30 и 12 лева. Шансовете на България за класиране на световното първенство в Русия догодина са нищожни. Два кръга преди края на квалификациите националите заемат четвърта позиция с 12 точки. Франция е лидер със 17, следвана от Швеция с 16 и Холандия с 13.", "date": "2017.09.25", "title": "\"Изживей мача\", или как БФС привлича фенове за квалификацията с Франция (видео)"}
{"url": "http://www.dnevnik.bg/sviat/2017/09/25/3048032_severna_koreia_obvini_trump_che_e_obiavil_voina_i_shte/", "text": "Външният министър на Северна Корея заяви пред журналисти в Ню Йорк, че американският президент Доналд Тръмп е обявил война на страната му и че властите в Пхенян си запазват правото да предприемат контрамерки, включително да свалят американски стратегически бомбардировачи, независимо дали са навлезли във въздушното пространство на КНДР. \"Целият свят трябва много добре да помни, че САЩ първи обявиха война на нашата страна\", каза Ри Йон Хо, цитиран от \"Ройтерс\". \"След като САЩ са обявили война на страната ни, ние имаме абсолютно право на контрамерки, включително правото да сваляме американски стратегически бомбардировачи, дори когато те не са в границите на въздушното ни пространство.\" \n     Министърът направи изявлението при отпътуването от Ню Йорк, където се проведе годишната сесия на Общото събрание на ООН. \"Ройтерс\" описва, че след това той се е върнал от колата си при журналистите и е добавил: \"В светлината на обявяването на война от Тръмп, всички варианти са на масата на върховното ръководство на КНДР\".", "date": "2017.09.25", "title": "Северна Корея обвини Тръмп, че е обявил война и ще се отбранява"}
{"url": "http://www.dnevnik.bg/photos/2017/09/25/3047829_fotogaleriia_dobre_doshli_v_monetniia_dvor_na_parij/", "text": "Парижкия монетен двор Monnaie de Paris (Monnaie de Paris) е държавна институция, където се произвеждат френските евромонети. На снимката: Гравьор работи по монета от десет евро, изобразяваща френския скулптор Огюст Роден.", "date": "2017.09.25", "title": "Фотогалерия: Добре дошли в монетния двор на Париж"}
{"url": "http://www.dnevnik.bg/biznes/2017/09/25/3048030_obsujdaneto_na_licenza_na_emko_se_otlaga_s_oshte_pone/", "text": "Проверките на фирмите от военно-промишления комплекс ще приключат на 25 септември 2017 г., а резултатите от тях ще бъдат предоставени на Международния съвет по отбранителна индустрия до 4 октомври. Това съобщава", "date": "2017.09.25", "title": "Обсъждането на лиценза на \"Емко\" се отлага с още поне десетина дни"}
{"url": "http://www.dnevnik.bg/bulgaria/2017/09/25/3048027_asociaciiata_na_administrativnite_sudii_podkrepi/", "text": "Процедурата за избора на Георги Чолаков за председател на Върховния административен съд е спазена, а решението на ВСС е взето с голямо мнозинство, затова Асоциацията на българските административни съдии (АБАС) подкрепя избора. Това становище огласи съсловната организация на административните съдии с председател Боян Магдалинчев. Той е един от 11-те избраници на Народното събрание за парламентарната квота на следващия Висш съдебен съвет. В становището на АБАС е анализирана детайлно законовата процедура и се прави изводът, че сегашният ВСС не само не я е нарушил, но е бил длъжен да открие и проведе процедурата и да избере новия председател на ВАС, който ще наследи поста на Георги Колев. През последните седмици президентът Радев коментира темата в отговор на въпроси, но не е твърдял, че процедурата за избора на Чолаков е незаконосъобразна, а само каза, че би било по-убедително ако бъде подкрепен от следващия ВСС. Подобна на президентската позиция изрази наскоро Съюзът на съдиите - че изборът би бил по-убедителен, ако е направен от новия кадрови орган. \"Дневник\" публикува пълния текст на документа на Асоциацията на административните съдии. Асоциацията на българските административни съдии изразява своето становище, че процедурата за избор на Георги Чолаков за Председател на ВАС е проведена при съобразяване с изискванията на ЗСВ, в това число и с измененията на закона обнародвани в ДВ бр.62/2016г. ВСС е единственият компетентен по Конституцията на Република България орган, който не само е имал правото, но и задължението да открие и проведе процедурата за този избор. В съответствие с разпоредбата на чл.173, ал.1 ЗСВ, \"Процедурата за избор на кандидати за председател на Върховния касационен съд, председател на Върховния административен съд и главен прокурор се открива от пленума на Висшия съдебен съвет не по-рано от 6 месеца и не по-късно от 4 месеца преди изтичането на мандата или в 7-дневен срок от настъпване на обстоятелство по чл. 175, ал. 1\". Председателят на Върховния административен съд Георги Колев е избран с решение на ВСС от 15.11.2010 г., като за назначаването му е издаден Указ на президента на Република България на 19.11.2010 г. Встъпването му в длъжност е на 22.11.2010г, когато е подписан Акт за встъпване в длъжност. От изложените факти следва изводът, че настоящият състав на ВСС е бил задължен по закон да открие процедурата за избор за нов председател на ВАС, като най-късният законов срок за изпълнение на това задължение е 22.07.2017г. Поради стриктната регламентация на етапите от процедурата по чл.173 ЗСВ и приетата от Висшия съдебен съвет хронограма по избора (откриване на процедурата от пленума на Висшия съдебен съвет не по-рано от 6 месеца и не по-късно от 4 месеца преди изтичането на мандата на досегашния председател на ВАС, издигане на предложения за председател в четири поредни заседания на ВСС, представяне на концепция от кандидата в 14-дневен срок, която се публикува поне два месеца преди публичното изслушване, изготвяне на доклади на Комисията по атестиране и конкурси и на Комисията по професионална етика 14 дни преди гласуването), изтичането на мандата на сега действащия Висш съдебен съвет на 3 октомври 2017г. и установената със ЗСВ съдебна ваканция за органите на съдебната власт за периода от 15.07.- 01.09.2017г, ВСС не би имал фактическата възможност да довърши процедурата ако беше открита на 22.07.2017г. Довършване на процедурата от следващ състав на ВСС не е уредена в закона. Поради това и при съобразяване с всички изисквания на закона ВСС е открил процедурата след първата възможна дата - 22.05.2017г. и това е наложило необходимостта новият Председател на ВАС да бъде избран повече от два месеца преди изтичане мандата на действащия. С процедурата по избора и изслушването на кандидатите ВСС с действията си, не е поставил под въпрос убедителността в избора на Георги Чолаков, а е изпълнил задължението си по чл.173,ал.1 ЗСВ. Провеждането на избора от настоящия състав на ВСС, а не следващият, не е в противоречие със Закона за съдебната власт. За първи път изборът за председател на ВАС се проведе при точното спазване на правилата за съдийското самоуправление приети с измененията на ЗСВ от 9 август 2016г.- предложение от пленума на Върховния административен съд за издигане кандидатурата на съдия Георги Чолаков за председател на ВАС, изслушване на кандидатите за председател на ВАС от пленума на Върховния административен съд, решение на пленума за подкрепата на съдия Чолаков и изслушване на кандидатите от пленума на Висшия съдебен съвет при съобразяване с всички изисквания на чл.173 от ЗСВ от 09.08.2016г.,утвърждаващи независимостта на съдебната власт и принципа на разделение на властите. Законосъобразността на процедурата по избора и приетото с голямо мнозинство от пленума на ВСС решение за избора на Георги Чолаков за председател на ВАС, дава пълното основание на Асоциацията на българските административни съдии да подкрепи този избор. Управителен съвет на АБАС", "date": "2017.09.25", "title": "Асоциацията на административните съдии подкрепи избора на Чолаков за наследник на Георги Колев"}
{"url": "http://www.dnevnik.bg/kultura/2017/09/25/3047948_posoki_i_34_nosiat_uspeha_na_bulgarskoto_kino_i_na/", "text": "Шестнайсет нови пълнометражни продукции в конкурсната програма на фестивала \"Златна роза\" във Варна свидетелстват за подема на българското кино в последните години. Осем от тях са премиерни за България, като два - \"Посоки\" на Стефан Командарев и \"3/4\" на Илиян Метев идват на крилете на големи международни признания като програмата  \"Особен поглед\" в Кан  и  награди от Локарно.  Фестивалът ще бъде открит с друга премиера от Кан - \"Уестърн\" на Валеска Гризебах, на 30 септември.  на Командарев ще бъде показан за пръв път у нас след селекцията си в Кан, приз от  фестивала в Сараево  и прожекция в рамките на фестивала в Торонто. В него се преплитат няколко истории от нощна София, които се случват в таксита. Също в Торонто бе показан носителят на \"Златен леопард\" в секцията \"Режисьори на настоящето\"  \" на Илиян Метев. Игралният дебют на автора на \"Последната линейка на София\" e и в програмата на Сан Себастиан и бе описан от \"Варайъти\" като \"умен, но лек като перце\" разказ за отношенията в едно семейство, \"по-близък до азиатското кино, отколкото до българските филми напоследък.\" Сред конкурентите на двата филма е   на Константин Божанов (\"Аве\"), който дебютира в международния конкурс на \"София филм фест\". И трите филма са международни копродукции, в които България има водеща роля. Любопитен, но непоказван досега, е дебютният филм  на живеещата във Великобритания българска режисьорка Рузие Хасанова. Действието се развива в България през 70-те години, в далечно помашко село и засяга темата за преименуването, но... минавайки край \"Бийтълс\". Един баща се отправя на пътешествие, за да се сдобие с радио - за влюбения си в музиката син, но и за себе си и съселяните си. Филмът е много музикален, смесвайки фолклор и рокендрол в приказка за музиката и свободата, разказа преди време режисьорката пред  сайта \"Жени-режисьори в българското кино\"  на Адела Пеева. В конкурса на \"Златна роза\" влизат и немалко филми, насочени директно към публиката в киносалоните.  на Зорница София Попганчева за кратко оглави зрителският бокс офис в началото на годината. Комедиите   и   - продължение на успешния ученически филм от 2016 г.  са правени без подкрепата на Националния филмов център.  на Асен Блатечки, както няколко успешни български продукции от последната година, има близо 100 хиляди зрители.  на Илиян Джевелеков, чиято премиера предстои, се надява да повтори успеха на първия филм на същия режисьор - Love.net, продал над 200 хиляди билета през 2011 г. В програмата на \"Златна роза\" влизат още 4 чисто нови филма - семейният   на Ясен Григоров с Татяна Лолова, Николай Урумов, Койна Русева, историческият  на Валентин Гошев, романтичният  а Станислав Тодоров с Теодора Духовникова и Иван Юруков, както и  на Чавдар Живков и Александър Смолянов - боксьорска история по проза на Палми Ранчев. Не отсъстват и филми на известни български режисьори -  \"Извън пътя\"  на Николай Волев,  \" на Светослав Овчаров и   на Иглика Трифонова, показани по-рано на фестивали през годината. \"Златна роза\" ще се проведе от 30 септември до 7 октомври във Фестивалния и конгресен център на Варна, а билети за филмите могат да бъдат закупени от касата му на цени 7/5 лв.", "date": "2017.09.25", "title": "\"Посоки\" и \"3/4\" носят успеха на българското кино и на \"Златна роза\""}
{"url": "http://www.dnevnik.bg/biznes/2017/09/25/3048051_ministerstvoto_na_finansite_pusna_75-godishni_knija_s/", "text": "Министерството на финансите пусна в обращение нова емисия 7.5-годишни държавни ценни книжа (ДЦК), деноминирани в лева, с падеж 27 март 2025 година, съобщи пресцентърът на ведомството. На днешния аукцион са пласирани успешно ДЦК за 85 млн. лв. при среднопретеглена доходност от 0.69%. Общият размер на подадените поръчки е 286.40 млн. лв., тоест над три пъти повече от предлаганото. Спредът спрямо германските федерални облигации в този сегмент е в размер на 63 базисни пункта. Най-голямо количество ДЦК на аукциона придобиха банките - 50.00%, следвани от пенсионните и гаранционните", "date": "2017.09.25", "title": "Министерството на финансите пусна 7.5-годишни книжа с доходност 0.69%"}
{"url": "http://www.dnevnik.bg/sport/2017/09/25/3048028_prezidentut_na_juventus_beshe_izhvurlen_ot_futbola_za/", "text": "Президентът на \"Ювентус\" Андреа Аниели беше изхвърлен от футбола за една година. Той получи наказание от Италианската футболна федерация заради продажба на билети на крайни фенове, свързани с организираната престъпност. \"Юветнус\" е глобен с 300 хиляди евро, а на Аниели беше наложена отделна глоба от 20 хиляди евро. Още трима настоящи и бивши ръководители в торинския клуб получиха наказания. Директорът по сигурността Александро Д'Анджело е отстранен от футбола за 15 месеца, а директорът на отдела по продажбите на билети Стефано Мерула и бившият маркетингов директор Франческо Калво - за по една година. На тримата също са наложени глоби от по 20 хиляди евро. Според обвиненията са, че ръководителите в клуба са давали абонаментни карти и билети за стадион \"Ювентус\" на крайни ултраси. Шефовете са били заплашвани, че в противен случай мачовете на отбора ще бъдат прекъсвани, а клубът ще търпи сериозни санкции. Прокурорът към футболната федерация Джузепе Пекораро искаше замесените ръководители  да бъдат отстранени от футбола за две години , а \"Ювентус\" да бъде наказан с два домакински мача без публика. Той обяви, че ще обжалва днешното решение. \"Отчасти съм удовлетворен, защото успяхме да докажем вината на всички. Фактите обаче са много сериозни и според мен те изискват по-сериозни наказания\", заяви Пекораро пред агенция \"Анса\".  \"Мисля, че преценката на друг съд би била полезна, като се има предвид, че ресурсите, идващи от продажбата на билети, са отишли в престъпна организация, а това е доста сериозно\", каза още той. Според обвинението Аниели е оторизирал продажбата на сезонни и други билети. Той е признал, че се е срещал с крайния ултрас Роко Доминело, който е член калабрийската престъпна група Ндрангета и преди няколко месеца беше осъден на седем години и половина затвор. Аниели обаче твърди, че срещите са били в присъствието на много други фенове по време на празнични събития. Президентът на \"Ювентус\" отрича клубът да е възнамерявал да се занимава с незаконна дейност. \"Надявахме се на оправдателна присъда, така че определено сме разочаровани от днешното решение. Не можем да скрием разочарованието си. Със сигурност ще обжалваме\", заяви адвокатът на Аниели Франко Копи. Аниели заема поста президент в притежавания от семейството му \"Ювентус\" от 2010 г. В началото на този месец италианецът беше избран за председател на Асоциацията на европейските футболни клубове (ECA), наследявайки Карл-Хайнц Румениге. Миналата седмица  президентът на \"Ювентус\" получи още един ключов пост . Той влезе в изпълнителния комитет на УЕФА заедно с изпълнителния директор на \"Арсенал\" Айвън Газидис.", "date": "2017.09.25", "title": "Президентът на \"Ювентус\" беше изхвърлен от футбола за една година"}
{"url": "http://www.dnevnik.bg/sviat/2017/09/25/3047924_mejdu_republika_iamaika_i_upravlenie_na_nedovolnite_-/", "text": "Резултатът, който консерваторите на канцлера Ангела Меркел получиха на вота в неделя, беше вторият най-лош от 1949 г. насам. Все пак, ако не иска нови избори, тя може да разчита единствено на  коалиция  със завърналите се на сцената либерали и \"Зелените\" - т.нар. \"коалиция на доволните\", обобщава в анализ  \"Франкфуртер алгемайне цайтунг\" . Тази коалиция, наричана от медиите \"Ямайка\" заради цветовете на партиите в нея, разчита на подкрепата на всички, спечелили от упралението на Меркел в последните години. \"Дневник\" обобщава на базата на данни от германски социологически изследвания пет ключови тенденции от изборите, които ще са важни в управлението следващите четири години, ако коалицията се формира успешно. Възрастните избиратели оставят Меркел на власт Избирателите над 60 г., и то предимно жените, са се погрижили за това Ангела Меркел да стане канцлер за четвърти път, отбелязва в анализ в.  \"Велт\" . В тази група според данни на \"Форшунгсгрупе вален\" са най-добрите резултати на Християндемократическия съюз и Християнсоциалния съзю (средно 41%, което все пак е спад с 8 процентни пункта). Конкретно при жените над 60 г. делът е още по-висок - 47%, което означава почти всяка втора (макар и с 6 процентни пункта по-малко от 2013 г.). Обратно - от  хората под 30 години  за ХДС/ХСС е гласувал всеки четвърти. Данните са особено важни заради факта, че тази година за пръв път избирателите  на възраст над 60 г.  са най-многобройната електорална категория. AfD имат подкрепа във всички социални слоеве Според изследователския център \"Форшунгсгрупе вален\", цитиран от ФАЦ, за AfD гласувалите са най-много в най-източните части на Германия, където между една четвърт и една трета от избирателите, отишли до урните, са пуснали бюлетина за крайнодесните. Успехът им (показан на дясната карта на долния туит) е най-голям в райони, където живеят по-малко чужденци (вляво). За партията обаче са гласували представители на всички групи от населението, сочат данните. Най-голям е делът сред хората между 30 и 44-годишна възраст (16%), следван от тези между 44 и 59 години (15%), но няма голяма разлика с другите възрастови категории. Отчетлива е подкрепата на работниците (19%), следвана от самонаетите (12%) и в почти същата степен от работещите в частния сектор и държавните служители (по 11 на сто).", "date": "2017.09.25", "title": "Между \"Република Ямайка\" и \"управление на недоволните\" - как гласуваха германците"}
{"url": "http://www.dnevnik.bg/sviat/2017/09/25/3048078_irak_i_turciia_zapochnaha_manevri_po_granicata_sled/", "text": "Над три четвърти от избирателите са упражнили право на глас в  референдума  за независимост на Иракски Кюрдистан, който приключи в 19 ч. местно (и българско) време, предадоха местни издания. В някои части активността е достигнала 92 на сто от хората с право на глас. Кюрдите в контролирания от местното правителство регион (включващ територии под управлението на бойците пешмерга) гласуваха дали да се отделят от Ирак под заплаха от санкции от Багдад, Анкара и Техеран. Иракската армия междувременно обяви, че е започнала \"големи маневри\" съвместно с турските военни по общата граница, без да даде подробности. По-рано Багдад нареди изпращане на войски в Киркук и други спорни райони в името на сигурността на гражданите, а депутат от иракския парламент предупреди, че Кюрдистан може да се превърне във втори Израел, предизвиквайки войни от самата си поява. Шиитските милиции Хашд аш Шааби изразиха готовност да се сражават, за да \"защитят гражданите на... Киркук и спорните райони, окупирани от гангстери, които не се съобразяват със заповедите на главнокомандващия,\" предаде \"Франс прес\". Резултатът от референдума няма да е незабавно задължителен, но ще е важен, защото президентът Масуд Барзани смята да го използва, за да засили позициите си в преговорите за независимост с централното иракско правителство. Въпросът, зададен на четири езика (кюрдски, арабски, турски и асирийски), е: \"Искате ли регионът на Кюрдистан и кюрдистанските зони извън региона да станат независима държава?\" Някои анализатори възприемат допитването като възможност за Барзани да получи мандат за този диалог директно от гласоподавателите. Очаква се лагерът на \"да\" да спечели с внушително мнозинство, макар броенето тепърва да започва и в някои части на Кюрдистан идеята за независимост  да не се приема единодушно . Дори в Сулеймания обаче, град, силно подкрепящ партии извън управлението, опозицията се въздържа да призове гражданите да гласуват против отделянето. Полицейски час в Киркук В Киркук, който още преди референдума се очакваше да се оформи като точка на напрежение между привърженици и противници, кюрди излязоха по улиците, за да празнуват. След вота обаче им се наложи да се приберат по домовете си, тъй като местните власти обявиха полицейски час. Ербил поиска - а доминираният от кюрди местен съвет одобри - гласуването да се проведе и в оспорвания с Багдад район на Киркук въпреки съпротивата на иракските власти. Междувременно иракският премиер Хайдер ал Абади нареди на силите за сигурност да \"защитят цивилни от заплаха и принуда\" в части на Иракски Кюрдистан след непотвърдена информация, че араби в малко градче са били принудени да гласуват с \"да\". Според кюрдски представители това не се е случвало. Макар много араби и тюркмени на териториите, които са под контрола на Иракски Кюрдистан, да се противопоставят на независимостта, някои обявиха още през лятото желание да гласуват с \"да\". Други смятат начинанието за безсмислено. \"Ирак е срещу кюрдите, както и турците, иранците, целият арабски регион и Европа. Ще живеят в клетка,\" каза Мохамед Махти ал Баяти, тюркмен шиит и местен лидер на подкрепяната от Иран организация Бадр в градче южно от Киркук. Мерките на Турция По-рано през деня турският президент Реджеп Тайип Ердоган  заплаши , че ще прекъсне транзита на петрол през страната, на който разчита икономиката на региона. Правителството в Техеран също обяви, че ще вземе мерки, включително забрана за директни полети от и до Ербил. Турция също така свали от ефир считания за близък до Барзани телевизионен канал Rudaw, чийто сайт има версия на курманджи - диалекта, на който говори по-голямата част от кюрдите в Турция. Решението на турския Върховен съвет за радио и телевизия е било взето на извънредна среща в столицата Анкара по-рано в понеделник. От телевизията съобщиха, че са научили за решението от медиите. Впоследствие беше спряно излъчването на още два канала, също обявени за \"заплаха за неделимостта на държавата и обществения ред\", тъй като програмата им е насочена \"срещу Република Турция\".", "date": "2017.09.25", "title": "Ирак и Турция започнаха маневри по границата след референдума в Кюрдистан"}
{"url": "http://www.dnevnik.bg/sviat/2017/09/25/3047497_germanskite_izbori_-_nai-vajnoto_sled_vota/", "text": "Най-важните парламентарни избори в Европа за 2017г. приключиха в неделя в Германия. Ангела Меркел спечели достатъчно, за да опита да стане канцлер за четвърти пореден мандат. Но победата на консервативния съюз ХДС/ХСС е доста по-малка в сравнение с предишния вот от 2013г. и това ще се отрази на бъдещето на страната и на Европейския съюз. Ето основните моменти от неделните избори за Бундестаг:  към 24 часа на 24 септември ( ): ХДС/ХСС -   (41.5) -8.6 ГСДП -  (25.7) -5.1 Зелените -   (8.4) +0.5 \"Свободни демократи\" -   (4.8) +5.8 Лявата партия -   (8.6) +0.5 \"Алтернатива за Германия\" -   (4.7) +8.3 ХДС/ХСС -   (41.5) -8.6 ГСДП -   (25.7) -5.0 Зелените -  (8.4) +0.7 \"Свободни демократи\" -   (4.8) +5.6 Лявата партия -  (8.6) +0.3 \"Алтернатива за Германия\" -   (4.7) +8.3  (само Хелмут Кол и Конрад Аденаур са постигали такъв успех).  печелят заедно 218 депутатски места от общо 631. Консервативният блок остава най-големият в Бундестага, но значително намалява популярността си от 41% преди четири години до най-лошият резултат от 1949г. насам. В бившата Западна Германия спадът на подкрепата е с 8.2 пункта, а в бившата ГДР - с 12.2 пункта. Резултатът е разочароващ и вещае за Меркел ограничени възможности във вътрешната и външната политика.    до едва 20% и 138 депутати. Досегашният коалиционен партньор в правителството побърза да обяви, че излиза в опозиция. Социал-демократическата партия губи в западните провинции почти 6 пункта от подкрепата през 2013г., а на изток - 3.4 пункта. Това е най-слабият ѝ резултат в следвоенната история на Германия и след краха на френските социалисти и недоверието към британските лейбъристи затвърждава тенденцията на сериозна криза в европейската традиционна левица. , но и с 13% от гласовете ще бъде трета сила с 87 депутати, след като досега имаше само представители в 13 от 16-те федерални провинции, но не и в Бундестага. Това е сериозно разместване на пластовете в германската политика и макар никой да не иска да прави съюз с AfD, тя може да промени тона и динамиката във федералния парламент. Партията придърпа над 2 милиона избиратели от традиционните партии вляво и вдясно, като в земите на бившата ГДР стана втора по популярност след консерваторите и добави там 15.6 пункта към досегашните си резултати. На запад за AfD са гласували с 6.5 процентни пункта повече избиратели.  и 69 депутати. Те удвоиха резултата си от изборите през 2013г., добавиха 5.3 пункта в провинциите на изток и 6.3 пункта на запад, завърнаха се в парламента и заедно със Зелените (9% и 61 депутати) дават шанс за тройна управляваща коалиция, тъй като заедно с Меркел събират депутати над прага на мнозинството - 316 гласа. Подобен съюз е пробван на провинциално ниво, но никога на национално. , защото на практика повториха резултата си от преди четири години, добавяйки по около 1-1.3% в източните и в западните провинции. Една от причините е, че се опитаха да водят лява политика в момент, когато ГСДП изостави лявоцнтристките си позиции и опита да се върне към обичайното си място в по-лявата част на политическия спектър.  от ГДР и радикални леви групи от Западна Германия. С около 9% от гласовете тя ще има 57 депутати. Макар винаги да е била нишова политическа сила с гарантиран носталтично настроен електорат, сега и тя ще трябва сериозно да анализира изборите, защото изгуби почти половин милион избиратели в полза на \"Алтернатива за Германия\". Докато в западните провинции тя дори отчита 1.4 пункта подобрение на стария резултат, в бившата ГДР, където е основната ѝ база, губи 6.2 пункта.  символизиращо, че такъв процент от гласувалите не са подкрепили \"Алтернатива за Германия\" и остават противници на расизма, ксенофобията и неонацизма и привърженици на толерантността и \"разнообразна Германия\". , но не и невъзможни за постигане на успех. И трите ще трябва да направят сериозни компромиси, но това в момента е единственият постижим вариант за управление пред алтернативата за предсрочни избори. Освен това изкушението да се управлява най-голямата икономика в Европа е достатъчно силен мотив за по-малките партии. В дебата на лидерите след изборите AfD обеща да бъде \"конструктивна опозиция\", докато пред централата на партията в Берлин стотици демонстрираха с плакати \"Нацистите се върнаха в парламента\". Мартин Шулц беше ту в отбранителна, ту в атакуваща позиция и настоя новото правителство да не отстъпва нищо на Великобритания за Брекзит, включително за двугодишния транзитен период, който премиерът Тереза Мей поиска от колегите си в петък. Кристиан Линднер, лидерът на \"Свободните демократи\", категорично отхвърли инициативата на френския президент Еманюел Макрон да се реформира еврозоната с общ бюджет и фискални трансфери между страните членки, достигащи 60 млрд. евро.  тази година (по данни на ZDF) бе дори по-висока от предишния път -  76.5% срещу 71.5%.  очаквано се оказа под натиск и в началото на азиатската търговия единната валута поевтиня с 0.4%, основно заради очакванията Меркел трудно да сглоби коалиция и тя да просъществува цял мандат.  призоваха към бързо начало на коалиционните преговори и формирането на стабилно правителство, за да получат компаниите ясни сигали за новата посока и да се избегнат щети за бизнес климата.", "date": "2017.09.25", "title": "Германските избори - най-важното след вота"}
{"url": "http://www.dnevnik.bg/photos/2017/09/25/3047471_fotogaleriia_polojenieto_v_pravosudnata_sistema_e/", "text": "Редакторският подбор е сред най-препоръчваните комикси от седмицата. Пет препоръчвания има комикса на big_al.", "date": "2017.09.25", "title": "Фотогалерия: Положението в правосъдната система е отЧайкващо и още от най-препоръчваните комикси"}
{"url": "http://www.dnevnik.bg/analizi/2017/09/25/3045627_ulica_car_simeon_-_ekzotichnoto_surce_na_sofiia_ili/", "text": "Може би малко бавно, но все по-отчетливо, София се променя пред очите ни. Превръща се от столица на затворена и скучна държава, в истински мултикултурен милионен град. Десетките евтини полети и приобщаването ни към общност без граници от над 500 млн. души са очевидните причини. Това сигурно е проблем за големия процент хора, които се страхуват от промените, защото телевизията им казва, че те са лоши. Или за тези, съхранили спомена за спокойното минало, когато децата са играли на ръбче до късно вечер и никой не се е страхувал от кражби.  Но пък времето е вълнуващо, заради стотиците нови малки бизнеси, потръгнали из цяла София. От биомагазините, през безплатните туристически обиколки на забележителностите, до уличните фестивали. Всеки, минавал през \"Витошка\" в летните месеци знае за какво става въпрос. Чужденците носят бизнес и доходи за хиляди хора. В крайна сметка съм уверен, че Например унищожаването и неподдържането на старите сгради в центъра, някои от които при това са културни паметници. Това очевидно не е особен приоритет на общината, но пък има все повече хора, които инвестират в такива обекти и се грижат за тях като добри стопани. И според мен чисто икономическите причини (освен сантименталните, които не са за подценяване) ще ускорят този процес.  Очакванията ми са най-силно преобразяване (което вече започна) към по-добро през следващите 10 години да претърпи районът на улица \"Цар Симеон\", в участъка около Женския пазар. Мястото, което започва да се утвърждава като екзотичния център на столицата. Където изобилства от арабски ресторанти и магазини, и хората идват да си купят или хапнат нещо различно. Вярно е, че кварталът не е бил сред най-угледните в центъра на София. Още отпреди над 100 години, когато там са се заселили гонените от войните бежанци. И сега е така. Обаче районът има неповторим облик. И той не е на беден и измъчен квартал, а на такъв, където ври и кипи от дейност.  Без да искам да звучи рекламно, сега му е времето да се инвестира в района на \"Симеон\", като това е може би най-атрактивната възможност на пазара в момента. Заради спецификата, заради възрастта на сградите, неподдържането им, цените са изключително атрактивни – апартаменти могат да се намерят от порядъка на 500 евро на кв. метър. Но за мен е грешка ако разглеждаме имотите там само като жилищна площ. Те са много повече. Вътрешните дворове, покривите, историята, всичко има страхотна добавен стойност в бъдещето. Който е пътувал в други централноевропейски градове знае какви чудеса могат да се правят с дори и малки площи в неугледните райони на центровете.  За мен реалният план за развитие на квартала е постепенното затваряне или ограничаване на движението по малките улици, така че бизнесът да се изнесе директно на тях. Не просто за летните уикенди, а постоянно. Туристите (които и сега са си там) се чувстват все едно са в Европа и на съвсем далечно от Европа място. Такова развитие изобщо не е трудно да се предвиди за човек, обиколил достатъчно места по целия свят. Невъзможно е обаче за управници, които възприемат ремонта на сградата на съда за съдебна реформа. Хубавото е, че инвестициите в стара София се правят по частен път, без да зависят от клиентелата на властта. Е, тук там ще ни мачкат, хора като Киро Японеца ще бутат паметници на културата, но това в дългосрочен план няма никакво значение. Не е случайно и че се организират все повече еднодневни фестивали в района. И че е сред най-предпочитаните места за нощуване на чуждите посетители на столицата. Вероятно заради концентрацията на евтини хотели и апартаменти за наем на вечер. Но и защото е достатъчно интересен район сам по себе си.  За целта не е достатъчно градът да бъде евтин, какъвто е и сега. Важно е и въздухът да бъде чист, пешеходците, особено в центъра, да са с предимство пред автомобилите, зелените площи да се увеличават и да се поддържат добре, да имаш достъп до всякаква кухня, концерти, филми, въобще културният живот да се конкурира успешно с този в Париж, Лондон или Берлин. Смятам, че това е напълно постижимо. Съвременна София е част от Европейския съюз, но е много достъпен град за различни култури. И трябва да се възползваме от това, а не да го подтискаме. Така че визията ни трябва да бъде как да привлечем повече и по-интересни хора и бизнеси. И то от умната икономика с висока добавена стойност.", "date": "2017.09.25", "title": "Улица \"Цар Симеон\" - екзотичното сърце на София, или време за инвестиции"}
{"url": "http://www.dnevnik.bg/sviat/2017/09/25/3045784_sled_provala_s_gastarbaiterite_germaniia_se_nadiava_da/", "text": "След като Германия прие над 1 млн. мигранти от Близкия изток и Африка, правителството се надява да избегне грешките, направени при приема на първото поколение гастарбайтери, пише Джоузеф Насър за агенция \"Ройтерс\". През 60-те години Берлин покани стотици хиляди турци да запълнят пазара на труда. Но не ги накара да научат езика или да се преквалифицират. В резултат – 3 млн. турци днес са най-неинтегрираното малцинство в Германия, а безработицата сред тях е 16%, почти три пъти повече от средното за страната. Две години след като отвори вратите си за търсещите убежище, държавата е изработила интеграционна стратегия, основаваща се на езиково обучение и трудова квалификация. 600 часа изучаване на германски са задължителни, а издаването на разрешителни за работа е ускорено, за да могат мигрантите да спрат да разчитат на социални помощи. \"Тук е много различно\", казва Мерхауи Тесфай, 32-годишен еритреец, намерил работа в инженерната компания Kremer Machine Systems в град Гешер. \"В Еритрея си намираш работа по слухове. Тук има центрове за търсене на работа и сайтове за това. Има много бюрокрация, а моят германски не е достатъчно добър\". Тесфай първо е бил стажант, а после е нает за постоянно, благодарение на посредничеството на финансирания с държавни пари проект ELNet, който помага на бежанци да намерят работа. \"Поуката беше, че по интеграцията трябва да се работи, тя не се случва от само себе си\", коментира Херберт Брюксел от Хумболдския университет в Берлин. През шестдесетте германските политици, все още прекалено заети със следвоенното възстановяване, са предположили, че турската работна ръка е временна мярка. Но турците не си отишли у дома, тъкмо напротив, последвали ги съпругите и децата им, точно в момента, в който петролната криза през седемдесетте коства работните места на много хора. Междувременно преходът от индустрията към автоматизацията и услугите оставил много слабоквалифицирани турци без средство за препитание. Език и работа Но сега подходът на Германия е различен. Месец след като \"отвори вратите\", канцлерът Ангела Меркел предупреди парламента, че държавата трябва да се поучи от грешките, допуснати спрямо гастарбайтерите. Законодателството, одобрено през август 2016 г., задължи  бежанците и търсещите убежище да учат германски  под заплахата помощите им да бъдат спрени. Отменено бе правилото бюрата по труда да доказват, че не са намерили европейски гражданин за дадена позиция, преди да я предложат на бежанец. През май 203 000 мигранти от Сирия, Афганистан, Ирак, Еритрея, Пакистан, Нигерия и Сомалия вече са работели, като за периода от февруари те са нараснали с 23 000, показват данните на агенцията по труда. Правителството дава бонуси и на компаниите, обучаващи бежанци и търсещи убежище, като помощите могат да покрият до половината заплата на кадъра в рамките на една година. Над 13 500 бежанци участват в тези програми, като учат професия в колежи и работят едновременно. Германия страда и от  недостиг на работна ръка , на фона на застаряването на населението – нещо, което е в полза на нискоквалифицираните мигранти. \"В последните три години се създадоха 1.6 млн. позиции в сектори, които не изискват специфични умения, 45% от тях не изискват никакви квалификации\", отбелязва Брюкер. Тук са и тук ще останат Държавата обаче явно предполага, че значителна част от новодошлите ще се приберат по домовете си. Миналата година по-малко хора са получили цялостен бежански статут, все по-често вместо това се дават разрешения за временно пребиваване. Според Брюкер това е \"голяма грешка\", която може да има \"фатални икономически последствия\". \"Защо фирмите да инвестират в някого, за когото не е сигурно, че ще остане?\" \"Не мисля, че Германия ще се провали\", казва райнер Клингхолц от берлинския Институт за население и развитие. \"Но още един рязък скок на пристигащите може да претовари системата. Първата бежанска криза създаде \"Алтернатива за Германия\", втора такава може да свали правителство.\"", "date": "2017.09.25", "title": "След провала с гастарбайтерите, Германия се надява да успее да интегрира бежанците"}
{"url": "http://www.dnevnik.bg/video/s_dve_dumi/2017/09/25/3046300_decata_sreshtu_falshivite_novini_video/", "text": "В последните няколко години все повече се говори за фалшивите новини, с които влиятелни личности или медии манипулират потребителите на информация. В България около 40 процента от възрастните срещат затруднения да преценят дали това, което четат е истина. Справят ли се тогава децата? \"Детски Дневник\" попита група ученици между 4 и 6 клас на столично училище как познават дали да вярват на написаното в социалните мрежи и в сайтовете. Вижте дали София, Борис, Георги, Мартин, Виктор и Боби повярваха, че Евросъюзът забранява снежните човеци. Още видео от рубриката от \"С две думи\" -  тук .", "date": "2017.09.25", "title": null}
{"url": "http://www.dnevnik.bg/bulgaria/2017/09/25/3047519_trump_zabrani_vlizaneto_na_venecuelci_i_severnokoreici/", "text": "САЩ ще забранят достъпа до своята територия за граждани на Северна Корея, Венецуела и още пет страни съгласно нов президенски указ, съобщи снощи Белият дом, цитиран от \"Ройтерс\" и ДПА. Новите ограничения, които влизат в сила на 18 октомври, засягат още граждани на Иран, Чад, Сирия, Йемен и Сомалия, уточнява БТА. Указът е резултат от повторна преоценка на първоначалната забрана от януари на президента Доналд Тръмп, която бе отхвърлена от американски съдилища. През март Тръмп издаде нов модифициран указ, който временно забраняваше на широк кръг граждани на Иран, Чад, Сирия, Йемен и Сомалия да влизат в САЩ. Тази мярка отново бе отхвърлена от федерален съд, после обжалвана пред Върховния съд, който планира да разгледа казуса на 10 октомври.  Обявеният снощи указ добавя КНДР и Венецуела към списъка с петте мюсюлмански държави. Посочва се, че те са рискови и освен това \"неадекватно\" сътрудничат на изискванията на Вашингтон за достоверна идентификация на своите граждани и споделяне на информация за лица, криминално проявени или носещи риск за сигурността. ", "date": "2017.09.25", "title": "Тръмп забрани влизането на венецуелци и севернокорейци в САЩ"}
{"url": "http://www.dnevnik.bg/sviat/2017/09/25/3047524_nad_dve_treti_ot_amerikancite_sa_protiv_nepredizvikan/", "text": "Над две трети от американците са против непредизвикан военен удар на САЩ срещу Северна Корея. Според тях американските военни ръководители биха се справили с дипломатическата криза с Пхенян, а не президентът Доналд Тръмп. Това сочи допитване на в. \"Вашингтон пост\", съобщава БТА. Според анкетата 67% от американците са на мнение, че САЩ не бива да извършват превантивен военен удар срещу Северна Корея. Представителната извадка е обхващала 1002 души, които в периода 18-21 септември е трябвало да отговорят на 20 въпроса за това дали президентът Тръмп и неговата администрация са в състояние да се правят с възможна военна конфронтация със Северна Корея и да управляват страната. Повечето американци имат доверие в способността на военните ръководители в САЩ да се справят по отговорен начин проблема със Северна Корея. 72% от анкетираните заявяват, че имат \"много голямо\" или \"доста голямо\" доверие във военното ръководство спрямо 37 процента за Тръмп. Мнозинство от 70% смятат, че Северна Корея представлява сериозна заплаха за Съединените щати, но едва 39 на сто подкрепят удари срещу военни цели в азиатската страна, за да бъде принуден Пхенян да се откаже от ядрената си програма. Резултатите от допитването бяха разпространени в деня, когато Северна Корея организира масов антиамерикански митинг в столицата Пхенян с участието на над 100 000 души.", "date": "2017.09.25", "title": "Над две трети от американците са против непредизвикан военен удар срещу Северна Корея"}
{"url": "http://www.dnevnik.bg/sviat/2017/09/25/3045969_kjurdite_glasuvat_na_referendum_za_nezavisimost/", "text": "Кюрдите в Ирак гласуват днес на допитване за независимост на автономния им регион на фона на съпротива от централното правителство в Багдад, почти всички съседи и ООН. Референдумът, обявен преди месеци, се провежда въпреки многобройните призиви срещу него от последните дни и твърденията, че той заплашва стабилността в регина и отклонява вниманието от борбата с \"Ислямска държава\". Районът на практика е автономен от 1992 г, когато съставя собствено правителство и влиза в конфликт с режима на Саддам Хюсеин. След свалянето му през 2003 г. кюрдите в Ирак договарят сериозни правомощия с Багдад и започват да привличат чужди инвестиции. Освен в териториите, които формално са част от Иракски Кюрдистан, допитване ще има и в оспорвания от араби и кюрди град  Киркук , който обаче е под контрола на последните, откакто бойците пешмерга изтласкаха от него \"Ислямска държава\" през 2014 г. Кюрдското правителство в Ербил обяви, че не приема решението на Ирак да уволни губернатора на Киркук заради референдума. На референдума може да се гласува и от чужбина (за диаспората той започна на 23 септември), включително от България, дистанционно и след  регистрация . При запитване на \"Дневник\" дали ще има и \"физически\" избирателни секции в чужбина и дали имат данни за регистрирани избиратели, живеещи в България, от избирателната комисия на Кюрдистан казаха, че отговорът на въпросите е на сайта им. Кюрдите са  разделени  за референдума (който среща подкрепата и на някои  араби ) въпреки единството, което президентът Масуд Барзани се опитва да демонстрира на международната сцена, а бизнесмен от втория най-голям град Сулеймания водеше кампания за  гласуване с \"не\" . Освен аргументи, свързани с възможната бъдеща изолация на Кюрдистан, критици изтъкват и че според тях Барзани използва референдума, за да си осигури продължаваща власт в условията на изтекъл мандат (още през август 2015 г.) и парламентарна криза оттогава. Парламентът, разпуснат преди две години, всъщност се събра, за да гласува за референдума, и го подкрепи, но две от опозиционните партии бойкотираха вота и така според някои анализатори избраха да не му се противопоставят въпреки убеждението си, че моментът не е подходящ. \"Най-много две години\" до независимост Барзани, президент от 2005 г., беше преизбран на първия пряк президентски вот  през 2009 г. , но няколко години по-късно критиците му вече го обвиняваха в авторитаризъм и загуба на връзка с реалността. Той настоява, че референдумът няма да доведе веднага до независимост, а трябва да се използва като коз в преговорите с Багдад. Като условие да отмени допитването той поставя именно началото на диалог за независимост с иракското правителство. Пред десетки хиляди привърженици в Сулеймания, където има много противници на независимостта, а опозицията е силна, той каза в четвъртък, че Багдад е оставил регионалното правителство на Кюрдистан без алтернативи, погазвайки конституцията. Според него от референдума до независимостта ще минат две години. \"Подготвени сме да навлезем в сериозни, много приятелски и честни преговори с Багдад, с международната общност или с подкрепата на международната общност, за да решим всички проблеми,\" каза той, цитиран от подкрепящата го телевизия Rudaw. \"Ако трябва време, година или най-много две, за това време можем да решим проблемите. И тогава да си кажем \"довиждане\" като приятели.\" Почти всички са против В сряда  Съединените щати  в прав текст призоваха правителството на Иракски Кюрдистан да преговаря с Багдад и да не провежда референдума. И Вашингтон, както и генералният секретар на ООН Антониу Гутериш обявиха, че фокусът трябва да е върху борбата срещу \"Ислямска държава\". И Европейският съюз призова за сдържаност и за избягване на \"едностранни действия\" и нарече референдума \"контрапродуктивен\", застъпвайки се за териториалната цялост на Ирак. Вицепрезидентът и бивш премиер на Ирак Нури ал Малики обяви, че Багдад отхвърля всяка възможност за алтернатива за референдума, дори ако тя е с посредничеството на ООН. Премиерът Хайдер ал Абади отиде още по-далеч и каза, че \"нито сега, нито в бъдеще\" ще има референдум. И трите най-големи съседки на Ирак - Турция, Иран и Саудитска Арабия - първите две от които граничат с територии на Иракски Кюрдистан - осъдиха плана за допитването. В специално изявление Рияд каза, че се надява вотът да не се случи, защото ще е рискован за  Ирак  и региона и че президентът (Масуд) Барзани ще е достатъчно мъдър, за да не проведе референдума\". Турция заплаши, че ще наложи санкции на Ербил, а дни по-рано започна учения на границата с кюрдския автономен регион. Президентът Реджеп Тайип Ердоган няколко пъти предупреди, че вотът не бива да се провежда и по-рано през септември изпрати шефа на разузнаването Хакан Фидан в Ербил в опит да разубеди Барзани. В общо изявление външните министри на Турция, Ирак и Иран казаха, че вотът няма да донесе ползи на кюрдите и кюрдското регионално правителство и че са се съгласили да координират \"контрамерките\" си след референдума. Говорителят на руския президент Владимир Путин Дмитрий Песков каза, че Москва подкрепя териториалната цялост на Ирак, но ще изчака да види дали резултатите от вота ще се признаят, за да коментира - позиция, която иракският премиер Абади нарече \"слаба\". От държавите в региона само  Израел  обяви подкрепа за независим Кюрдистан, а Йордания реагира сдържано и определи случващото се като вътрешен въпрос за Ирак. B изявление преди няколко дни Франция съобщи, че няма да се противопостави на референдума. Вотът ще приключи в 18:00 ч. местно (и българско) време, а избирателната комисия на Кюрдистан обяви, че ще е готова с първи резултати до 24 ч. след затваряне на секциите.", "date": "2017.09.25", "title": "Кюрдите гласуват на референдум за независимост, отхвърлен от всички без Русия и Израел"}
{"url": "http://www.dnevnik.bg/bulgaria/2017/09/25/3047531_putni_remonti_shte_zatrudniat_dvijenieto_mejdu_sofiia/", "text": "От днес започва ремонтът на Източната тангента на София. Дейностите ще обхванат участъка от магистрала \"Тракия\" до Северната скоростна тангента, съобщиха от Агенция \"Пътна инфраструктура\" (АПИ). Днес започва и ремонтът на тръбата за София на тунел \"Витиня\" на магистрала \"Хемус\", както и на съоръжението преди тунела. Движението на леките автомобили и на превозните средства до 10 т ще бъде прехвърлено двупосочно в обновената тръба за Варна,  която бе пусната на 20 септември.  Тежкотоварните машини над 10 т ще продължат да преминават по задължителния обходен маршрут Ботевград - София. Целта е ремонтните дейности на \"Витиня\" да завършат до края на ноември. За утре е предвидено началото на поетапен ремонт на участъка София - Перник, през Владая. Той ще започне от отсечката между \"Черния кос\" и КПП \"Владая\". Ще се работи и в двете платна в посока София. Движението ще се пренасочва двупосочно в платната за Перник. От АПИ препоръчват на шофьорите да използват магистрала \"Люлин\" и третокласния път Голямо Бучино - Мало Бучино - Суходол.", "date": "2017.09.25", "title": "Пътни ремонти ще затруднят движението между София и Перник"}
{"url": "http://www.dnevnik.bg/bulgaria/2017/09/25/3047536_rumen_radev_v_bulgariia_chetem_dostoevski_napolovina_-/", "text": "На среща с българската общност в Чикаго – градът, в който живеят най-много от българи в САЩ, президентът Румен Радев заяви, че е крайно време да бъдат наказвани злоупотребяващите на най-високо ниво с публични държавни средства. \"Четем Достоевски наполовина. Той е написал \"Престъпление и наказание\", а ние четем само първата част – престъпление без наказание\", коментира той борбата с корупцията в България, съобщи \"Нова телевизия\". Според Румен Радев трябва да отпаднат визите за българи за САЩ. \"Ние се водим стратегически партньори и съюзници. И непрекъснато се уверяваме какви приятели сме и колко доверие си имаме. И ако е така, логично е това доверие не да се изразява в някакви си проценти ( ), а да бъде истинско доверие\", заяви Радев и обеща да постави въпроса на високо ниво.", "date": "2017.09.25", "title": "Румен Радев: В България четем Достоевски наполовина - престъпление без наказание"}
{"url": "http://www.dnevnik.bg/biznes/2017/09/25/3047545_den_sled_izborite_v_germaniia_eur_berlin_shte_razbere/", "text": "Очаква се днес,  след вчерашните избори в Германия , да бъде взето окончателно решение за бъдещето на втората по големина в страната авиокомпания \"Еър Берлин\" (Air Berlin), която се намира в процедура по несъстоятелност. След като наддаването за затруднения въздушен превозвач приключи на 15 септември, ръководството предпочете да не оповестява списъка с претендентите да придобият компанията. \"Оживеният интерес на инвеститорите сам по себе си говори за \"Еър Берлин\" и колко доказана компания е това\", заяви след приемането на всички оферти главният изпълнителен директор на авиопревозвача Томас Винкелман. Той отказа да разкрие подробности за участниците, подали оферти в търга. Известно е обаче, че сред кандидатите да купят изцяло или отчасти втората по големина германска авиокомпания с над 8000 служители, 140 самолета и ключови слотове за кацане, са \"Луфтханза\" (Lufthansa) и германският бизнесмен Уц Класен. Сред другите кандидати са британският нискотарифен превозвач \"ИзиДжет\" (ЕasyJet), китайският инвеститор Джонатан Пан, германският бизнесмен Ханс Рудолф Вьорл, както и консорциум, включващ бившия пилот от Формула 1 Ники Лауда и чартърния авиопревозвач \"Кондор\" (Condor), който е част от групата \"Томас Кук\" (Thomas Cook). Наддаващите са особено заинтересовани от подразделението \"Ники\" (Niki), продадено на \"Еър Берлин\" през 2011 г. от основателя си Ники Лауда. То извършва полети на къси разстояния от Германия и Австрия до ваканционни дестинации в Европа. През август се наложи \"Еър Берлин\" да започне процедура по фалит,  след като най-големият акционер в компанията - \"Етихад\" (Etihad), спря финансовата си подкрепа заради дългогодишните загуби. Самолетите все още летят благодарение на отпуснат от правителството мостов заем от 150 млн. евро.", "date": "2017.09.25", "title": "Ден след изборите в Германия \"Еър Берлин\" ще разбере бъдещето си"}
{"url": "http://www.dnevnik.bg/na_put/2017/09/25/3045266_gruckoto_reklamno_video_za_turizma_be_izbrano_za/", "text": "Гърция спечели състезанието за най-добро европейско рекламно видео в туризма. Надпреварата беше организирана от Световната организация по туризма на ООН, като в нея участваха още 23 държави от Стария континент. Видеото е озаглавено \"Гърция – 365-дневна дестинация\". Негов режисьор е Антонис Кьокас. Видеото набляга на красиви кадри от гръцката природа, както и на историческите и културни забележителности на страната. Победителите от надпреварата бяха обявени по време на 22-ата сесия на Световната организация по туризма на ООН, която се проведе в Китай. За най-добро африканско рекламно видео в туризма бе избрано това на  Тунис .  Чили  спечели за региона на Северна и Южна Америка. За Азия и Пасифика бе избрано видеото на  Индонезия , което грабна и приза на публиката.  Египет  е победител за Близкия изток. България също участва в надпреварата.  Видеото, с което страната се представи, е дело на режисьора Любомир Печев. Сценарият е на Ивайло Грънчаров. Рекламният клип се казваше \"Люлка на цивилизацията\".", "date": "2017.09.25", "title": "Гръцкото рекламно видео за туризма бе избрано за най-доброто в Европа"}
{"url": "http://www.dnevnik.bg/bulgaria/2017/09/25/3047554_bulgarka_zagina_v_gurciia_pri_opit_da_podobri/", "text": "Българка загина в района на залива Торонеос на гръцкия полуостров Халкидики, съобщава Нова телевизия. Тя се е опитвала да подобри световния рекорд на дълбоко гмуркане. Заедно с нея е бил съпругът ѝ. Той също е пострадал, като се е наложило да бъде транспортиран с хеликоптер до Солун, където е настанен в болница. Малко по-късно от Министерство на външните работи уточниха, че мъжът е поставен в барокамера. Към момента болницата не се ангажира с оценка за състоянието му. Според бреговата охрана семейството водолази са се почувствали зле под вода, като жената е получила дезориентация. Двамата са на възраст от 45 и 47 години. По първоначални данни загиналата се казва Теодора Балабанова.", "date": "2017.09.25", "title": "Българка загина в Гърция при опит да подобри световния рекорд на дълбоко гмуркане (допълнена)"}
{"url": "http://www.dnevnik.bg/sport/2017/09/25/3047558_voleibolistkite_se_izpraviat_sreshtu_rusiia_v_spor_za/", "text": "Женският национален отбор по волейбол ще изиграе днес третия си мач от груповата фаза на европейското първенство. Момичетата на Иван Сеферинов се изправят срещу Русия, в директен спор за първата позиция в Група С. Тимът вече си осигури участие минимум в плейофния кръг, но успех над Русия ще класира българките директно за четвъртфиналите и ще им спести един мач. Русия е шампион от последните две европейски първенства в Германия и Холандия, и е воден от опитния Владимир Кузюткин. Специалистът, който беше начело на България през 2014 г., се завърна в руския тим през февруари. В момента обаче той е записан като съветник в щаба, а официално треньор се води Константин Ушаков. България има две победи дотук, като и двете са с по 3:2 – над Украйна и Турция. \"Беше фантастичен мач. Успяхме да се подготвим за мача с Турция след победата ни срещу Украйна. Играхме срещу туркините в квалификациите за световно първенство и паднахме с 2:3. Днес взехме реванш. Нашата група е изключително интересна, а отборите са на едно и също ниво. Нашият тим игра наистина добре\", каза Сеферинов след драматичния успех над туркините. Женският отбор няма класиране за фазата на директните елиминации в последните си три участия на европейски първенства. Сеферинов обаче е уверен, че България може да играе на четвъртфиналите. \"В последните три европейски първенства не постигнахме добри резултати, но искахме да спрем тази негативна серия в Баку. Това е шансът за някои от нашите волейболистки да покажат своята класа по време на голям турнир\", заяви  Сеферинов  след двубоя с Турция. Ако България спечели първото място в групата ще чака на четвъртфинал победителя от двубоя между втория в група А и третия в група С. Ако пък остане на второ или трето място в потока, то на плейофите ще срещне Полша или Германия, и по-малко верояно Азербайджан. Двубоят между България и Русия е днес от 14.30 ч., пряко по БНТ HD.", "date": "2017.09.25", "title": "Волейболистките се изправят срещу Русия в спор за първото място в група С на европейското първенство"}
{"url": "http://www.dnevnik.bg/sport/2017/09/25/3047572_lukoil_akademik_zapochna_s_pobeda_nad_benfika_v/", "text": "Българският баскетболен първенец \"Лукойл Академик\" победи  \"Бенфика\"  с 91:82 в първи мач от квалификациите на Шампионската лига. \"Студентите\" си тръгнаха с девет точки аванс от Лисабон преди реванша в София утре. Момчетата на Шарон Друкер можеха да решат всичко още при гостуването си, като имаха солидна преднина от 17 точки в края на мача, но \"Бенфика\" успа да я намали. Най-резултатен за \"Лукойл\" беше Кийт Клентън, който записа дабъл-дабъл – 26 точки и 12 борби, Байрън Уесли добави 15 точки, а с по 12 се отчетоха другите американци – Антъни Рафа и Далтън Пепър. Реваншът е във вторник в зала \"Универсиада\". За него ръководството на  \"студентите\"  пуска свободен вход. Желанието на директора на отбора Тодор Стойков, както и на цялата управа на клуба е в залата да има, колкото се може повече деца, които да бъдат зарадвани с хубав баскетбол и с още една българска победа в турнира. Нов успех би пратил Лукойл Академик в трети кръг на надпреварата, където тимът ще спори с литовския \"Ювентус\".", "date": "2017.09.25", "title": "\"Лукойл Академик\" започна с победа над \"Бенфика\" в квалификациите на Шампионската лига"}
{"url": "http://www.dnevnik.bg/bulgaria/2017/09/25/3047573_i_iasen_todorov_se_otkaza_ot_glasuvaniia_ot_sudebniia/", "text": "Председателят на етичната комисия в прокурорската колегия на Висшия съдебен съвет (ВСС) Ясен Тодоров атакува съдия Калин Калпакчиев, който в ефира на Би Ти Ви вчера  обвини съдебния съвет в зависимости  и поддържане на връзки със силните на деня. \"Калпакчиев беше сниман с министъра на правосъдието Христо Иванов (разпространеният кадър е без дата и може да е от преди влизането в политиката на Иванов – б.р.) и не крие близостта си с тази формация. Всеки магистрат има право да общува с широк кръг хора, но не трябва това общуване да влияе на интегритета му\", заяви Ясен Тодоров пред Би Ти Ви за съдия Калпакчиев, който беше част от опозицията във ВСС. Според Тодоров Калпакчиев \"лети на крилете на популизма\" с твърдението, че мнозинството във ВСС си е гласувало огромни бонуси за след края на мандата. \"Лично аз няма да получа. Подал съм си молба да се върна на работа там, където съм работил. Не съм излязъл да бия тъпана за това нещо. За разлика от Калпакчиев не съм взел нито лев от проекти, докато предполагам, че той ще вземе една сума в рамите на 50 хил. лв.\", заяви Тодоров и отказа да обясни за какво става дума. \"За разлика от госпожа Найденова, аз съм бил 4 пъти за тези 5 години в командировка в чужбина. Предполагам, че тя е била 24. Но това аз не го използвам срещу тях. Не бива да си правиш пиар на гърба на колегите си\", заяви той. Миналата седмица двама от членовете на ВСС - Соня Найденова и Калин Калпакчиев,  се отказаха от паричните бонуси , гласувани от съвета. \"И новият Висш съдебен съвет ще бъде обект на натиск, като твърденията, че процедурата по избора му е опорочена, са именно с цел нагнетяване на напрежението около кадровия орган\", заяви Тодоров. Той подчерта, че за пръв път парламентарната квота се избира с мнозинство от две трети, което предполага консенсус и разбирателство. \"Тези кандидатури бяха представените преди три месеца. Всеки, който се е интересувал от тази процедура, е имал възможността да прецени\", посочи Тодоров, но не отговори дали при изслушванията е имало възможност да се задават въпроси от гражданските организации, свързани с качествата на кандидатите – критика, която отправи Калин Калпакчиев. \"Една от най-важните задачи на управляващата клика на Борисов е да бъде избран такъв ВСС, за да може да се гарантира изборът на следващия Цацаров. И още несвикан този съвет, вижте какво се случва около него. Как може да говорят за консенсус и разбирателство, а да има пазарлък\", каза Ясен Тодоров. Според него всяка от партиите в парламента е предложила толкова кандидати, \"колкото й се полага порцията според това какво са се разбрали\".", "date": "2017.09.25", "title": "И Ясен Тодоров се отказа от гласувания от съдебния съвет паричен бонус"}
{"url": "http://www.dnevnik.bg/bulgaria/2017/09/25/3047586_spored_rumen_radev_pobedata_na_merkel_e_izraz_na/", "text": "Президентът Румен Радев поздрави Ангела Меркел за изборната победа на коалицията Християндемократически съюз и Християнсоциален съюз на парламентарните избори в Германия,  които се проведоха вчера,  съобщиха от прессекретариата на държавния глава. \"Подкрепата на избирателите е най-красноречивият израз на високата оценка за успеха на държавническата ви политика и визия за развитие на Германия и Европа\", написа Радев в своя поздравителен адрес. В писмото си той изразява желанието на българския народ за задълбочаване и укрепване на приятелските отношения между двете страни. Според него сътрудничеството в рамките на Европейския съюз и на НАТО трябва да се засили още повече. \"Само с общи усилия можем успешно да се справим със съвременните предизвикателства и да допринесем за изграждането на силна и просперираща Европа\", пише още държавният глава до Ангела Меркел. Малко след оповестяването на първите резултати от изборите и премиерът Бойко Борисов също поздрави германския канцлер. В \"Туитър\" той написа, че Европа ще остане силна и обединена.", "date": "2017.09.25", "title": "Според Румен Радев победата на Меркел е израз на високата оценка за политиката ѝ"}
{"url": "http://www.dnevnik.bg/sviat/2017/09/25/3047594_nacionalizmut_ne_e_alternativa_za_germaniia/", "text": "Водещи сдружения на германските индустриалци и търговци приканиха тази нощ най-големите партии в Германия бързо да започнат коалиционни преговори и да формират стабилно правителство, за да бъдат избегнати евентуални щети за бизнесa. \"Компаниите ни се нуждаят от ясни сигнали. Сега става дума единствено да се предотвратят щетите върху правенето на бизнес в Германия\", заяви Дитер Кемпф, председател на Федералната асоциация на германската промишленост (Bundesverband der Deutschen Industrie - BDI). По думите му в хода на предизборната кампания политиците често са говорили за миналото, а малко за бъдещето. \"Връщането към национализма не е алтернатива за нашата страна. Нуждаем се от мащабни инвестиции в Германия предвид занемарените пътища, неадекватната дигитална инфраструктура и многото недостатъци в образованието\", се казва в изявлението на ръководителя на лобистката група. От Асоциацията на германските промишлено-търговски камари (Deutscher Industrie- und Handelskammertag - DIHK) призоваха следващото правителство да повиши драстично инвестициите, най-малкото за да отговори на нарастващото обществено недоволство. \"В тези трудни времена се нуждаем от стабилно правителство и коалиционно споразумение, което да се съсредоточава върху инвестициите и ключовите въпроси на бъдещето - инфраструктура, образование, проучвания и иновации\", заяви председателят на ДИХК Ерик Швайцер.", "date": "2017.09.25", "title": "Национализмът не е алтернатива за Германия, предупредиха водещите индустриалци"}
{"url": "http://www.dnevnik.bg/bulgaria/2017/09/25/3047649_bulgaro-germanskoto_partnyorstvo_shte_pomogne_v/", "text": "Вярвам, че тясното българо-германско партньорство, основано на доверие, дълбоки исторически връзки и споделени ценности, ще придобива още по-динамични измерения както в интерес на страните ни, така и като принос в справянето с глобалните предизвикателства. Това написа премиерът Бойко Борисов в поздравителното си писмо до германския канцлер Ангела Меркел.  Снощи тя спечели убедителна изборна победа  на парламентарните избори в страната. Според Борисов резултатите от изборите са били от \"критична важност\" за бъдещето на обединена Европа. По думите му получената подкрепа е най-високото признание за провежданата от Меркел политика, \"която вече 12 последователни години е насочена към благополучието на германския народ и към изграждането на силна и просперираща Европа\". Подобно мнение изрази и президентът Румен Радев,  който също поздрави германския канцлер  след изборната победа. Премиерът подчерта, че Меркел ще може и занапред да разчита на България като приятел и стратегически партньор в Европейския съюз и НАТО.", "date": "2017.09.25", "title": "Българо-германското партньорство ще помогне в справянето с глобалните предизвикателства, заяви Борисов"}
{"url": "http://www.dnevnik.bg/sport/2017/09/25/3047645_fotogaleriia_amerikanski_futbol_v_surceto_na_london/", "text": "\"Балтимор рейвънс\" и \"Джаксънвил джагуарс\" изиграха атрактивен мач от сериите   интернешънъл в Лондон. Традиционно английският стадион   приема няколко двубоя от първенството по американски футбол, а сблъсъкът в неделя вечер предизвика огромен интерес, като се игра пред 84 592 души. \"Ягуарите\" разгромиха съперника си 44:7.", "date": "2017.09.25", "title": "Фотогалерия: Американски футбол в сърцето на Лондон"}
{"url": "http://www.dnevnik.bg/biznes/2017/09/25/3047646_fondove_ot_juar_veche_sa_sobstvenici_na_nai-golemite/", "text": "Четирите най-големи мола в София стават собственост на фондове от ЮАР за общо 1.44 млрд. лв. Това става факт след като фондът от ЮАР NEPI Rockcastle обяви втората си придобивка в страната - Paradise Center. Цената на тази сделка е 252.9 млн. евро. Това е най-високата цена, плащана за недвижим имот в България, съобщава в днешния си брой  \"Капитал daily\" . Същия фонд през август придоби мол \"Сердика\", като заедно с офис сградата струва 207 млн. евро. Компанията имаше предварителен договор да придобие и The Mall, но сделката се разпадна. Впоследствие друг фонд от ЮАР обяви, че ще го купи - Hyprop Investments срещу 156 млн. евро, като се очаква купувачът да плати допълнително около 20 млн. евро за бившия хипермаркет Carrefour в комплекса. Преди дни Комисията за защита на конкуренцията разреши без пазарен анализ сделката. Към есента на тази година четири различни фонда са договорили шест мола в страната, два от които извън София. Според източници от пазара някои от тях, включително NEPI, са започнали да оглеждат и офис сгради. Масовото навлизане на фондовете от ЮАР в региона започна преди 1-2 години, но тази година достигна България. Причината за интереса е, че тук доходността е висока в сравнение със Западна Европа, а в африканската държава инфлацията е много висока - между 5 и 10% годишно през последното десетилетие. Paradise Center е най-големият търговски център в София с 82 хил. кв.м брутна площ за отдаване под наем. Той отвори през 2013 г., като от фонда отбелязват, че общият брой на посетителите в мола достига 10 млн. души годишно. Годината се очертава като рекордно добра за пазара на търговски площи в България, като това се дължи основно на продажбите за молове, допълва изданието.", "date": "2017.09.25", "title": "Фондове от ЮАР вече са собственици на най-големите молове в София"}
{"url": "http://www.dnevnik.bg/sviat/2017/09/25/3047680_zashto_rekorden_broi_deputati_vlizat_v_bundestaga/", "text": "Броят на депутатите в Бундестага ще бъде рекордно голям. За пръв път от петдесетте години в парламента влизат седем партии, а математическото им разпределение разду броя на народните представители до 709. Досега рекордът бе държан от Бундестага през 1994 г., в който имаше 672 души. На изборите през 2013 г. 630 души влязоха в долната камара на парламента, макар избирателните правила да определят, че те трябва да са 598. Причината е в сложната и отдавна нереформирана система, която е от смесен тип. Германците гласуват с две бюлетини – в първата те избират между кандидатите в тяхната област, а във втората – между партиите. Половината депутати се избират пряко, другата – чрез партийните списъци. Политическите сили, които спечелят повече от 5% от гласовете от втората бюлетина или спечелят поне 3 преки мандатa, получават места в Бундестага, пропорционални на броя получени гласове (местата се изчисляват по метода на Уебстър). Отделно, когато една партия е спечелила повече места чрез прякото гласуване, отколкото от втората бюлетина, пряко избраните депутати имат гарантирани места в Бундестага (т.нар. \"увиснали места\"), а останалите партии получават \"балансиращи места\", за да се запази пропорционалността. Последствията \"Въпросът е може ли парламентът да функционира\", коментира пред \"Политико\" политологът в Университета на Бон Франк Декер. Той дава като пример, че когато парламентарните комисии достигнат определен размер, те не могат да работят адекватно. \"Единствените държави с по-големи парламенти са Северна Корея и Китай – държави, в които институцията няма никаква демократична сила\", отбелязва Софи Шьонбергер, професор по конституционно право в Констанцкия университет.", "date": "2017.09.25", "title": "Защо рекорден брой депутати влизат в Бундестага (графика)"}
{"url": "http://www.dnevnik.bg/sport/2017/09/25/3047585_wada_zapochva_odit_na_ruskata_antidopingova_agenciia/", "text": "Световната антидопингова агенция (WADA) ще започне одит на руската антидопингова програма тази седмица, тъй като се подготвя да направи препоръка дали да възстанови руската агенция, каза организацията. RUSADA е със спрени права от ноември 2015 г. след независимия доклад на комисията \"Макларън\", който откри доказателства за държавно спонсориран допинг. Обвиненията към Русия са за систематично нарушаване на антидопинговите разпоредби. Руските власти отричат, че съществува програма за допинг, подкрепена от държавата, но обещаха да спазват международните препоръки, за да се отмени спирането. Комисията за преглед на спазването на правилата на  WADA  ще проведе специално заседание на 24 октомври, за да чуе доклад за одита, заяви агенцията за борба с допинга в изявление, след като изпълнителният й съвет се срещна в Париж. След това преразглеждащата комисия ще отправи препоръка към съвещанието на управителния съвет на WADA през ноември относно това дали да се върнат правата на RUSADA. В момента проверки в Русия се извършват единствено под надзора на Световната антидопингова агенция. Руската агенция през миналия месец назначи нов генерален директор като част от натиска на Москва да възстанови разрушения си спортен имидж и да отмени забраната на повечето състезатели, които се състезават в международни надпревари. Изпълнителният комитет, който чу доклада за напредъка на Русия, отново подчерта, че RUSADA трябва да изпълни всички предписания и да работи с WADA и руските длъжностни лица, за да върне правата си. Това включва участието на Русия в публичното приемане на резултатите от разследването на \"Макларън\" за нарушенията на употребата на допинг в страната и осигуряване на достъп до съхраняваните проби от урина в московската лаборатория. Преди ден шефът на американската антидопингова агенция  USADA Травис Тайгарт  остро осъди Русия за пореден път и призова страната да бъде изхвърлена от участие на олимпийските игри в Пьончан. Освен САЩ повече от дузина национални агенции за борба с допинга също са срещу Русия заради системното използване на допинг. Президентът на WADA Крейг Рийди на свой ред разкритикува агенциите, заявявайки, че искането не е от полза.", "date": "2017.09.25", "title": "WADA започва одит на руската антидопингова агенция"}
{"url": "http://www.dnevnik.bg/biznes/2017/09/25/3047691_komisiiata_za_konkurenciia_zapochva_proizvodstvo/", "text": "След сигнал от неправителствена организация Комисията за защита на конкуренцията започва производство срещу пет компании за преработка на мляко - \"ОМК\", Димитър Маджаров-2\", \"Полидей-2\", \"Комлектстрой\" и \"Ел Би Булгарикум\". Това става ясно от сайта на регулатора. Целта на проверката е да установи дали тези фирми евентуално са извършили действия в противоречие с добрата търговска практика, които увреждат или могат да увредят интересите на конкурентите в сектора. В сигнала си до антимонополното ведомство Конфедерацията за защита от дискриминация твърди, че след направена проверка от Българската агенция по безопасност на храните се установява, че производители на кисело мляко разпространяват на пазара \"българско кисело мляко\" с означение \"БДС\", но в полипропиленови, а не в полистиренови кофички, както изисква стандартът за производство. От конфедерацията посочват, че това подвежда потребителите, а освен това млякото се продава на по-висока цена заради означението, че е по БДС, но в същото време качеството и съставът не съответстват на това. Обяснява се, че опаковката от полипропилен е с по-ниска себестойност от тази от полистирен, включен в БДС. Антимонополната комисия е пискала информация от Българския институт по стандартизация и от агенцията по храните. Позицията на института е, че производителите на българско кисело мляко по БДС могат да използват само полистиренови кофички. От агенцията по безопасност на храните са предоставили информация и доказателства, според които през май 2017 г. инспектори са извършили проверки на 31 млекопреработвателни предприятия, произвеждащи българско кисело мляко по БДС, като при пет от тях - \"ОМК\", \"Димитър Маджаров-2\", \"Полидей-2\", \"Комлектстрой\" и \"Ел Би Булгарикум\", е установено използване на опаковки от полипропилен. На това основание комисията преценява, че има основателни съмнения за нарушение на Закона за защита на конкуренцията в частта за забрана на нелоялната конкуренция. През юни \"ОМК\" (марка \"Верея\"), \"Димитър Маджаров-2\" и \"Полидей\" (марка \"Домлян\") п оискаха промяна в стандарта за българското кисело мляко  (БДС) в частта му за опаковките с искане да се разреши опаковките да са \"от материали, предназначени за контакт с храни, съгласно изискванията на европейските и националните нормативни актове\", припомня \"Капитал\". В момента БДС допуска само три вида опаковки - от стъкло, керамика или полистирен. Според трите дружества това е ограничаващо, а и технологиите са се развили достатъчно, за да не позволяват опаковката да влияе на храната.", "date": "2017.09.25", "title": "Комисията за конкуренция започва производство срещу пет компании за кисело мляко"}
{"url": "http://www.dnevnik.bg/na_put/2017/09/25/3047701_berlinchani_glasuvaha_da_se_zapazi_letishte_tegel/", "text": "Берлинчани гласуваха в неделя с мнозинство за запазване на тяхното летище \"Тегел\". Този вот е против волята, изразена от кметството, и може да затрудни съставянето на бъдещото коалиционно правителство на Ангела Меркел. Близо 56.1% от берлинчаните изразиха волята си за запазване на \"Тегел\" на референдум, който се проведе заедно с парламентарните избори, сочат официалните резултати, публикувани през изминалата нощ. Последиците от този вот обаче остават неясни, защото нито град Берлин, нито правителството имат ясно формулирани намерения по въпроса, отбелязва АФП. По закон краят на дейността на \"Тегел\" трябва да съвпадне с откриването на неговия приемник, летището Берлин-Бранденбург (BER). Само че заради недоглеждания, та дори и заради корупция, откриването на новото летище, предвидено първоначално за юни 2012 година, се бави и няма никаква нова точна дата за начало на дейността му, което на практика  удължава живота на старата аерогара . Свободната демократична партия  (FDP), възползвайки се от тази ситуация, издейства организирането на референдума, за да се спаси \"Тегел\". Техният основен аргумент е, че дори БЕР да бъде открито утре, неговият капацитет е малък. Само през 2017 г 35 млн. пътници се очакват да пристигнат със самолет в Берлин, а БЕР е предвидено само за 22 милиона пасажери. Зелените водиха активна кампания в подкрепа на \"не\"-то на референдума, а канцлерът Меркел също бе за затварянето на летището. Освен екологичните аргументи с предвиденото застрояване на жилища и училища на сегашния терен на \"Тегел\" привържениците на затварянето на летището искаха да защитят близо 300 000 души, които живеят край него и всеки ден са подложени на шума от въздушния трафик. При все това запазването на летището вероятно ще се сблъска с юридически трудности: удължаването на живота му ще изисква промяна на редица местни и национални закони, отбелязва АФП./БТА", "date": "2017.09.25", "title": "Берлинчани гласуваха да се запази летище \"Тегел\""}
{"url": "http://www.dnevnik.bg/photos/2017/09/25/3047682_fotogaleriia_vuzdushnite_risunki_na_avioshouto_v_malta/", "text": "Близо до град Калкара в Малта се проведе международното авиошоу SmartCity Malta.", "date": "2017.09.25", "title": "Фотогалерия: Въздушните рисунки на авиошоуто в Малта"}
{"url": "http://www.dnevnik.bg/sport/2017/09/25/3047705_grigor_dimitrov_se_izkachi_do_8_v_svetovnata_ranglista/", "text": "Григор Димитров изравни най-доброто си класиране в световната ранглиста - №8. Българският тенисист се изкачи с едно място спрямо миналата седмица, след като 150 точки бяха отнети от актива на контузения Станислас Вавринка. Миналата година швейцарецът игра финал на турнира в Санкт Петербург, който загуби от Александър Зверев, но сега нямаше как да защитава точките си. Вавринка вече е девети с 3540 точкки, 35 по-малко от Димитров. Григор Димитров няма мачове от края на август, когато  отпадна изненадващо от руснака Андрей Рубльов  във втория кръг на Откритото първенство на САЩ. Следващият турнир, в който българинът ще участва, е в Пекин (2-8 октомври) от категория \"АТП 500\". След това в програмата на Димитров влиза турнира от сериите \"Мастърс\" в Шанхай, който е седмица след този в китайската столица. \"Започвам да се подготвям за турнирите в Азия. Смятам, че на мастърса в Шанхай, който предстои, имам добри шансове. Целите ми остават същите\", коментира Димитров при  краткото си завръщане в България  в началото на месеца. След турнирите в Азия българският тенисист е предвидил да участва в Стокхолм от 16 до 22 октомври и в последната надпревара от сериите \"Мастърс\" - в Париж от 30 октомври до 5 ноември. Димитров продължава битката си за класиране във  финалите на АТП в Лондон . В момента той е шести в класацията с 3105 точки, като има аванс от 110 пред Марин Чилич. Димитров е само на 45 точки зад Вавринка, който няма да играе повече този сезон, за да се подложи на операция на коляното. Другите българи в световната ранглиста също се изкачват. Александър Лазов скача с шест места до №363, а Димитър Кузманов преминава със 17 позиции напред до №447 в света.", "date": "2017.09.25", "title": "Григор Димитров се изкачи до №8 в световната ранглиста"}
{"url": "http://www.dnevnik.bg/bulgaria/2017/09/25/3047707_v_sledvashtite_dve_godini_izlishnite_durjavni/", "text": "Държавните чиновници, които се занимават с едни и същи дейности в министерствата, ще бъдат съкратени. Процесът ще продължи през следващите две години. Това обяви вицепремиерът Томислав Дончев, който откри конференция, посветена на проект за въвеждане на споделени услуги в държавната администрация, съобщава БНТ. Той уточни, че не всички чиновници ще бъдат освободени от работа. Някои от тях ще се преквалифицират, за да могат да се преразпределят в други държавни институции. По думите на Дончев част от счетоводителите, както и служителите по управлението на човешките ресурси и обществените поръчки ще бъдат преместени на друга работа, защото дейностите им вече няма да се извършват по места, а само от няколко структури в страната. Вицепремиерът посочи като лош пример управлението на държавните почивни станции, които са около 100. Според него в повечето случаи те се управляват лошо, нямат добри финансови резултати, качеството на предлаганите услуги също не е на ниво, а ползата им за държавните служители била съмнителна. Томислав Дончев уточни, че очаква първите резултати за подобряване и централизиране на управлението да са видими до една година, а до две всичко да бъде завършено. В конференцията се включи и постоянният представител на Световната банка за България Тони Томпсън. Той предложи да се вземе опит не само от други европейски държави, но и от САЩ, Канада и Нова Зеландия.", "date": "2017.09.25", "title": "В следващите две години излишните държавни чиновници ще бъдат съкратени, обяви Дончев"}
{"url": "http://www.dnevnik.bg/biznes/2017/09/25/3047698_kontrolut_v_turizma_minava_kum_resornoto_ministerstvo/", "text": "След много активното лято откъм проверки на туристическите обекти Министерството на туризма предлага промени в ресорния закон, според които контролът минава към ведомството. Това се вижда от публикувания проект на промени в Закона за туризма. В разгара на лятото министър Николина Ангелкова обяви и че обмисля  да се създаде туристическа полиция . Измененията, които засята и дейността на туроператорите и туристическите обекти, са мотивирани с необходимост да се засилят контролните функции на министъра на туризма. За целта се създава специално звено за контрол. Обяснява се, че настоящата уредба е изготвена, когато не е имало специално министерство, а правомощията са били на министъра на икономиката, енергетиката и туризма. Съответно тогава е било предвидено контролните функции по Закона за туризма да се вменят на Комисията за защита на потребителите.", "date": "2017.09.25", "title": "Контролът в туризма минава към ресорното министерство"}
{"url": "http://www.dnevnik.bg/bulgaria/2017/09/25/3047712_deloto_sreshtu_bivshiia_oblasten_upravitel_na_sofiia/", "text": "Делото срещу бившия областен управител на София Веселин Пенев за сделката с т.нар. \"царски конюшни\" не започна заради нередовно призоваване на областната управа. По делото подсъдим е и лицензираният оценител Юлия Димитрова-Цекова. Обвиненията срещу Пенев са три - умишлена безстопанственост и две за сключени неизгодни сделки.  \"Радвам се, че започва по същество, за да се разберат тези лъжи\", каза, преди да влезе в съдебната зала, Пенев. После допълни, че ще трябва да се чака до средата на декември - за когато бе отложен процесът. Доскорошният областен управител заяви още, че не го притеснява нищо в подписваните от него договори, но те са станали обект на \"фриволно тълкувание\" от прокуратурата и определи като \"хвърлени срещу него\" обвиненията, чиято цел била да бъде отстранен от поста. По думите му за обвиненията могат да се направят причинно-следствени връзки след политическите промени в страната - Пенев бе областен управител от квотата на Реформаторския блок. Съдът не даде ход по същество на делото, защото прецени, че областната управа не е била надлежно призована да вземе участие в заседанието, макар да се беше явил адвокат с пълномощно. Магистратите обаче прецениха, че с него защитата е била упълномощена само за етапа на разследването, не и за съдебната фаза. Спор между страните в процеса предизвикаха и два иска - от държавата в лицето на финансовото министерство и от областната управа. С тях се иска обезщетение от 10 330 000 лв., колкото прокуратурата изчислила, че е загубата за държавата от действията на бившия областен управител. Адвокатите на подсъдимите - Даниела Доковска и Ина Лулчева, заявиха, че трябва да се изясни за кого е била вредата, защото не може да се подават два еднакви иска от различни ощетени и да се търси от подзащитните им двоен размер на претендираната от обвинението вреда. Освен това според Доковска Юлия Димитрова е обвинена за формално престъпление, а не за нанесена вреда. Най-сериозното обвинение срещу Пенев е свързано със сделката с бившите царски конюшни. Тя стана публично известна в началото на септември, като бе  разгласена от лидера на БСП Корнелия Нинова  и доведе до оставката на Пенев.  Според обвинението  с три сделки за прекратяване на съсобственост между държавата и частна фирма на имотите на булевардите \"Дондуков\" и \"Васил Левски\" в София от 8 юли миналата година Пенев е ощетил държавата с 10.33 млн. лева. Бившият областен управител на София е обвинен и за нанесени щети на държавата в размер на 105 100 лв. от продажбата на апартамент в столичния квартал \"Изток\" и 13 339 лева от наем на високопроходим автомобил, който ползвал като личен. Колата била наета от фирма на брата на Пенев. Спрямо Веселин Пенев е взета мярка за неотклонение \"Парична гаранция\" в размер на 15 000 лева. Димитрова ще отговаря за това, че в качеството си на лицензиран оценител е дала невярна оценка и заключение за определяне пазарна стойност на оценявано недвижимо имущество – частна държавна собственост, и от това са произтекли значителни щети за българската държава.", "date": "2017.09.25", "title": "Делото срещу бившия областен управител на София за царските конюшни не започна"}
{"url": "http://www.dnevnik.bg/biznes/2017/09/25/3047726_ot_noemvri_uizer_shte_predlaga_samo_edna_destinaciia/", "text": "Всички полети на нискотарифната авиокомпания \"Уизер\" (Wizz Air) от София до Бирмингам, Бристол и Донкастър/Шефийлд ще бъдат преустановени от 6 ноември. Това съобщиха от унгарската компания пред БТА. Така единствената дестинация на \"Уизер\" от България до Великобритания остава летище Лутън в Лондон. Полети до британската столица ще продължат да се извършват и от летищата във Варна и Бургас. От компанията оправдаха решението си за закриване на линиите с това, че заетостта на полетите до тези маршрути не е отговорила на очакванията и в резултат софийската мрежа е трябвало да бъде оптимизирана.", "date": "2017.09.25", "title": "От ноември \"Уизер\" ще предлага само една дестинация от България до Великобритания"}
{"url": "http://www.dnevnik.bg/citat_na_deniia/2017/09/25/3047737_citat_na_denia_shampionskata_liga_e_po-skuchna_ot_predi/", "text": "Думите са на мениджъра на \"Арсенал\" Арсен Венгер, който за първи път, откакто е начело нa тима, не успя да го класира за участие в Шампионската лига. Френският специалист готви \"артилеристите\" за двубоя с \"Уест Бромич\" от Висшата лига тази вечер, а в четвъртък  \"Арсенал\"  се изправя срещу БАТЕ (Борисов) в Лига Европа. \"Честно казано, мачовете в Шампионската лига ми липсват. Аз имам почти 200 срещи в турнира и това е привилегия за мен\", добави още французинът.", "date": "2017.09.25", "title": "Цитат на деня: Шампионската лига е по-скучна от преди"}
{"url": "http://www.dnevnik.bg/biznes/2017/09/25/3047725_specialistite_ochakvat_dobra_rekolta_ot_grozde_i/", "text": "Очаква се реколтата от грозде да е в рамките на миналогодишната - около 200 хил. тона. В момента активно се берат белите сортове, при червените активната кампания предстои. Това казва пред \"Стандарт\" Радослав Радев, председател на Националната лозаро-винарска камара. На места в Южна България, където е имало градушки и засушаване, е възможно реколтата да е с 20-25% по-ниска, допълва той. Очакването е гроздето да е с добра захарност и да се произведат качествени вина. Качеството на тазгодишната реколта е много добро, потвърждава и Красимир Коев, директор на Изпълнителната агенция по лозата и виното, цитиран от Агенция \"Фокус\". Според него на места заради по-малкото валежи и липсата на системи за напояване може да има проблем с ниската маса - тоест да има добра захарност, но малко сок. Това сваля и добивите спрямо предходни реколти с около 40%. Според Радослав Радев и тази година съществува феноменът \"микробусен гроздобер\". С него се захранвал сивият сектор. Рядко става дума за купуване на грозде за производство на вино и ракия за семейна консумация. Той напомня, че по закон всеки килограм превозвано грозде трябва да пътува със съответния сертификат. \"И това не е трудно да се проследи, но обикновено не се случва\", допълва той. Красимир Коев препоръчва потребителите да купуват вино само от търговските обекти. \"Не трябва да се спира по пътища, по багажници, по паркинги, където вината са произведени при незнайно какви условия. Има достатъчно евтини и качествени български вина в магазините. Гарантирано е, че там всичко е проверено\", посочва той.", "date": "2017.09.25", "title": "Специалистите очакват добра реколта от грозде и качествени вина"}
{"url": "http://www.dnevnik.bg/sviat/2017/09/25/3047747_mulchalivoto_mnozinstvo_na_katalunia_ne_jelae/", "text": "Само четири спирки на метрото делят \"Грасия\" от \"Ноу Барис\" - два квартала на Барселона, които сякаш живеят в два паралелни свята по отношение на референдума за независимост на Каталуня, който разделя жителите им. В павилиона си за цветя, подслонен от дъжда, Игнасио Перес гледа недоволно преминаващ автобус с плакат с лозунга \"Здравей, Република\" на кампанията, подкрепяща забраненото допитване за самоопределение, планирано от сепаратистките ръководители на областта за 1 октомври. \"Това ме дразни\", казва 63-годишният цветар. \"Това постоянно натрапване. Да бяха вложили толкова усилия за подобряване на здравеопазването, образованието или осигуряването на работни места\", ядосва се той. Плакатът е едно от редките свидетелства за сепаратисткото въодушевление на много каталунци в този работнически квартал в края на Барселона, където живеят голяма част от имигрантите, дошли от останалите части на Испания миналия век. В разговорите тук преобладава не каталунският, а кастилският език. От балконите на огромните жилищни блокове се спускат няколко испански знамена, а не вездесъщият флаг на каталунските отцепници. Мнозинство, но мълчаливо \"Повечето хора не искат независимостта (...), но сме принудени да мълчим\", оплаква се Перес. Според най-новото допитване, поръчано от регионалното правителство през юли, 49.4% от каталунците не желаят отделянето, докато тези, които го подкрепят, са 41 на сто. Автономната област със 7.5 милиона жители обаче се управлява от сепаратистите, които през септември 2015 г. спечелиха регионалните избори с 47.6% от гласовете и това им осигури абсолютно мнозинство в регионалния парламент. \"Не можеш да предприемеш такъв процес с толкова скромно мнозинство. Да разцепиш страната с толкова слаба подкрепа\", отбелязва със съжаление Перес. В \"Ноу Барис\" отцепническият вот не надхвърли тогава 29.1%. \"Те ни наложиха своя план, възползвайки се от това, че ние, които не искаме независимостта, не сме нито единни, нито мобилизирани\", оплаква се и 52-годишната Ана Баамонде в своята хлебарница. Клиентите ѝ, казва тя, предпочитат да не засягат тази тема. \"Не се гледа с добро око, ако кажеш, че не одобряваш отделянето, това те причислява към крайната десница. По тази причина не ходя на демонстрациите за единство\", признава Баамонде. Тя няма да участва и в референдума: \"Бих искала да може да се гласува, но не по този начин. Правителството знае, че само поддръжниците му ще отидат до урните, и това ги устройва, така са сигурни, че ще спечелят\", казва жената. \"Независимостта - единствен изход\" Съвсем различна е нагласата в \"Грасия\" - бивша вилна зона на барселонската буржоазия, която става част от града в края на 19-и век, а днес е един от най-модните му квартали. По пешеходните улици с къщи на по един-два етажа се множат сепаратистките знамена и плакатчетата с текст \"Да\". Тук сепаратистите получиха подкрепа от 60.5% на изборите през 2015 г. - най-силното им представяне в Барселона. \"Не разбирам това, че не искат да гласуват\", казва 59-годишната Соледад Фаре, организаторка на спортни събития, докато подготвя агитационните материали за референдума в клуб на влиятелната сепаратистка организация \"Каталунско национално събрание\". \"Ако всички те отидат да гласуват, смятам, че ще ни бъде много трудно да спечелим\", казва тя. Полицейските операции в последните дни с арестите на висши правителствени служители и конфискуването на милиони изборни бюлетини втвърдиха още повече позициите. \"Не разбирам упорството на Мадрид. Те не чуват, не желаят да разберат. Смятат ни за поданици: длъжни сме само да се подчиняваме и толкова\", възмущава се Игнаси Торт. Петдесетгодишният компютърен специалист подкрепял сепаратистите в последните години, белязани от нарастващо напрежение в отношенията с Мадрид, като същевременно се надявал на ново споразумение, което би позволило областта да остане част от Испания. След \"позорната\" офанзива на Мадрид обаче той променил мнението си. \"Точно в този момент си даваш сметка, че независимостта е единственият възможен изход\", казва Торт. Подложено на натиск от Мадрид, организирането на референдума е все по-несигурно. В \"Ноу Барис\" Игнасио Перес се страхува за бъдещето: \"Ако в крайна сметка референдумът не се състои или се окаже безсмислен, понеже е незаконен, това ще породи огромно разочарование и ще отрови атмосферата.\"", "date": "2017.09.25", "title": "Мълчаливото мнозинство на Каталуня не желае независимостта"}
{"url": "http://www.dnevnik.bg/bulgaria/2017/09/25/3047724_vurhovniiat_sud_ne_dade_hod_na_deloto_za_prane_na_pari/", "text": "Върховният касационен съд не успя да даде ход на делото за пране на пари срещу Евелин Банев-Брендо. Той е подсъдим за участие в организирана престъпна група заедно с доведения си брат, бившата си съпруга и нейната сестра. Според прокуратурата групата е изпрала над 20 милиона лева от наркотрафик. Делото стигна за втори път до последната инстанция, след като и обвинението, и защитата не останаха доволни от решението на Апелативния съд.  През март тази година  той намали присъдата на Брендо на 6 години затвор, вместо наложените от първата инстанция - 7 и половина години. Брат му Симо Карайчев получи наказание от три години затвор. А бившата съпруга и балдъзата на Банев - Моника Добринова и Десислава Дишлиева, бяха напълно оправдани. Днес се разбра, че адвокатът на Дишлиева Стоян Николов е изпратил болничен лист, затова и процесът беше отложен за ноември. В залата не присъстваше нито един от подсъдимите, които не са длъжни до се явяват пред върховната инстанция. Според информация в  пресата отпреди 10 дни Банев е окончателно осъден в Италия  на 20 години затвор за наркотрафик по делото, станало известно като \"Кокаинови крале\". Българските власти не са потвърдили дали имат официална информация за произнасянето на италианския съд. Защитата на Банев заяви, че не знае за присъда в Италия. Брендо има окончателна присъда за трафик на кокаин от 10 години и половина в Румъния.  До момента в прокуратурата няма искане за предаването му заради присъдите, научи \"Дневник\". Веднъж беше издавана европейска заповед за арест за Банев от Румъния, но българският съд отказа да го предаде в северната ни съседка заради течащия процес тук.", "date": "2017.09.25", "title": "Върховният съд не даде ход на делото за пране на пари срещу Брендо"}
{"url": "http://www.dnevnik.bg/analizi/2017/09/25/3047694_kakva_shte_e_koaliciiata_okolo_merkel/", "text": "Откакто по света има демокрация и що-годе универсални избирателни права, технологията на правенето на политически кампании се е променяла революционно само един-единствен път. Нито масовото навлизане на радиоприемниците в годините около Втората световна война, нито последвалата масовизация на домашната телевизия през 60-те променят толкова значително правенето на политически кампании, колкото \"изобретяването\" на анкетирането на общественото мнение през 1936 от Джордж Галъп. По всичко личи, че втората революция е в момента и се състои в използването на социалните мрежи за таргетиране на точно тези потенциални гласоподаватели, за които има най-голям шанс да бъдат повлияни от конкретна политическа реклама. Миналата година това (заедно със слабата кандидатура и кампания на Хилъри Клинтън и странните публични изяви на вече уволнения тогавашен шеф на ФБР Джеймс Коми) реши американските избори в полза на Тръмп. Преди няколко месеца от тази технологична революция успешно се възползва и Макрон във Франция. През изминалия уикенд 13-процентовия джакпот удариха националпопулистите от \" Алтернатива за Германия \". В Германия обаче не става нищо толкова фундаментално променящо политическото статукво, колкото избирането на Тръмп в Щатите. На първо място,  християндемократите на Меркел  остават най-силната партия в страната и въпреки загубата на 8-9% спрямо предните избори могат преспокойно да обявят победа. Победата се състои в това, че в години, в които националпопулизмът се превръща в мейнстрийм, германската госпожа не просто печели изборите, но и задържа позицията си на безалтернативност. Допълнително в относителна стойност загубените гласове на християндемократите са почти същите като тези на социалистите. Второ, на тези избори големите печеливши изобщо не са само \"Алтернатива за Германия\". Двоен ръст отбелязват либералите на Линднер, а \"Зелените\" получават повече от очакваното. Единственият голям губещ на тези избори в действителност са бившите комунисти Die Linke, които не успяха да се възползват от общия възход на популисти навсякъде по света. Въпреки че световните пазари (а покрай тях и анализаторите) ще треперят няколко седмици, накрая за Меркел ще е лесно да направи коалиционно управление. Основна причина за това е мъдрото позициониране на либералите от FDP, които след слабия си резултат на предните избори успяха за четири години да се репозиционират \"отдясно\" на управляващите християндемократи. Вместо да залагат на това колко социално леви са, както правеха в по-голямата част от последните десетилетия, сложиха акцента на това, че са икономически десни. Дори по ключови социални въпроси, като например имигрантите, застанаха твърдо вдясно и по този начин свършиха една особено полезна за обществото работа – дадоха нормална, цивилизована и проевропейска алтернатива... на \"Алтернатива за Германия\". Трето, силният резултат на популистите е базиран предимно върху един политически въпрос – този за имигрантите и бежанците. И докато между 25% и една трета от германците твърдят, че не подкрепят начина, по който Меркел се справя с бежанската криза, по-малко от половината от тях гласуваха за \"Алтернатива за Германия\". Другите основни теми на крайнодясната партия като свалянето на санкциите срещу Русия и антиевропеизма срещат минимална подкрепа в германското общество. Наред с това \"Алтернатива за Германия\" дори не се опитва да се представя като традиционно консервативна партия. Все пак сълидерката на партията е открито хомосексуална, а партньорката й е чернокожа. Общото между популистите навсякъде в западния свят е, че популярността им е базирана на страха от терористични атаки и желанието на големи части от обществото да се ограничи имиграцията. Това, което видяхме на изборите за президент в САЩ, а сега и в Германия, е, че чрез интелигентно интернет таргетиране и Тръмп, и \"Алтернатива за Германия\" успяха да достигнат до точно тези хора, които биха гласували за тях. В САЩ това беше достатъчно за спечелването на електоралната колегия и изборите. В Германия резултатът им, макар и рекорден за страната от Втората световна война насам, е недостатъчен, за да промени партийната система. И докато в САЩ например са налице други структурни проблеми, като например сравнително висока безработица и цялостно намаляване на жизнения стандарт на големи части от обществото, германската икономика като цяло стои добре. За това и електоралната база на \"Алтернатива за Германия\" е поне за тези избори сериозно ограничена. На този етап е безспорно, че Русия води активни кампании за влияние върху изборния процес в западните страни. \"Руското разследване\" в САЩ доказа, насред други неща, че свързани с Кремъл организации са поддържали няколкостотин фалшиви акаунта в социалните мрежи на несъществуващи поддръжници на Тръмп. Изборите в Германия обаче показаха, че най-ефективният начин да не се позволява на външно влияние да променя значително политическата картина в страната е просто не се дава на поддържаните от чужбина популисти да имат аргументи в широко поле от политически въпроси. Все пак на тези избори имаше масова и вероятно успешна кампания сред руската общност в Германия да гласува за \"Алтернатива за Германия\". В седмиците преди изборите се откроиха три възможни сценария за ново правителство. Опцията, която най-бързо отпадна, беше коалиция между социалдемократите, левицата и \"Зелените\", която е далече от това да събере необходимото парламентарно мнозинство. Напълно възможно изглеждаше да се повтори управляващата досега широка коалиция между ХДС и СДП. Слабото представяне на социалистите обаче доведе до това публично да обявят, че настояват да останат в опозиция. Така единствената оставаща възможност е коалиция между партията на Меркел, либералите и \"Зелените\". И докато на повърхността изглежда, че трите партии \"трудно ще се разберат\", в действителност няма да има големи проблеми. Либералите  проведоха интелигентна кампания, която по много ключови въпроси ги позиционира отдясно на сегашната канцлерка. Така Меркел с лекота може да представи коалицията си с тях като стъпка вдясно спрямо досегашната коалиция със социалистите. А стъпка вдясно явно е общественото желание, след като и националпопулистите, и либералите получават толкова силен резултат. В действителност преди изборите, а и с първите си изказвания след тях либералите предпочетоха да бъдат сдържани за възможността да управляват в тройна коалиция, но политическата реалност за тях е, че поддръжниците им биха предпочели да ги видят като част от управлението вместо в опозиция. Да не забравяме, че либералната партия е основният представител и на едрия бизнес в страната, който по правило никога не иска да стои в опозиция. Като най-голям проблем пред подобна коалиция анализаторите в Германия и по света отбелязаха противоречията в платформите на либералите и \"Зелените\" по отношение на бизнеса и опазването на околната среда. Тук обаче трябва да си припомним, че живеем през 2017 година и зелената енергия и като цяло зеленият бизнес изобщо не са неконкурентноспособни и базирани изцяло на държавни субсидии. Така по отношение на икономическата политика зелени и либерали ще могат с лекота да стигнат до обща програма, особено в контекста на стабилната икономика, в която има предостатъчно свободен капитал за инвестиции в устойчиво развитие. Единствената реална трудност пред тройна коалиция ще бъде нежеланието на значителни части от поддръжниците на \"Зелените\" партията им да участва във федерално правителство и така да влезе в политическия мейнстрийм. Ако \"Зелените\" не искат да направят този компромис със себе си в името на ново, силно проевропейско и прагматично правителство, за Меркел остава вариантът да управлява в коалиция на малцинството с либералите и подкрепа от зелени и социалисти.", "date": "2017.09.25", "title": "Каква ще е коалицията около Меркел"}
{"url": "http://www.dnevnik.bg/sport/2017/09/25/3047755_otborut_na_red_bul_vuv_formula_1_shte_nosi_imeto_astun/", "text": "\"Ред Бул рейсинг\" и \"Астън Мартин\" сключиха нов договор, удължавайки партньорството си. Основната промяна обаче ще бъде в името на отбора от Формула 1, който от сезон 2018 ще носи името \"Астън Мартин Ред Бул рейсинг\". \"Работим с един от най-големите производители на луксозни спортни автомобили от 18 месеца и това е логичната следваща стъпка в нашето партньорство\", гласи съобщение на \"Ред Бул\". То започва с думите \"слуховете са верни\". До този момент партньорството между двете фирми беше изразено във вид на спонсорство и разполагане на логото на автомобилната марка върху носа на болида на \"биковете\". Друга промяна е, че  \"Астън Мартин\"  ще разположи своя център за развитие в базата на отбора от Формула 1 в Милтън кийнс. Общо 110 инженери на английския производител ще работят към тима. В момента \"Ред Бул\" използва двигатели на \"Рено\", като договорът е и за 2018 г. Според последните информации обаче френският производител е обявил, че партньорството няма да бъде продължено заради задълбочаващите се връзки на \"биковете\" с \"Астън Мартин\" и постоянните спекулации за навлизане на англичаните във Формула 1. От \"Рено\" не искат да предоставят ценна информация на евентуален бъдещ съперник. \"Факт е, че ние се интересуваме от Формула 1 и сме участвали на срещите със собствениците от \"Либърти медия\" и ФИА, но единствено ако условията ни устройват\", коментира изпълнителният директор на \"Астън Мартин\" Анди Палмър наскоро. \"Нямам интерес от война с други марки и вярваме, че ФИА може да създаде условия на здравословна конкуренция.\" В  Сингапур  по време на последното състезание шефът на \"Ред Бул\" Кристиан Хорнър обяви пред Sky Sports F1, че само един от настоящите четири производителя на двигатели в спорта ще предоставя агрегати на тима през 2019 и 2020 г. Новите правила за моторите ще влязат в сила от сезон 2021, когато изтича настоящото споразумение \"Конкорд\", така че едва тогава \"Астън Мартин\" ще може да влезе в спорта. Затова логичната опция за 2019 и 2020 г. при отказ на \"Рено\" от \"биковете\" изглежда \"Хонда\". Японският производител  прекрати договора си с \"Макларън\"  след три неуспешни години, а от догодина ще доставя двигатели на втория тим на концерна \"Ред Бул\" - \"Торо Росо\". Така от първия отбор ще имат една година да проучат представянето на японците и да решат за сезон 2019. В последните седмици информациите са, че \"Астън Мартин\" постепенно ще изкупи програмата на \"Ред Бул\" във Формула 1, а случващото се напоследък подкрепя слуховете. След като вече поставя името си в това на отбора, английският производител може да се яви като самостоятелен отбор до 2021 г.", "date": "2017.09.25", "title": "Отборът на \"Ред Бул\" във Формула 1 ще носи името \"Астън Мартин\" от 2018 г."}
{"url": "http://www.dnevnik.bg/zelen/2017/09/25/3047752_konferenciia_na_wwf_bulgariia_ochertava_prehoda_kum/", "text": "\"WWF България\" организира международната конференция \"Енергиен преход за Централна и Източна Европа\", съобщават от организацията. Предстоящата конференция ще сложи начало на инициативата с изработване на дългосрочни климатични и енергийни визии за 2050 г. за прилагане на европейските политики за \"Климат и енергетика\" на национално и местно ниво, тъй като много от страните от региона се противопоставят на тези цели, уточняват идеята организаторите. В събитието, планирано за октомври в чешката столица, ще се включат професионалисти и обществени личности от Централна и Източна Европа, за да очертаят съвместно пътя за енергиен преход до 2050 г. според спецификите в тази част на света. Централната и източноевропейска мрежа за устойчива енергия (Central and Eastern Europe Sustainable Energy Network - CEESEN), обединява 13 организации от 11 държави от региона, представители на публичния сектор, научните среди, неправителствените организации и бизнеса. Всички те са лидери в своите държави по теми, свързани с енергийни политики, работа със заинтересовани страни, застъпничество и финансиране. \"WWF България\" има водеща роля в тази мрежа, отбелязват от природозащитната организация. Целта на мрежата е да подкрепи общностите от региона по пътя им на преход към нисковъглеродна икономика. Събитието трябва осигури стимулираща среда за обмен на знания и възможност за участниците да създадат партньорства, посочват организаторите. Държавите и регионите трябва да изготвят конкретен план за действие до 2050 г., да осигурят обществено участие от самото начало и да се възползват от иновациите и технологиите, за да може преходът към нисковъглеродни общества да стане реалност в цяла Централна и Източна Европа, допълват от WWF. \"Инициативата е повече от навременна\", смята ръководителят на проекта за България Георги Стефанов. Той напомня, че в момента светът се обединява около убеждението, че преходът към чиста енергия трябва да се ускори. На сесия на Общото събрание на ООН Франция предложи нов световен пакт за опазване на околната среда, чрез който светът да постигне целите от Парижкото споразумение за климата и глобалните цели на ООН за устойчиво развитие до 2030 г. Подобни са и очакванията към българското председателство на ЕС. На последната среща на енергийните министри на евросъюза стана ясно, че ЕС очаква страната ни успешно да въведе законодателния пакет \"Чиста енергия за всички европейци\", който има за цел да постави енергийната ефективност на първо място, да позиционира ЕС като глобален лидер в областта на енергията от възобновяеми източници и да осигури разработването на бизнес модели за навлизането на зелена енергия, припомня Стефанов. На днешната дата, две години след приемането на глобалните цели на ООН за устойчиво развитие 2030, Европейският съюз няма голям напредък в постигането им. Затова WWF призовава Европа да заеме лидерската си позиция в този процес, добавя ръководителят на програма \"Климат и зелена икономика\" Георги Стефанов. Официални гости на събитието ще бъдат Бронис Ропе, член на Европейския парламент и бивш кмет на литовския град Игналина – известен със затварянето на най-голямата атомната електроцентрала в света, Имке Любек, директор на департамент \"Климат & Енергия\" към WWF, офис за европейска политика (Брюксел), и Павел Подрух, основателят на платформата Czech Off-Grid Housе (\"Чешки екокъщи\") и носител на наградата на Обединените нации за дейност в изпълнение на глобалните цели за устойчиво развитие.", "date": "2017.09.25", "title": "Конференция на \"WWF България\" очертава прехода към нисковъглеродна икономика в региона за 2050 г."}
{"url": "http://www.dnevnik.bg/biznes/2017/09/25/3047744_ivailo_penchev_bulgariia_da_se_otvori_za_rabotnici/", "text": "Наскоро производителят на катерачни стени \"Уолтопия\" обяви, че заради завишените разходи за труд и затегнатите регулации се налага да повиши цените на всички продукти и услуги с 15% от 19 септември. Посоченият мотив беше, че това се налага заради повишените разходи за труд през последните години и затегнатите регулации в ЕС, които увеличават тежестите върху бизнеса. В отговор на въпроси на \"Дневник\" създателят на \"Уолтопия\" Ивайло Пенчев обясни, че заплатите, които плаща компанията, са се повишили повече от два пъти за последните 5 години, натискът от институции, включително и в България, се е засилил, а самият той за пръв път се замисля дали да не си премести бизнеса другаде. Трябват мераклии, които да не смучат помощи \"Причината е развитието на българската икономика, съпроводено с продължаващо изтичане на качествени хора към държави, в които се плаща още по-добре. Това е нормален пазарен процес\", посочва той. Според него \"по-мъдрите държави\" отварят пазара си за конкурентни работници от \"по-глупави\" страни, а България все още е плаха в това. Добре би било да пускаме в страната лесно инженери, архитекти, програмисти, монтажници, заварчици и всякакви други мераклии да работят, а не да живеят от помощи, казва Пенчев. \"Погледнете какво прави Америка с програмата за студентски бригади например - десетки хиляди свестни младежи от цял свят отиват да работят евтино там. Пътуват, изкарват повече пари отколкото в собствените си страни, щастливи са и заобичват Америка. Вижте Англия, Белгия, Холандия, Германия и къде ли още не - тези страни привличат огромен процент от качествените образовани и необразовани хора. Това е прекрасно за тези страни и тези хора - те вдигат качеството си на живот. Това е свободата. Работиш там, където ти плащат най-много\", илюстрира той. Според него е добре и България да се възползва от тази свобода и да приема работници от всички страни, готови да работят, а не да \"смучат помощи\". Мнението му е, че в краткосрочен и средносрочен план това е единствен шанс за растеж на икономиката ни.", "date": "2017.09.25", "title": "Ивайло Пенчев: България да се отвори за работници мераклии, които не смучат помощи"}
{"url": "http://www.dnevnik.bg/detski_dnevnik/zdrave/2017/09/25/3047771_zdravnoto_ministerstvo_shte_suzdade_elektronna/", "text": "Предстои създаване на електронна платформа и регулиране на цените на медицинските изделия, както се направи за лекарствата. Това заяви пред журналисти зам.-министърът на здравеопазването Лидия Нейчева, цитирана от БТА. Тя участва във форум \"Корупционни рискове при доставката и употребата на медицински изделия\". По думите ѝ чрез платформата ще се прави централизирана процедура и цените им ще се договарят на национално ниво. Първа стъпка при създаването на платформата е изграждането на национален регистър. Идеята е платформата да функционира по подобие на тази за лекарствата. \"Тук ще бъде малко по-трудно, много повече на брой са, няма позитивен списък\", коментира Нейчева. Трябва да се променят законовата рамка, регулацията, вносът на медицинските изделия, каза още тя. Цените на медицинските изделия са оповестени във всяка болница според Нейчева и се знаят. Тя подчерта, че няма регулация и рефериране на цените на медицинските изделия, както е в цяла Европа. Цените им се регулират пазарно, обясни зам.-министърът, но добави, че в другите европейски държави цените се договарят на централно ниво. Най-големите допълнителни здравни разходи, които пациентите се налага да правят, са доплащане или пълно плащане на медицински изделия и лекарства, каза по време на форума Биляна Иванова от Център за превенция и противодействие на корупцията и организираната престъпност. Тя цитира данни на Евростат от 2014 г., според които България е на водеща позиция в ЕС по средства за здравеопазване, заделени за плащане на търговци и доставчици на медицински стоки.", "date": "2017.09.25", "title": "Здравното министерство ще създаде електронна платформа и ще регулира цените на медицинските изделия"}
{"url": "http://www.dnevnik.bg/bulgaria/2017/09/25/3047414_zashto_da_vi_naemem_na_rabota/", "text": "Често въпросите по време на интервюто за работа са стандартни. Без значение от компанията и сектора, в който работи, можете да очаквате да ви питат за неща като професионалния ви опит до момента, защо решихте да кандидатствате за тази позиция, какви умения притежавате и т.н. И почти всяко едно интервю приключва с въпроса \"Защо трябва да ви наемем на тази позиция\". Не го подценявайте. Макар и клиширан, този въпрос ви дава чудесна възможност да обобщите защо точно вие сте правилният кандидат. Позволява ви да говорите повече за своите умения, отношението ви към позицията и при добър отговор ще ви помогне да получите работата. За да се случи това, е нужно да имате готов отговор още преди да е започнало интервюто. Отделете време, за да прегледате внимателно описанието на длъжността. Изгответе списък с изискванията, включително личностни черти, умения и квалификации и помислете за примери, които доказват наличието им у вас самите. Например, ако можете да работите добре в екип, споменете за конкретен екипен проект, в който сте участвали и сте довели до финал. Във ваш плюс ще бъде, ако споменете качества и умения, които може и да не фигурират в изискванията за работата, но смятате, че са важни. Това ще ви помогне да се отличите от конкуренцията и да увеличи шансовете ви да бъдете наети. Самоанализирайте се и обобщете най-важното, защото, за да се представите по най-добрия начин, е от значение и да отговорите на въпроса възможно най-кратко и ясно. Не се впускайте в безкрайни обяснения. Отделете му не повече от минута или две. Изберете 1-2 квалификации от списъка, който предварително сте създали. Заложете на такива, които мислите, че не са толкова често срещани и ще ви помогнат да изпъкнете пред другите кандидати. И започнете с това какво мислите, че работодателят ви търси и на което вие отговаряте. Нека това да бъде вашето кратко и ударно представяне, с което се \"продавате\". А ако все още се оглеждате за новия си работодател, прегледайте свободните топ позиции на  Karieri.bg .  търси  Рецепционист  търси  Business Development Director – Middle East  търси: Експерт в дирекция \"Ковчежничество\", отдел \"Анализи\" Експерт в дирекция \"Ковчежничество\", отдел \"Инвестиции\"  търси  Изпълнителен директор  търси: Администратор \"Дигитална реклама\" Мениджър \"Ключови клиенти\"  търси  Актюер в Животозастраховане  търси  English Translator/Interpreter  търси  Management Accountant  търси: Analytics gurus Digital ninjas Sustainability Expert Tech gurus  търси  Senior secretary / Operational assistant  търси  Investment Banking Associate", "date": "2017.09.25", "title": "Защо да ви наемем на работа"}
{"url": "http://www.dnevnik.bg/sport/2017/09/25/3047716_real_madrid_zapodozria_sudiiski_zagovor_sreshtu_kluba/", "text": "Ръководството на  \"Реал\" (Мадрид)  е заподозряло заговор срещу клуба от висшето ръководство на местната футболна федерация (RFEF), твърди вестник \"Марка\". Според испанското издание централата дава наряди на по-млади и неопитни арбитри за мачовете на шампионите, което води до грешки в ущърб на белите. Президентът на \"Реал\" Флорентино Перес обвинява шефа на \"Атлетико\" (Мадрид) Енрике Сересо и бившия бос на \"Барселона\" Жоан Гаспар в постоянни опити за спиране на белите в първенството. \"Марка\" припомня, че Перес е в конфликт с ръководството на местната федерация, където клубът нямаше представител до преди година. През 2004 г. президентът на шампионите подкрепи кандидатурата на Херардо Гонсалес Отеро за президент Испанската футболна федерация за сметка на  Анхел Мария Вияр , който спечели гласуването. В края на юли Вияр напусна поста си, след като той и синът му Горка бяха  арестувани по обвинения за корупция , измами или злоупотреби. През последните 29 години президентът на Испанската футболна федерация беше неизменна част от ръководството на ФИФА и УЕФА, като заемаше пост на вицепрезидент и в двете организации.  Капитанът на \"Реал\" Серхио Рамос не остана безучастен в ситуацията, като нападна \"Барселона\". \"Не съм изненадан, че не отсъждат дузпи в наша полза, но го правят за \"Барселона\". Колкото повече говорим за съдиите, толкова по-лоша става ситуацията\", заяви бранителят след изненадваща домакинска загуба на  \"Реал\" с 0:1 от \"Бетис\"  в средата на миналата седмица. Двама играчи на шампионите бяха изгонени от началото на първенството - Рамос срещу \"Депортиво\" и Марсело срещу \"Леванте\". Звездата на \"Реал\" Кристиано Роналдо пък получи червен картон в първия мач за Суперкупата на Испания срещу \"Барселона\" и  получи пет мача наказание . Водач след шест кръга в Примера дивисион е \"Барселона\" с максимален актив от 18 точки. Втори е \"Атлетико\" на четири точки след каталунците, а \"Реал\" е пети и изостава със седем от първото място. До този момент \"Барселона\" е получил право да изпълни две дузпи, докато \"Реал\" и \"Атлетико\" нито една. Срещу \"дюшекчиите\" са свирени два 11-метрови наказателни удара.", "date": "2017.09.25", "title": "\"Реал\" (Мадрид) заподозря съдийски заговор срещу клуба в Испания"}
{"url": "http://www.dnevnik.bg/kultura/2017/09/25/3047746_bezkrainata_gradina_na_galin_stoev_shte_otkrie/", "text": "\"Безкрайната градина\" - дебютният филм на театралния режисьор Галин Стоев ще открие фестивала \"Киномания\" на 16 ноември. Тазгодишното издание ще покаже близо 50 заглавия, сред които кримикомедията \"Събърбикон\" на Джордж Клуни (сценаристи братя Коен), \"Матилда\" на Алексей Учител, около който се завихри скандал в Русия и  \"Да обичаш Винсент\"  - пълнометражна анимация за живота на Ван Гог, направена от хиляди маслени картини. \"Любовен филм без любовна сцена\" и \"обяснение в любов към София\" - така Галин Стоев описа първия си филм, с който прави двойно завръщане в България тази есен: през декември в Народния театър ще бъде и премиерата на  \"Танцът Делхи\"  от Иван Вирипаев, първа негова българска постановка от няколко години насам, с която режисьорът ще се представи и на новия си пост като  директор на театъра в Тулуза . , обясни режисьорът на пресконференция в понеделник - и кинематографичните, и цялостният обществен нихилизъм. \"Безкрайната градина\" разказва за фините настройки на душата и отношенията между четирима души - един недоизказан любовен четириъгълник, който се развива на фона на българската реалност. Съсценарист на Стоев е драматургът Яна Борисова, което подсказва, че филмът вероятно продължава търсенията на триптиха от пиеси, поставени на сцената на \"199\" - \"Малка пиеса за детска стая\", \"Приятнострашно\" и \"Хората от Оз\". Екипът определи \"Безкрайната градина\" като \"може би най-нежния български филм\". В ролите са четири нови лица, изгрели по различен начин на сцената: ученикът на Иван Добчев и Маргарита Младенова Димитър Николов (награда \"Златна роза\" за главната роля в \"Христо\"), завършилата в Хърватия Елица Матева, манекенката Глория Петкова (с участие във филма на Иван Черкелов \"Семейни реликви\", както и в риалити предаването \"ВИП Брадър\"), както и Мартин Димитров (сериалът \"На границата\" по БНТ). Това е и Подготвян повече от 7 години, \"Безкрайната градина\" е и първият игрален филм за известната с документалните си продукции продуцентска къща \"Агитпроп\". Оператори са Борис Мисирков и Георги Богданов, а сценограф - талантливият Юлиян Табаков. Прожекцията на 16 ноември от 19 ч. в зала 1 на НДК е и единствената за \"Безкрайната градина\" засега. Документалният филм за  сбогуването на Buena Vista Social Club , игрални и документални ленти за Нина Симоун, Ела Фицджералд, Карлос Саура и новият филм на Уди Алън са още от заглавията в програмата на \"Киномания\". Фестивалът ще се проведе в НДК и основните независими киносалони на София с гостувания в Пловдив и Варна.", "date": "2017.09.25", "title": "\"Безкрайната градина\" на Галин Стоев ще открие \"Киномания\" през ноември"}
{"url": "http://www.dnevnik.bg/sviat/2017/09/25/3047770_polskiiat_prezident_poiska_poveche_pravomoshtiia_v/", "text": "Полският президент Анджей Дуда предложи промени в  конституцията  на страната, които биха му дали повече правомощия да номинира съдии във Върховния съд и да разрешава мандатите на някои магистрати да се удължават, предаде \"Ройтерс\". Според него възрастта за пенсиониране за магистратите от Върховния съд трябва да е еднаква за мъже и жени - 65 години. В предложенията на Дуда фигурира и идеята за нова камара и дисциплинарна комисия, които внимателно да наблюдават работата на съда, като обаче са част от него. Дуда поиска и възможност да назначава членове на Националния съвет на съдебната власт в случаите, когато парламентът не ги избере. Президентът покани всички представители на политически партии на среща в 16 ч., за да обсъдят инициативата му, съобщава \"Радио Полша\". Предложенията идват два месеца след като  Дуда отхвърли  два от три законопроекта, предложени от управляващата партия \"Право и справедливост\" (ПиС) като част от  съдебната реформа . Промените, които Дуда блокира, предполагат, че всички съдии, работещи в момента във Върховния съд, биха били отстранени незабавно, ако нямат одобрението на правосъдния министър, който е и главен прокурор. От своя страна парламентът би получил правото да избира повечето членове на Националния съвет за съдебната власт, който би номинирал бъдещи кандидати да оглавят Върховния съд. Тези предложения срещнаха силна съпротива от Вашингтон и Брюксел и доведоха до многохилядни протести във Варшава и други големи градове. Заради промените Европейската комисия започна наказателна процедура срещу Полша и  ѝ даде месец , за да разсее съмненията за върховенството на закона, създавани от съдебната реформа. Миналата седмица държавният глава се срещна с лидера на ПиС Ярослав Качински и последният съобщи, че е оптимист след разговора им за съдебната реформа. Преди Дуда да представи предложенията си обаче, Качински каза, че е \"скептичен\" за предложенията и че има \"много различни виждания\" от президента как трябва да се случи съдебната реформа. Според \"Ройтерс\" Дуда, предлагайки собствени правила, се опитва да трупа политически капитал за следващите  избори  през 2020 г. Макар да остава най-популярният политик, с рейтинг на 70%, Дуда може да се нуждае от подкрепата на ПиС, за да спечели достатъчно гласове. Скептична за успеха на предложените промени беше и опозицията - нейни представители казаха, че промените може да са просто алтернативен опит за заграбване на контрол над съдилищата.", "date": "2017.09.25", "title": "Полският президент поиска повече правомощия в съдебната власт"}
{"url": "http://www.dnevnik.bg/photos/2017/09/25/3047628_fotogaleriia_virtualnata_realnost_vuv_film_za_vuzrastni/", "text": "Въпреки че технологията за виртуална реалност е още в ранната възраст на своето развитие и че малък брой потребители притежават такова оборудване, търсенето на такъв род забавления нараства главоломно с всеки изминал ден. На снимката: В студио в японската столица Токио режисьорът Таро Камбър прави последни корекции и проверява сцена от първото си видео за възрастни, изработено с технологиите за виртуална реалност. \"Заснел съм стотици видеоклипове за възрастни, но това беше първият ми филм с виртуална реалност\", казва 39-годишният режисьор.", "date": "2017.09.25", "title": "Фотогалерия: Виртуалната реалност във филм за възрастни"}
{"url": "http://www.dnevnik.bg/analizi/2017/09/25/3047767_edinstvenata_vuzmojnost_-_germaniia_v_cvetovete_na/", "text": "Неволята учи – тази поговорка съществува в различни варианти на много езици. Тя с пълна сила може да се приложи за депутатите, които бяха избрани в новия Бундестаг. Социалдемократите, които досега бяха в правителството, претърпяха тежко поражение и незабавно оповестиха, че минават в опозиция. Тъй че единствената възможност за съставяне на кабинет, с която разполага Ангела Меркел, е коалиция със \"Зелените\" и с либералите от Свободната демократическа партия. Наблюдателите шеговита наричат тази коалиция \"Ямайка\", понеже цветовете на партиите в нея съвпадат с цветовете на знамето на Ямайка: черно за християндемократите, жълто за либералите и зелено за \"Зелените\". Много неща зависят от тактическите умения на Меркел Такива коалиции вече са сглобявани в отделни федерални провинции, но в Берлин \"Ямайка\" ще бъде премиера. Дали обаче двете по-малки партии изобщо ще се съгласят да влязат в такова правителство? За 12-те години начело на правителството Ангела Меркел си спечели славата на канцлерка, която уравновесява и балансира. Според нейните привърженици това е голям плюс, според критиците обаче то е равнозначно на политическа безхарактерност. Все пак при сглобяването на очакваната тройна коалиция тактическите умения на Меркел ще бъдат много полезни. Не е тайна, че както в баварския Християнсоциален съюз, така и в нейната собствена партия ХДС съществуват доста резерви към съюза с либералите и \"Зелените\". Независимо от това мнозинството в ХДС/ХСС в момента не подлага на съмнение авторитета на Ангела Меркел. Още повече че в Бавария ХСС постигна слаб резултат, а това разклаща позициите както на тази партия, така и на лидера ѝ Хорст Зеехофер. Все пак Зеехофер навярно ще мине в настъпление. На фона на успеха, който постигна дяснопопулистката партия \"Алтернатива за Германия\", той вече даде сигнал, че възнамерява да ориентира партията си по-надясно. Може да се очаква, че от Бавария ще прозвучат пиперливи реплики по такива теми като бежанската политика и вътрешната сигурност в Германия. А това навярно допълнително ще затрудни преговорите с либералите и \"Зелените\". Защото особено \"Зелените\" трудно ще убедят своите избиратели, че правилата за даване на политическо убежище в Германия например трябва да бъдат затегнати допълнително. По-лесно ще се постигне компромис по въпросите, свързани с борбата срещу тероризма. Защото всички потенциални участници в една коалиция \"Ямайка\" са единодушни, че най-вече полицията има нужда от повече хора и по-добро оборудване. Тъй или иначе, християндемократите ще бъдат принудени да направят доста отстъпки. Нито \"Зелените\", нито либералите ще бъдат склонни да приемат примерно по-нататъшни ограничения на гражданските права и свободи. В същото време тези две партии ще трябва да положат доста усилия, за да седнат заедно в кабинета. Либералите, които след четири години отново се завръщат в Бундестага, често обвиняват \"Зелените\", че се опитват да се държат опекунски спрямо германците. \"Зелените\" пък смятат, че СвДП се интересува главно от орязването на държавните разходи и пренебрегва обществените интереси, давайки предимство на бизнеса. Трудно сближаване на позиции С други думи, либералите и \"Зелените\" трябва да положат доста усилия вътре в собствените си редици, за да постигнат някакво сближаване както в целите, така и в манталитета си. Важна роля в това отношение може да изиграят такива опитни политици като зеления министър-председател на Баден-Вюртемберг Винфрид Кречман, който управлява заедно с християндемократите една относително консервативна и икономически много силна провинция. Но 69-годишният Кречман често става обект на критика вътре в собствената си партия – най-вече от лявото ѝ крило. В СвДП сходна роля може да изиграе заместник-председателят на партията Волфганг Кубики. 65-годишният политик даде решаващ принос за сглобяването тъкмо на коалиция \"Ямайка\" в Шлезвиг-Холщайн, която дойде на власт през юни. След като социалдемократите решиха да минат в опозиция, защото двата правителствени мандата в коалиция с християндемократите им донесоха тежки загуби на гласове, сега ХДС/ХСС, СвДП и \"Зелените\" просто нямат друг избор, освен да постигнат споразумение за коалиция. В противен случай Германия върви към нови избори, а те ще зарадват единствено \"Алтернатива за Германия\". Една партия, която смята всички други партии в Бундестага, включително и левицата, за свои врагове.", "date": "2017.09.25", "title": "Единствената възможност - Германия в цветовете на Ямайка"}
{"url": "http://www.dnevnik.bg/bulgaria/2017/09/25/3047805_slavi_trifonov_obiavi_kasting_za_politici/", "text": "Водещият на телевизионно предаване и инициатор на референдума за промяна в избирателната система Слави Трифонов обяви имейл, на който българските граждани в страната и чужбина могат да разкажат за себе си, ако искат да заменят политическата класа в България.  \"Ако сте добър професионалист във вашата област, ако сте образовани и наистина искате да промените страната, без да сте зависими от някого, покажете се\", призовава Трифонов.  В средата на септември стана известно , че Трифонов ще търси \"талантливи, квалифицирани и морални българи\", които могат да управляват страната. Малко след изпращането на прессъобщението водещият публикува в профила си в \"Туитър\" лаконично предупреждение: \"Ваканцията свърши. Започвайте да се притеснявате.\" Профилът му в микроблог мрежата бе току-що създаден и това бе първата му публикация.", "date": "2017.09.25", "title": "Слави Трифонов обяви кастинг за политици"}
{"url": "http://www.dnevnik.bg/sviat/2017/09/25/3047817_slovencite_podkrepiha_na_referendum_proekt_za_jp/", "text": "Най-големият инвестиционен проект на словенското правителство получи подкрепа на  референдум  в неделя, сочат предварителните резултати от допитването, предаде агенция \"Ройтерс\".  Проектът за построяване на железопътна линия за един милиард евро до словенското адриатическо пристанище Копер бе подкрепен от 53.5 процента от гласувалите срещу 46.5 процента против при участие на 20.5 процента от избирателите, съобщи Държавната избирателна комисия след преброяване на 99.7 процента от гласовете.  Коалиционното правителство заяви, че 27-километровата жп линия между Копер и град Дивача е необходима за ускоряване на товарния трафик към единственото словенско пристанище и за подобряване на неговата конкурентноспособност. Правителството получи 44.3 милиона евро финансиране от ЕС за подготовка на линията, а съседна Унгария заяви, че е готова да инвестира около 200 милиона евро, тъй като разчита на Копер за голяма част от товарите си. ", "date": "2017.09.25", "title": "Словенците подкрепиха на референдум проект за жп линия за милиард евро"}
{"url": "http://www.dnevnik.bg/biznes/2017/09/25/3047787_ot_izborite_v_germaniia_zagubiha_dulgovite_knija_na/", "text": "Дълговите книжа на държавите от Южна Европа се представиха зле на пазарите в понеделник след неочаквано слабия резултат, с който канцлерът Ангела Меркел спечели изборите в Германия, съобщава \"Ройтерс\". Това доведе до притеснения у инвеститорите за появата на по-силни настроения срещу еврозоната в най-голямата икономика в общия валутен съюз.  Меркел все пак си осигури четвърти мандат на поста и обяви, че очаква да сформира правителство до декември. Инвеститорите не са сигурни, че Меркел ще успее да формира коалиция с пробизнес формацията на Свободните демократи и \"Зелените\". Анализатори от \"Морган Стенли\" посочват пред агенцията, че както Свободните демократи, така и част от християндемократите са против по-дълбока финансова интеграция в еврозоната. В замяна намаляването на дълга Свободните демократи вероятно ще настояват Гърция да напусне еврозоната. Това определено е лош знак както основните икономики в еврозоната, така и за периферните, посочват анализаторите. Дълговите книжа с по-нисък рейтинг на страни като Испания, Италия и Португалия бяха разпродавани тази сутрин в ранната търговия, като десетгодишните поскъпнаха с три пункта. По-късно загубите бяха възстановени. Разликата между италианските и германските дългови книжа отбеляза най-високата си стойност за последните седмици от 168 пункта. Германските облигации, с които се сравняват всички останали в Европа, отбелязаха 10-дневно дъно, като се обезцениха с 3 пункта. В днешната търговия загуби отчетоха и други книжа с висок рейтинг като тези на Австрия и Холандия. Анализатор от \"Комерцбанк\" посочва, че Свободните демократи ще настояват за поставянето на червени линии при евентуално задълбочаване на интеграцията в еврозоната на фона на предстоящото във вторник изказване на френския президент Еманюел Макрон, в което ще представи своите виждания за бъдещето на еврозоната. Резултатите от изборите в Германия в неделя може да бъдат източник на несигурност сред бизнеса, коментират от германски икономически институт, след като бизнес доверието показа неочакван спад през септември.", "date": "2017.09.25", "title": "От изборите в Германия загубиха дълговите книжа на периферните в еврозоната страни"}
{"url": "http://www.dnevnik.bg/ot_vas/novini_ot_vas/2017/09/25/3047775_riba_s_tejki_metali/", "text": "Резултати от лабораторни изследвания показват, че в рибата, която се продава у нас, се съдържат тежки метали. Тестовете са направени от експерти от \"Активни потребители\". Според експертите най-много тежки метали има в океанските и морските видове – като акула, риба тон, риба меч и сьомга.", "date": "2017.09.25", "title": "Риба с тежки метали"}
{"url": "http://www.dnevnik.bg/politika/2017/09/25/3047686_liderut_na_sofiiskata_organizaciia_na_dsb_e_podal/", "text": "Вили Лилков е подал оставка като ръководител на софийската организация на \"Демократи за силна България\" (ДСБ) година преди края на мандата му. Той потвърди пред \"Дневник\" информацията на \"24 часа\". По думите му причината за решението е \"дефицит на време\", защото работата като председател на ДСБ - София, му пречела на заниманията със студенти в Минно-геоложкия университет, където е преподавател по ядрена физика. Лилков каза, че е подал оставка след парламентарните избори на 26 март, но едва сега е решил да го обяви публично. Той посочи, че остава част от ДСБ и не се отказва от политиката. След загубата на изборите председателят на партията  Радан Кънев подаде оставка , като за поста  бе избран Атанас А танасов .  Организацията ДСБ - София, ще избере нов лидер на общото си събрание на 21 октомври. По информация на \"Дневник\" към момента кандидатите за поста са Любомир Георгиев и Димитър Божилов. Любомир Георгиев, който е в ръководството на софийската организация на партията, каза пред \"Дневник\", че е много вероятно да се кандидатира. Според източници на \"Дневник\" от ДСБ Георгиев е предпочитан от Вили Лилков за нов лидер на ДСБ - София. Той е един от учредителите на ДСБ, един от основателите на ДСБ - \"Триадица\", и бивш председател на тази районна организация, като наследява на поста именно Вили Лилков. За кандидатурата на Димитър Божилов потвърдиха членове на ДСБ в София. Божилов също е член на ДСБ - \"Триадица\". Той беше кандидат за депутат от листата на \"Нова република\" в 23 МИР в София. Божилов е член на националното ръководство на ДСБ, сформирано от Атанас Атанасов. Божилов е и основател на националния юридически клуб ба партията.", "date": "2017.09.25", "title": "Лидерът на софийската организация на ДСБ е подал оставка"}
{"url": "http://www.dnevnik.bg/sport/2017/09/25/3047836_mourinyo_se_razmina_s_nakazanie_za_izgonvaneto_mu/", "text": "Мениджърът на \"Манчестър юнайтед\" няма да бъде наказан от Футболната асоциация (ФА) на Англия, въпреки че беше изгонен в двубоя със \"Саутхемптън\". \"Червените дяволи\"  победиха с 1:0 след гол на Ромелу Лукаку , а в края на двубоя реферът Крейг Поусън го прати на трибуните. На заседание на ФА в понеделник сутрин случаят на Моуриньо е бил разгледан, но е било решено той да не бъде наказван да не води тима в следващ мач или да плаща парична глоба. Специалния е бил изпратен на трибуните след сигнал на четвъртия съдия Майк Джоунс. Той е забелязал, че Моуриньо е навлязъл на терена, за да дава инструкции на футболистите си, което не е позволено. През миналия сезон португалецът вече веднъж беше наказан, като това му се случи през декември, когато протестираше срещу картон на Пол Погба, а на излизане от терена изрита бутилка. Мениджърът на \"Манчестър юнайтед\" беше защитен и от бившия играч на тима Брайън Робсън. \"На Юрген Клоп и  Антонио Конте  им се позволява да се държат като лунатици край страничната линия, а Моуриньо е наказван постоянно.\"", "date": "2017.09.25", "title": "Моуриньо се размина с наказание за изгонването му срещу \"Саутхемптън\""}
{"url": "http://www.dnevnik.bg/bulgaria/2017/09/25/3047835_izrael_shte_obuchava_bulgarski_prokurori_i_policai_v/", "text": "Прокурори от Върховна касационна прокуратура, обвинители и следователи от спецпрокуратурите и служители на ДАНС и МВР ще бъдат обучавани в противодействие и борба с тероризма. Това се разбра при откриването на антитерористчен семинар от главния прокурор Сотир Цацаров и посланика на Израел г-жа Ирит Лилиан, съобщи пресцентърът на държавното обвинение. Лекторите на семинара са служители от Министерството на правосъдието, външното ведомство, полицията и служители по сигурността в Израел. Сред темите ще бъдат разследване на терористични актове, превенция на терористични заплахи, противодействие на финансирането на тероризма и др. Това е вторият семинар по въпросите на антитероризма, организиран от българската прокуратура и посолството на Израел, се казва още в съобщението. В началото на миналата седмица при посещението на генералния прокурор на Русия Юрий Чайка в България между двете обвинения бе подписано споразумение за съдействие в борбата с тероризма, което предвижда обучение на български прокурори в Русия. След срещата на Чайка  с главния прокурор Сотир Цацаров  в съобщението на българската прокуратура - което беше и първото официално такова за визитата на Чайка - се каза, че двете прокуратури ще си сътрудничат по теми като противодействие на тероризма, борба с радикализацията и насилствения екстремизъм. Съобщението на руското обвинение обаче беше по-подробно и уточни, че подписаният документ предвижда обучения на български прокурори в Академията към главния прокурор на Русия, провеждането на кръгли маси на различни теми - \"Противодействие финансирането на тероризма. Борба с радикализацията и насилствения ектремизъм: опитът на Руската федерация и Република България\", споделянето на опит в прилагането на антикорупционното законодателство и дискусия на тема ролята на прокуратурата в противодействие на траснграничната престъпност и незаконната миграция. Обобщение на визитата на Чайка четете  тук .", "date": "2017.09.25", "title": "Израел ще обучава български прокурори и полицаи в борбата с тероризма"}
{"url": "http://www.dnevnik.bg/sviat/2017/09/25/3047803_v_iaponiia_shte_ima_predsrochni_izbori_prez_oktomvri/", "text": "Премиерът на Япония съобщи в понеделник, че в четвъртък ще разпусне долната камара на парламента и така ще предизвика предсрочни избори в търсене на нов мандат за преодоляване на \"националната криза\". Според коалиционен партньор в правителството изборите ще са на 22 октомври. Шиндзо Абе е начело на правителството от 5 години и рискува да изгуби мнозинството си, но в момента популярността му бързо расте - от около 30% през юли на близо 50% сега. Допитване за деловия всекидневник Nikkei показа, че за неговата Либералдемократическа партия са готови да гласуват 44% от японците срещу едва 8% за основната опозиционна Демократическа партия и още 8% - за новата Партия на надеждата на популярния столичен кмет Юрико Койке. Агенция \"Киодо\" представи доста по-различни прогнозни резултати - 27.7% подкрепа за либералдемократите и внушителните 42.2%, които все още не са направили своя избор. Проучване на либералдемократите за вътрешна партийна употреба, цитирано от Nikkei в събота, показва, че броят на депутатите - заедно с тези на коалиционния партньор Комейто - ще намалеят от 323 на 280. В същото време реформиране на парламента, одобрено миналата година, предвижда намаляване на броя на народните представители от 475 на 465 души. Шиндзо Абе казва, че се нуждае от нов мандат, за да пренасочи приходите от планирано в бъдеще повишаване на данъците към социални разходи като образование. Според източници на \"Ройтерс\" платформата на премиера ще предвижда повишаване през 2019 г. на данъка върху продажбите от 8 на 10 процента в комбинация с увеличени разходи за социални програми. При това положение ще бъде отложено постигането на целта през 2021г. да бъде постигнат балансиран бюджет. В понеделник Шиндзо Абе поиска от правителството до края на годината да състави пакет за икономическа помощ в размер на 2 трилиона йени (17.8 млрд. долара) с фокус върху отглеждането на деца, образование и стимулиране на корпоративните инвестиции, без да се нарушава фискалната дисциплина. Всекидневникът \"Йомиури\" твърди, че с тези средства може да бъде покрит тригодишен период от април 2018 г. до повишаването на данъка върху продажбите. Но критиците му казват, че той рискува да създаде политически вакуум в много деликатен за страната момент, предизвикан от агресивното демонстриране на военни и ядрени възможности от Северна Корея. Насред геополитическо напрежение в района Абе може да изгуби супермнозинството си от две трети в парламента, благодарение на което би могъл да промени пацифистката конституция на Япония и да внесе повече яснота за ролята на отбранителните сили.", "date": "2017.09.25", "title": "В Япония ще има предсрочни избори през октомври"}
{"url": "http://www.dnevnik.bg/sviat/2017/09/25/3047878_partiiata_na_makron_shte_e_samo_s_28_mesta_v_noviia/", "text": "Изборите за Сенат във Франция бяха провал за центристката партия на президента Еманюел Макрон, заяви говорителят на правителството Кристоф Кастанер, цитиран от \"Асошиейтед прес\". Консервативната партия \"Републиканците\" е победител във вчерашния вот, в който взе близо половината от 348-те места в горната камара на парламента. Съществуващата от 17 месеца партия на Макрон \"Република, напред\" е получила само 28 места в Сената според публикувани днес резултати. \"Републиканците\" са спечелили 171 места. Сенаторите не се избират от всички гласоподаватели, а от около 75 000 души на изборни длъжности, главно представители на местните власти. Кастанер заяви по телевизия Бе Еф Ем, че е очаквал подобна загуба, тъй като \"гласувалите са били избрани през 2014 и 2015 г., когато \"Република, напред\" не съществуваше\". Макрон все пак ще може да прокара реформите си, защото долната камара на парламента има последната дума по нормативните актове, отбелязва АП.", "date": "2017.09.25", "title": "Партията на Макрон ще е само с 28 места в новия Сенат"}
{"url": "http://www.dnevnik.bg/biznes/2017/09/25/3047884_amerikanski_ikonomisti_ne_vijdat_polza_ot/", "text": "Според повечето икономисти в бизнес средите усилията на администрацията на Доналд Тръмп по предоговаряне на Северноамериканското споразумение за свободна търговия (НАФТА) няма да променят нищо за икономиката на САЩ или пък ще нанесат вреда. Това сочи проучване, цитирано от \"Асошиейтед прес\" и БТА. Националната асоциация за бизнес икономика (NABE) е анкетирала 47 икономисти, от които една трета са на мнение, че предоговарянето няма да окаже влияние, а според една пета то дори леко ще навреди на икономиката. Силно или умерено отрицателно въздействие очакват 7 процента от участниците в проучването. Позицията на една четвърт от анкетираните е, че ще има леко положително влияние, а 9 процента залагат на умерено положителен ефект. Изследването обхваща икономисти, които работят за големи компании, търговски сдружения, консултантски фирми и университети. От събота САЩ, Канада и Мексико водят трети кръг преговори по споразумението, който ще продължи до сряда. Обсъждат се редица въпроси, включително нивата на заплатите в Мексико и механизмът за уреждане на търговски спорове. ", "date": "2017.09.25", "title": "Американски икономисти не виждат полза от предоговарянето на НАФТА"}
{"url": "http://www.dnevnik.bg/razvlechenie/2017/09/25/3047866_trilur_napisan_ot_djeims_patersun_i_bil_klintun_shte/", "text": "Роман, написан от известния автор на трилъри Джеймс Патерсън в съавторство с американския президент (1993-2001) Бил Клинтън, е на път да се превърне в сериал. Книгата The President is Missing (в превод - \"Президента го няма\") ще се появи на американския пазар едва през юни догодина, но телевизионните права вече са откупени от канала \"Шоутайм\", предаде \"Ройтерс\". Клинтън, който бе известен и с това, че свири на саксофон, ще стане първият американски президент, издал политически трилър, макар и в съавторство. Сюжетът на общата му творба с Патерсън - един от най-известните и най-богати автори в жанра, ще се върти около изчезването на действащ американски президент. \"Наистина се забавлявам, пишейки книгата заедно с Джим, и нямам търпение да видя как \"Шоутайм\" ще вдъхне живот на героите на екран\", коментира някогашният най-влиятелен мъж в света. Откупуването на правата бе определено като \"голям удар\" от президента на \"Шоутайм\" Дейвид Невинс в \"златната ера на телевизията\", в която каналите се надпреварват да привлекат свежа кръв за своите сериали.", "date": "2017.09.25", "title": "Трилър, написан от Джеймс Патерсън и Бил Клинтън, ще става сериал"}
{"url": "http://www.dnevnik.bg/sport/2017/09/25/3047804_barselona_shte_napravi_nov_opit_da_privleche_koutinyo/", "text": "\"Барселона\" ще направи нов опит да привлече плеймейкъра на \"Ливърпул\" Филипе Коутиньо през зимния трансферен прозорец, твърди вестник \"Марка\", като се позовава на близки до клуба източници. Агентите на бразилеца работят по осъществяването на трансфера, който пропадна през лятото. Каталуците усилено искаха да привлекат Коутиньо преди началото на сезона, като 25-годишният полузащитник също имаше желание да премине в испанския гранд. Ръководството на \"Ливърпул\" отказа всички предложения за бразилеца, като от \"Барселона\" обявиха, че  червените са поискали 200 милиона  евро за играча. Привличането на Коутиньо е отново актуална тема на \"Камп ноу\", след като  новото попълнение Осман Дембеле  ще отсъства четири месеца от игра заради  разкъсано сухожилие в бедрото на левия крак . \"Барселона\" плати 105 милиона евро на \"Борусия\" (Дортмунд) за играча, като са предвидени и 40 милиона под формата на бонуси. В началото на септември Клоп увери, че  Коутиньо е напълно отдаден на \"Ливърпул\"  и играчът мисли единствено за изявите си при червените. Полузащитникът изигра силен мач през уикенда при победата с 3:2 като гост на \"Лестър\", когато вкара втория гол за мърсисайдци. 25-годишният бразилец пропусна началото на сезона под претекст, че има контузия в гърба. Според медиите на Острова действителната причина е била голямото му желание да премине в \"Барселона\".", "date": "2017.09.25", "title": "\"Барселона\" ще направи нов опит да привлече Коутиньо през зимата"}
{"url": "http://www.dnevnik.bg/bulgaria/2017/09/25/3047879_sudut_naloji_po_deset_godini_zatvor_za_dvama_rusnaci/", "text": "Софийският градски съд (СГС) наложи наказание от 10 години затвор за рускинята с финландски паспорт Елизабет Елена вон Месинг, която е подсъдима за пране на 1 млрд. евро. Същото наказание бе дадено и на сънародника ѝ и неин съучастник Дмитрий Абрамкин. Присъдата не е окончателна и подлежи на обжалване и протест. Вон Месинг и Абрамкин бяха арестувани днес в съдебната зала след прочитане на присъдата им. Вон Месинг и Абрамкин бяха задържани на 23 май 2008 г., като 8 месеца по-късно тя бе пусната под гаранция, а той - 2 месеца след нея. В началото на 2009 г. се разбра , че Комисията за установяване на имущество, придобито от престъпна дейност, е поискала запор на имущество за близо 24 млн. лв. на Елизабет Елена вон Месинг. Дейността на дружеството ѝ беше разследвана след сигнали от руската Федерална служба за сигурност (ФСБ) от началото на 2008 г. ", "date": "2017.09.25", "title": "Съдът наложи по десет години затвор за двама руснаци, подсъдими за пране на 1 млрд. лева"}
{"url": "http://www.dnevnik.bg/bulgaria/2017/09/25/3047894_konfliktut_v_severna_koreia_moje_da_dovede_do_fatalna/", "text": "Само може да настояваме за бързо и дипломатическо решение на  конфликта между САЩ и Северна Корея , защото военният конфликт не е решение. Това или трябва да свърши, или ще доведе до фатална за Европа развръзка. Това заяви премиерът Бойко Борисов след откриването на Международния технически панаир в Пловдив, съобщава \"Фокус\". Министър-председателят за пореден път изрази притесненията си, че, от една страна, има учения на Русия и Китай, а от друга - летят американски изтребители от техните самолетоносачи, заедно с Япония. По думите му от евентуален военен конфликт няма да има полза нито една държава. \"Изключително съм разтревожен и всяка сутрин първо пускам Си Ен Ен (CNN), за да видя дали не върви някакъв извънреден надпис\", каза още премиерът. Борисов коментира и влизането на  \"Алтернатива за Германия \" в Бундестага след вчерашните парламентарни избори. Крайнодясната формация се нареди на трето място във вота, като това беше и голямата изненада на вечерта, която принадлежеше на спечелилата четвърти поредни избори Ангела Меркел. \"В Германия хората са доста прогнозируеми и виждайки този разклатен свят, знаят как да гласуват\", каза още Борисов и  пожела на Ангела Меркел бързо да състави правителство , тъй като Европа има нужда от това. Тази година техническият панаир в Пловдив е разположен на 30% по-голяма площ спрямо миналата година. Над 600 фирми от 40 държави участват в него. Това според него било показател за икономическата, финансовата и политическата стабилност в страната.", "date": "2017.09.25", "title": "Конфликтът в Северна Корея може да доведе до фатална за Европа развръзка, заяви Борисов"}
{"url": "http://www.dnevnik.bg/biznes/2017/09/25/3047898_ruski_kompanii_iskat_da_modernizirat_bulgarski/", "text": "Българо-руското партньорство в енергийния сектор ще продължи да се развива и задълбочава. Това е заявила в Москва министърът на енергетиката Теменужка Петкова, цитирана от пресцентъра на българското министерство. В руската столица тя участва в четвъртото заседание на работна група \"Енергетика\", част от Междуправителствената българо-руска комисия за икономическо и научно-техническо сътрудничество. Сътрудничеството в електроенергетиката, атомната енергетика и газовия сектор са били основните обсъдени теми. Руската компания \"Силовые машины\" проявява интерес към участие в реконструкцията на енергийни обекти в България – ТЕЦ \"Марица изток\" 2, ТЕЦ \"Бобов дол\", ТЕЦ \"София\", водноелектрическите централи \"Китница\", \"Ардино\", \"Бял извор\" и други. Компанията има готовност и занапред да участва активно в модернизацията на оборудването за АЕЦ \"Козлодуй\". Дружеството \"Ракурс инжиниринг\" потвърди готовността си да участва във възстановяването на хидроенергийните мощности в България и да съдейства при внедряване на цифрови технологии в българските топлоелектрически централи. Националният съюз за енергоспестяване на Руската федерация проявява интерес към съвместни проекти в областта на комплексната модернизация на българските въглищни централи в контекста на новите европейски екологични изисквания. В областта на атомната енергетика България и Русия кон успешно сътрудничество при осигуряване на ядрено гориво и съпътстващи услуги за 2По време на заседанието на РГ \"Енергетика\" руската страна потвърди интереса на \"Росатом\" за участие в проектите по извеждане от експлоатация на блокове 1-4 на ядрената централа, финансирани чрез Международния фонд \"Козлодуй\".", "date": "2017.09.25", "title": "Руски компании искат да модернизират български енергийни обекти"}
{"url": "http://www.dnevnik.bg/sviat/2017/09/25/3047831_turciia_zaplashi_da_spre_vnosa_na_petrol_ot_irakski/", "text": "Турският президент Реджеп Тайип Ердоган обяви в понеделник, че страната му може да спре ключовия за Иракски Кюрдистан петролопровод, минаващ през турска територия и така значително да затрудни гласуването за независимост, което се провежда в понеделник. Кюрдите  гласуват  на референдума въпреки призивите на ООН вотът да се отложи, а на Съединените щати и много от съседите на Ирак - да се отмени. Ердоган каза, че \"сепаратисткият\" референдум е неприемлив и че ще бъдат взети мерки в икономиката, търговията и сигурността. Той не обяви изрично, че Турция ще спре внос на нефт от Иракски Кюрдистан - през общата граница минават стотици хиляди барели петрол на ден - но даде да се разбере, че има и такава възможност. \"След това нека видим по кои канали ще изпраща петрола си северноиракското регионално правителство или къде ще продава\", каза той в реч. \"Можем да затворим кранчето. В момента, в който затворим кранчето, са дотук.\" Той предупреди и че  Турция  ще е готова на военна намеса, ако се появи заплаха за туркмените в Иракски Кюрдистан или контролираните от бойците пешмерга райони. Президентът на автономната област Масуд Барзани обаче му отговори, че Турция няма да има по-добър приятел от независим Кюрдистан. \"Не заплашваме и няма да заплашваме националната сигурност на Турция и нито се намесваме в турските дела, нито ще го правим в бъдеще. Искаме да сме добър съсед\", каза той, цитиран от кюрдските издания Rudaw и Kurdstan24. По-рано премиерът Бинали Йълдъръм каза, че Анкара ще реши какво да прави срещу Иракски Кюрдистан, след като разговаря с централното правителство в Багдад. \"Оценяваме възможни стъпки за границите и въздушното пространство\", каза Йълдъръм за турски електронни медии. Местни турски издания обаче вече съобщиха, че Анкара е блокирала достъпа до кюрдския район в Ирак през граничния пункт Хабур. Турските власти отричат това и казват, че пунктът ще остане отворен, но със засилени проверки, предава Анадолската агенция. Собствени мерки обяви и Иран. Ислямската република съобщи, че ще се забранят директните полети от и до Кюрдистан. Генерал-майор Яхия Рахим Сафави, висш съветник на Върховния водач на Иран аятолах Али Хаменей, каза, че за Техеран вотът е \"предателство\" срещу иракските кюрди. \"Иран блокира въздушния трафик до региона, но се надяваме, че четирите съседни държави ще блокират и сухопътната граница\", обяви той, цитиран от държавната агенция ИРНА. Багдад: Не търгувайте с Кюрдистан В неделя, часове преди референдума, иракският премиер Хайдер ал Абади призова съседите си да спрат да внасят петрол директно от Иракски Кюрдистан и да сведат търговията с горива единствено до Багдад. Този призив, който беше насочен основно към Турция, потенциално засяга производството от 650 000 барела на ден, приходите от което отиват в ръцете на Ербил. Към момента това включва и 150 000 барела петрол на ден, добивани в района на оспорвания между кюрди и араби, но контролиран от Ербил град  Киркук . Това е около 15% от общото производство на петрол на Ирак и около 0.7 на сто от добивания обем в световен мащаб. Добивът в момента е свързан основно с компании от региона, но залежите се проучват и от гиганти като \"Шеврон\" и \"Роснефт\", а последната в последно време отпусна над 1 млрд. долара на Иракски Кюрдистан, гарантирани от продажби на петрол, и обеща близо 4 милиарда долара за различни проекти в района. Багдад поиска от правителството в Иракски Кюрдистан също така да предаде контрола на международните си летища и граничните си пунктове с Иран, Турция и Сирия. По-нататъшни действия В понеделник Ердоган обсъди ситуацията и с руския си колега Владимир Путин, съобщиха източници, близки до държавния глава в Анкара, без да дадат подробности. В събота турският парламент гласува за удължаване с още година на мандата, с който разрешава изпращане на войски в Ирак и Сирия. Само дни по-рано Анкара проведе учения по границата си с територии, които се контролират от правителството на Иракски Кюрдистан. Турция обаче не се очаква да действа прибързано, когато става дума за санкции срещу Ербил, смята Нихат Али Йозджан, професор по международни отношения в Университета по икономика и технологии в Анкара, цитиран \"Ройтерс\". \"Затваряне на границата, отмяна на международни полети и като крайна мярка прекъсване да петролопровода може да се обсъдят като мерки\", каза той. \"Военният натиск може да се използва пряко или непряко.\" Същевременно Анкара вече препоръча на гражданите си в провинциите Дохук, Ербил и  Сулеймания  да напуснат възможно най-скоро, ако присъствието им там не е задължително. Освен разговори на турските и иракските власти се очаква и среща на началниците на генералните щабове на двете държави с колегата им от Иран, на която да се обсъдят възможни съвместни стъпки заради референдума.", "date": "2017.09.25", "title": "Турция заплаши да спре вноса на петрол от Иракски Кюрдистан заради референдума"}
{"url": "http://www.dnevnik.bg/biznes/2017/09/25/3047910_indiiski_kompanii_imat_planove_za_investicii_za_nad_55/", "text": "Проекти за инвестиции в България за над 55 млн. долара имат за близкото бъдеще индийски компании, съобщи зам.-министърът на икономиката Александър Манолев на двустранен бизнес-форум, цитиран от пресцентъра на ведомството. Той посочи като успешни примери вече осъществените проекти на \"Намдхари Сийдс\" (Namdhari Seeds) в областта на земеделието, \"Елдер Фармасютикълс\" (Elder Pharmaceurticals) във фармацевтичната промишленост, \"Синегранд\" (Cine Grand) в киноиндустрията.  \"Предимствата на ИТ и аутсорсинг сектора у нас също са оценени от индийските инвеститори\", допълни Манолев. От 2008 г. до сега компанията \"Съдърланд Глобал Сървисиз\" (Sutherland Global Services) поетапно откри у нас четири аутсорсинг центъра. Общо 1600 служители работят в офисите на компанията в България и обслужват европейския пазар на водещи световни компании на повече от 16 европейски езика, стана ясно по време на събитието. Друг успешен пример е този на компанията \"Феуджи\", която откри своя център за аутсорсинг и ИТ услуги в София в началото на тази година. Понастоящем за индийската компания в София работят около 50 души, като до края на 2017 г. се планира броят на назначените специалисти да достигне 100 души, с перспектива до 2019 г. в него да работят 300 човека.  \"Много български компании също имат потенциал да реализират проекти в Индия\", подчерта Манолев. По думите му поредно доказателство за това е успешното включване на България в кампанията \"Направи в Индия\", инициирана от индийското правителство. Нейната цел е привличане на преки чуждестранни инвестиции в производствения сектор на страната. Няколко български компании в областта на интернет технологиите, опаковането на битум, производството на ветеринарни фармацевтични продукти вече работят на индийския пазар. Работи се и по мащабен проект в областта на възобновяемите източници на енергия.", "date": "2017.09.25", "title": "Индийски компании имат планове за инвестиции за над 55 млн. долара в България"}
{"url": "http://www.dnevnik.bg/sviat/2017/09/25/3044566_franciia_podgotvia_finansovi_stimuli_za_razdiala_sus/", "text": "Правителството на Франция планира поредица от стимули и данъчни облекчения, за да убеди населението да се раздели със замърсяващи околната среда автомобили и да подобри енергоспестяващата изолация на жилищата си, съобщи екоминистърът Никола Юло. В интервю за в. \"Либерасион\" той каза, че в бюджета за 2018 г. ще бъде предвиден стимул от 500-1000 евро за преминаване към кола, която замърсява по-малко. Подобна помощ използват в момента домакинства с ниски доходи, а министърът иска мярката да важи за всички, притежаващи автомобили с двигатели на бензин или дизел. Това ще засегне бензиновите коли, регистрирани преди 1997 г., и дизеловите, регистрирани преди 2001 г. Сумата ще бъде не само за купуване на нова кола, но и за относително нови автомобили втора употреба, които са с ниски емисии на въглероден двуокис. Според Юло стимулите за бедните домакинства ще бъдат удвоени до 2000 евро, което за малки употребявани коли можело да наближи и половината от стойността им. Министерството се надява догодина да бъдат подменени около 100 хиляди от близо 3 милиона стари коли, за които ще важат помощите. Ако депутатите одобрят предложението, всеки собственик, преминал на електромобил, ще получи 2500 евро плюс 6000 евро субсидия. Що се отнася до изолацията на жилищата, Юло предлага от 2019 г. средствата, вложени от домакинството за това, веднага да бъдат възстановявани от данъчните след приключване на работата. Причината е, че бедните семейства не прибягват до това подобрение на имота си, защото не могат да чакат парите да бъдат възстановени най-малкото месец по-късно под формата на данъчен кредит. За преминаване на домакинствата с ниски доходи от стари отоплителни инсталации на нафта към такива на възобновяеми енергоизточници - например котли на дърва или термопомпи - правителството планира субсидии до 3000 евро. Министърът отхвърли спекулации по медиите, че президентът Еманюел Макрон е дал инструкции да се намалят бюрократичните пречки в строителството, което ще занижи стандартите за изолиране на нови сгради. \"Най-лошото би било да предаваме на хората социални жилища, които не са енергийно ефективни.\" От следващата година Франция ще повиши от 30.5 на 44.6 евро на тон т.нар. въглероден данък. Съгласно приетия при предходната администрация план от 2015 г. размерът на този екоданък трябва да достигне 100 евро на тон до 2030 г.", "date": "2017.09.25", "title": "Франция подготвя финансови стимули за раздяла със замърсяващи коли"}
{"url": "http://www.dnevnik.bg/kultura/2017/09/25/3047890_izcheznal_predi_400_godini_rubens_beshe_otkrit_v_muzei/", "text": "Картина на известния фламандски художник Петер Пол Рубенс, смятана за изчезнала от 400 години, бе открита сред колекцията на музеите на Глазгоу - и то изложена на публично място, разказва Би Би Си. Портретът, рисуван в началото на XVII век, е забележителен и с това, че мнозина смятат нарисувания на него първи херцог на Бъкингам за любовник на крал Джеймс I. Картината е изложена в имението \"Полок\", резиденция на фамилията Стърлинг Максуел в Глазгоу. Заради \"поправки\", нанесени през годините от други художници, и пластовете замърсяване досега се е смятало, че е копие. Набитото око на изкуствоведа Брендън Госвенър от предаването на Би Би Си \"Загубените шедьоври\" обаче довело до щателно проучване на портрета, чиято автентичност е потвърдена от музея на Рубенс в Антверпен. Анализ на дървената повърхност, датиращ я към 1620 г., установил, че съвпада с тези на други Рубенсови картини, а рентгенови снимки разкрили по-ранни мазки на четката, приписвани на художника. Целият процес по идентифицирането й ще бъде излъчен в първия епизод от новия сезон на предаването на 27 септември. Джордж Вилиърз - първият херцог на Бъкингъм, е един от придворните любимци на Джеймс I, наричан Джеймс IV в Шотландия. Отношенията им са предмет на много спорове сред историците, като някои смятат, че Вилиърз е бил любовник на краля. При скорошна реставрация в една от любимите резиденции на Джеймс бе открит таен коридор между техните стаи. Херцогът е убит едва 45-годишен през 1628 г., три години след смъртта на краля. Смята се, че портретът е нарисуван през 1625 г.", "date": "2017.09.25", "title": "\"Изчезнал\" преди 400 години Рубенс беше открит в музей"}
{"url": "http://www.dnevnik.bg/sviat/2017/09/25/3048069_votut_v_germaniia_moje_da_provali_sdelkata/", "text": "Отслабена от най-лошия резултат за партията ѝ от 1949г. насам и изправена пред по-раздробен политически терен у дома, германският канцлер Ангела Меркел може да се окаже принудена да промени плановете си за реформиране на Европа заедно с френския президент Еманюел Макрон. Консерваторите на Меркел събраха повече подкрепа от всички партии на парламентарните избори в неделя и това ѝ гарантира четвърти мандат като канцлер. Но партията ѝ ще отчете най-слабото представяне от Втората световна война насам и единственият ѝ път към властта минава през тромава и неизпробвана досега на такова равнище коалиция с природозащитниците от Зелените и либералните \"Свободни демократи\", яростни критици на идеите на Макрон за Европа. В следващите четири години Меркел ще трябва да се справя с настроена за повече конфронтация опозиция като \"Алтернатива за Германия\" - евроскептична, антиимигрантска партия, яхнала вълната на обществено недоволство след решението на канцлера от 2015г. да се отворят границите за стотици хиляди мигранти. Това ще бъде един нов свят за Меркел, свикнала за 12-те си години на власт на сърдечни коалиции и беззъба опозиция в Бундестага. \"Според мен, реформата на еврозоната е най-важният външнополитически въпрос, който новото правителство има пред себе си\", казва Томас Клайн-Брокхоф, ръководител на берлинския офис на German Marshall Fund. Той смята, че тройна коалиция на ХДС/ХСС със \"Свободните демократи\" и Зелените трудно ще постигне нещо съществено. Докато Зелените казаха в неделя, че за партията приоритет е \"по-силна Европа\", от \"Свободнити демократи\" са против нови стъпки за политическо интегриране на европейско равнище. \"Това ще са една партия на лагера \"Да\", една партия на \"Не\" и един канцлер с вързани ръце и половинчати действия. Това едва ли е са идеални условия за голяма френско-германска сделка\", допълва Клайн-Брокхоф. Речта във вторник Макрон обещаваше по време на предизборната си кампания \"да рестартира\" Европа съвместно с Германия след години на икономически и финанлни кризи и след новия шок от британското решение от 2016г. да напусне съюза. Той ще представи подробности за идеите си в реч в Сорбоната във вторник. Досега Макрон е призовавал за финансов министър и бюджет на еврозоната - идеи, на които Меркел даде предварително одобрение, въпреки че в собствената ѝ партия цари силен скептицизъм. А със \"Свободните демократи\" за коалиционни партньори и шумна контраофанзива на \"Алтернатива за Германия\" в парламента бледнее перспективата да бъде успешно \"продадена\" една по-тясна интеграция на ЕС в коалицията и обществото. В предизборната си програма \"Свободните демократи\" призовават за постепенно закриване на Европейския механизъм за стабилност и за промяна на договорите на ЕС така, че да се позволи на държави да напускат еврозоната. Лидерът на партията Кристиан Линднер открито призоваваше в дните преди изборите Гърция да се завърне към драхмата. \"По някои въпроси, засягащи Европа, \"Свободните демократи\" не са много по-различни от \"Алтернатива за Германия\". Ако се реализират всичките им идеи, ще бъдем захвърлени обратно в криза на еврозоната\", казва Франциска Брантнер, депутат от Зелените. \"Свободните демократи\" няма да са единственият проблемен съюзник на Меркел в бъдеща коалиция. Силното представяне на \"Алтернатива за Германия\" може да накара баварският Християн-социален съюз - и без това трън в петата ѝ по време на бежанската криза - да премине още повече вдясно преди провинциалните избори в Бавария догодина. Спечелването обратно на избирателите, избягали при \"Алтернатива за Германия\", може да се превърне в един от основните приоритети на консервативния блок на Меркел в следващите 4 години. Това ще означава втърдяване на позициите за миграцията и Европеейския съюз. Няма защо да се бърза И преди изборите лица, близки до Меркел, отхвърляха твърденията, че еврозоната трябва спешно да се реформира. Те представяха като водещи приоритети подсилването на европейските граници и договаряне на схема за справедливо преразпледеляне на бежанците сред страните членки. \"Една втора бежанска криза би била по-разрушителна за Европа, отколкото втора криза на еврозоната\", каза гпрез август германски официален представител пред \"Ройтерс\". Тези представители припомнят засилването на икономиката на ЕС и твърдят, че Макрон е бил избран въпреки, а не заради, грандиозните си планове за еврозоната. Миналата година фондация \"Бертелсман\" показа, че само 41% от французите вярват, че Европа се нуждае от повече политическа и икономическа интеграция. Това бе 10 пункта под средния показател за ЕС. Допитването разкри още, че германците и французите са най-скептично настроени към идеите на Макрон за европейски финансов министър и общ бюджет на еврозоната. Едва 31% от французите и 39% от германците смятаха, че бюджет на еврозоната би трябвало да се използва в помощ на икономически по-слабите държави, както предлага Макрон.", "date": "2017.09.25", "title": "Вотът в Германия може да провали сделката Меркел-Макрон за бъдещето на Европа"}
{"url": "http://www.dnevnik.bg/biznes/2017/09/25/3048098_chetirima_ministri_predstaviha_v_brjuksel_proekta_za/", "text": "До края на годината ще бъде одобрен формулярът за кандидатстване за финансирането на лотове 3.1 и 3.3 от автомагитрала \"Струма\" от Европейската комисия. Това е съобщено на провелата се днес в Брюксел среща с европейските комисари по регионална политика Корина Крецу и по околна среда, морско дело и рибарство Кармену Вела и министрите на транспорта Ивайло Московски, на регионалното развитие и благоустройството Николай Нанков, на околната среда Нено Димов и на туризма Николина Ангелкова, съобщи пресцентърът на министерството на транспорта. Министрите са представили процедурното изпълнение на проекта, който трябва да бъде приключен до 2023 г. , за да не се налага връщане на пари в Брюксел. Двата лота, за които се очаква одобрение на финансирането, са между Благоевград и Крупник и между Кресна и Сандански. \"Управляващият орган на оперативната програма \"Транспорт и транспортна инфраструктура\" поема ангажимент да прегледа и съгласува апликационната форма за лот 3.2 - между Крупник и Кресна, в максимално кратки срокове и да я изпрати своевременно за одобрение от Европейската комисия\", е заявил пред журналисти министър Московски след края на разговорите с двамата еврокомисари. Той е припомнил, че за да се спазят всички срокове, експертите от агенция \"Пътна инфраструктура\" трябва да подготвят формуляра за кандидатстване за финансирането до края на януари 2018 г. Московски посочи, че изборът на вариант за изпълнението на най-сложния участък на магистралата през Креснеското дефиле дава увереност, че няма да бъдат загубени осигурените европейските средства. Министър Нанков припомни, цитиран от БТА, че се предвижда през Кресненското дефиле максималната разрешена скорост за движение да бъде 80 км/ч. и в двете посоки - към София и към Гърция. По неговите думи местната общественост и над 20 неправителствени организации, цялата научна, професионална и академична общност са предпочели \"полуизточния\" вариант за строеж на пътя. Нанков добави, че правителството също предпочита този вариант от петте възможни заради икономическата и технологичната оценка за строеж. Не трябва да се заблуждаваме, че от подобен проект всички ще бъдат доволни и щастливи, коментира той. В края на годината се очаква европейските комисари Корина Крецу и Кармену Вела да посетят България, за да се запознаят на място с напредъка по проекта.", "date": "2017.09.25", "title": "Четирима министри представиха в Брюксел проекта за \"Струма\""}
{"url": "http://www.dnevnik.bg/analizi/2017/09/25/3046234_bitkata_za_dunarit_-_durjavata_i_sreshtu_sebe_si/", "text": "Чудя се откъде да започна... Икономическият министър Караниколов на пресконференция през миналата седмица  хвърли нова бомба : държавата чрез Държавната консолидационна компания (ДКК) ще харчи отново пари да превземе русенския оръжеен завод \"Дунарит\", след като първия път се оказа неуспешен. Министърът на икономиката съобщи, многословно и някак напрегнато, повтаряйки натрапчиво изразите \"на пазарен принцип\", \"с публична продан\" и \"всеки можеше да се яви\", че седмица преди това синдиците на КТБ са обявили публичен търг на задълженията към обявената в несъстоятелност банка от \"Хедж инвестмънт България\" на Цветан Василев, и като солидарни длъжници заводът \"Авионамс\" (вече одържавен) и \"Кемира\" (дружество на Цветан Василев, сочено и сега за собственик на \"Дунарит\", тъй като увеличението на капитала на \"Емко\" на Емилиян Гебрев като собственик още не вписано, въпреки че беше потвърдено от съда). , каза дословно Караниколов. (Демек - държавата е платила по-малко, да не се тревожат много данъкоплатците.) Извън въпросите дали изговореното от Караниколов е въобще допустимо от закона за банковата несъсоятелност, журналистите бяха дотам ошашавени от новината за повторната офанзива на държавата да завземе \"Дунарит\", че забравиха да попитат министъра за най-простото: къде и кога е обявена тази публична продан на вземанията от задълженията към банката и защо не се вижда на страницата на КТБ (в несъстоятелност)? И как така са обявени за солидарни длъжници \"Авионамс\" и \"Дунарит\", кога са станали такива и откъде произтича тяхното солидарно задължение? И, от друга страна - нима само 67 милиона лева струва работещият с натрупани поръчки и с печалба според официалните баланси \"Дунарит\"? И най-вече основният въпрос: има ли решение на Фонда за гарантиране на влоговете (ФГВБ) синдиците на КТБ да обявят за публична продан претендираните вземания? Без решение на Фонда за гарантиране на влоговете в банките (ФГВБ) синдиците не могат да продават задължения, тъй като става дума за банка, а не за друг вид търговско предприятие, което подлежи на оздравяване. (Пътем да кажа все пак, че какво може и какво не може, се отнася за правовата държава, у нас явно може всичко). След пресконференцията на министъра попитах по телефона председателя на ФГВБ Радослав Миленков дал ли е фондът разрешение на синдиците на КТБ /н/ за продан на вземанията по задълженията на \"Хедж инвестмънт\" и \"Кемира\", има ли въобще решение на фонда по този въпрос. След продължителна пауза той вместо отговор ми препоръча да задам въпроса си писмено. Докато икономическият министър Караниколов говореше на пресконференция миналата сряда, пред Народното събрание  работниците от фирма \"Емко\" протестираха срещу отнетия лиценз  на дружеството, чиято продукция отлежава на варненското пристанище, без шанс да бъде изпратена на индийския им контрагент, тъй като без лиценз митниците отказват да разрешат товаренето. Министърът впрочем уточни, че до 25 септември органите на МВР и КОС трябвало да установят дали са отстранени нарушенията в \"Емко\", заради които бил отнет лицензът, и ако отговорът е положителен, на следващото заседание на Междуведомствения съвет по отбранителна индустрия лицензът на \"Емко\" ще бъде възстановен.   На 25 септември е приключила проверката, а  резултатите ще бъдат предоставени на междуведомствения съвет до 4 октомври , съобщиха на 25 в специално съобщение до медиите от Главна дирекция \"Национална полиция\". (Дори да бъде върнат лицензът обаче, предупреждават запознати с регламентите в оръжения бизнес, той може да бъде веднага отнет отново на друго основание - че прокуратурата е повдигнала обвинения на изпълнителните директори на \"Дунарит\" и на един от акционерите - сина на Гебрев. Тоест запушени са всички изходи за частното дружество благодарение на единната и сплотена воля на държавните институции.) Да обобщим дотук - какво прави държавата (според обясненията на Караниколов и премиера Борисов) и - Държавата нарежда на държавния ВМЗ-Сопот да произведе същата оръжейна продукция, като тази на \"Емко\", която стои складирана на пристанището, и да я изнесе държавният износител \"Кинтекс\". - Според премиера Борисов цялата офанзива не е за превземане на един работещ частен завод и дружество, защото не харесват собственика, а за премахване на посредниците в оръжейния бизнес. Първо, посредниците са над 200 - по мое проучване. Това са дружества които познават детайлно пазарите и предлагат познанията си на производителите. От тях само осем са едновременно и производител, и износител, и сред тях е \"Емко\" на Емилиян Гебрев. Няма знаци да са подгонени други посредници, поне не е съобщено. Защо точно \"Емко\" трябва да бъде ликвдидирано, след като дружеството е и производител? В конкретния случай \"Емко\" дори не е посредник, защото изнася собствената си продукция. И второ, \"Кинтекс\" не може да изнесе продукцията към индийския контрагент, защото индийците не са сключили договора си с \"Кинтекс\", а с \"Емко\". И са избрали \"Емко\" след т. нар. прострелване, обясниха експерти, тоест индийският купувач вече е проучил продукцията и си е направил избора. Чакам икономическият министър да обяви, че индийският купувач е приел пратката, която Караниколов му е приготвил от ВМЗ Сопот и я е изпратил през \"Кинтекс\". Е, може би има изход - щях да добавя, ако умеех да говоря безотговорно като министъра на икономиката: например държавата да конфискува продукцията на \"Емко\" и да я изнесе като своя - тогава индийците може и да я приемат. След всичко което направи дотук държавата, подобно на изпечен безнаказан рекетьор, защо да не е възможно произволът да стигне и дотам? Освен това ликвидирането на едно частно дружество производител автоматично ще се отрази негативно на още куп сходни фирми, защото оръжейната индустрия е верига от производствени дейности, твърдят категорично познаващите бранша. След толкова несъобразности и противоречия със здравия разум (да стои продукция на пристанището и да се произвежда нова, с претенции за същата), неминуем е въпросът за целта и адреса на интереса. - оръжейния бизнес от името на държавата, защото свършват парите за някого. Кой е този някой? Пълното единодействие на държавата в лицето на прокуратура, икономическо и финансово министерство през Митници, ФГВБ, синдиците на КТБ - досега се е проявявало само по отношение на Делян Пеевски. Нищо че премиерът Борисов с явно раздразнение ни увери по БиТиВи, че заводът \"няма да отиде у Пеевски\". Забавно, нали: премиерът хем гневно заявява да не го питаме кой е собственик на \"Дунарит\", понеже не го интересувало, хем явно се интересува кой ще е следващият собственик, щом знае че няма да е Пеевски. Не е нужно да е Пеевски номиналният собственик на оцелелите остатъци от пожарното превземане на \"Дунарит\". Държавата работи за него. Доказателствата? Ами в това че не работи за себе си (държавата!) Че проваля пазарите, които българските фирми - в случая \"Дунарит\" и \"Емко\" имат конкретно в Индия. И последствията ще бъдат, че ще се настанят на този пазар руските конкурентни фирми. За такива действия изправят на съд, само че не тука. Главният прокурор Цацаров по-добре знае за какво става дума, щом заявява с увереност в съвместното си интервю с руския генерален прокурор Чайка, че Русия не ни застрашава с нищо. Вярно е. Само пазар ще отнеме. П.П. Докато приключвах коментара, се натъкнах на изявления на премиера Борисов по темата, които засилват интригата. На последното заседание на МС той публично дал срок на своите Караниколовци да проверят \"и най-късно до 5, 6, 7 октомври, ако са отстранени нарушенията, да бъде върнат лиценза\" на \"Емко\". Съобщението на Главна дирекция \"Полиция\" от понеделник кореспондира на изявлението на премиера. Властта в лицето на Борисов изглежда започва да си дава сметка, че силовото превземане на работещо дружество и вкарването в сътресение на цял отрасъл може драматично да я разклати. Достатъчно бяха няколкостотин служители от \"Емко\", които в сряда напълниха площад \"Народно събрание\" със заканата, че на следващия протест ще дойдат и работниците от \"Дунарит\", а те са няколко хиляди. И няма да мръднат от площада докато не спре рекетът на държавата.", "date": "2017.09.25", "title": "Битката за \"Дунарит\" - държавата и срещу себе си"}
{"url": "http://www.dnevnik.bg/sport/2017/09/25/3048111_hofenhaim_se_gotvi_za_jujnoamerikanski_vecheri_s/", "text": "Българските бразилци. Така българският футболен шампион \"Лудогорец\" беше определен от следващия си съперник в Лига Европа - \"Хофенхайм\". Германският отбор ще гостува в Разград в четвъртък от 22.05 часа. \"Разград може и да няма бразилски нюх, но клубът ще осигури на \"Хофенхайм\" две южноамерикански вечери\", пише официалният сайт на германския клуб в представянето на българския шампион. \"Девет бразилци са в състава на неизменния шампион в А група и имат голяма роля за успехите на клуба, който спечели титлата във всеки един от сезоните си в елита на българския футбол. От 2012 г. до сега \"Лудогорец\" завоюва шест титли и два пъти триумфира с Купата на България\", се казва още в текста. \"Хофенхайм\" описва \"българския фармацевтичен предприемач и олигарх Кирил Домусчиев\" и \"бразилския футболен импорт\" като основните съставки на \"впечатляващата история\" на \"Лудогорец\". Германците разказват за европейските подвизи на разградчани, включващи достигането до осминафиналите на Лига Европа и двете участия в груповата фаза на Шампионската лига, белязани от силни мачове срещу \"Реал\" (Марид), \"Ливърпул\", \"Арсенал\", ПСЖ и \"Базел\". Според авторите на публикацията най-голямата вечер в историята на \"Лудогорец\" е драматичния плейоф със \"Стяуа\" през 2014 г. Тогава защитникът на разградчани Козмин Моци, привлечен от градския съперник на \"Стяуа\" - \"Динамо\", замени на вратата изгонения в 119-ата минута Владислав Стоянов и спаси две дузпи, за да осигури първо класиране на своя отбор в групите на Шампионската лига.", "date": "2017.09.25", "title": "\"Хофенхайм\" се готви за \"южноамерикански вечери\" с \"бразилските българи\""}
{"url": "http://www.dnevnik.bg/bulgaria/2017/09/25/3048120_chast_ot_ogradata_na_kushtata_s_iagodite_e_padnala/", "text": "Южната ограда на \"Къщата с ягодите\" в район \"Оборище\" в София е паднала, съобщи в профила си във \"Фейсбук\" бившият депутат от \"Движение България на гражданите\" Настимир Ананиев. Той призовава Столичната община да се самосезира и да провери каква е причината и изразява опасенията си, че къщата, която е паметник на културата, може да бъде бутната. Отбелязва също, че мястото вече изглежда като \"разграден двор\". Къщата е собственост на шефа на \"Лукойл България\" Валентин Златев. Според експертиза от преди година тя е опасна и трябва да бъде разрушена. През пролетта на 2016 г. тави констатация беше посрещната с недоволство от гражданите, а собственикът увери, че ще се погрижи за имота си и  ще възстанови блясъка на къщата.", "date": "2017.09.25", "title": "Част от оградата на \"Къщата с ягодите\" е паднала"}
{"url": "http://www.dnevnik.bg/sviat/2017/09/25/3047995_niama_miasto_za_mladite_-_italiia_ne_moje_da_se_spravi/", "text": "Тревожно голям дял от младите италианци нямат работа, а перспективите им да си намерят са малки. Правителството най-накрая взе мерки да отговори на кризата, но предвид ниския му бюджет е спорно доколко те могат да помогнат. Не е чудно, че една от популярните програми на италианското държавно радио RAI се казва \"Няма място за младите\" в страна, където икономиката е изпаднала в стагнация и предлага малко перспективи за по-младите поколения.  Младежката безработица е над 30% от шест години. Близо 50 000 души на възраст под 40 години са заминали за чужбина през 2015 година, включително 23 000 с висше образование. Според експертен доклад 75 % от младежите в страната са убедени, че ще имат по-добри възможности, ако се преместят някъде другаде в Европа. Италия се обезкървява откъм таланти и това изтичане на мозъци потиска икономическия растеж с 1 процентен пункт годишно, според Лука Паолаци, главен икономист на бизнес лобистката група Confindustria. \"Това е наистина критично положение\", отбеляза той миналата седмица.  Италия има скандалната слава на страна с рекорден дял на младите хора, които нито работят, нито участват в някаква форма на образование или обучение. През 2016 година делът им е бил 30,7 % спрямо средните за ЕС 18,3 %, сочат статистически данни. \"Днешните млади хора вече не очакват да бъдат по-богати от родителите си, от дядовците и бабите си\", посочва Масимилиано Валерий, директор на института за социални изследвания Censis.  \"Това е безпрецедентно в следвоенната история на Италия\", допълва той. Лявоцентристкото правителство на премиера Паоло Джентилони осъзна кризата и обеща да включи в бюджетния закон за догодина, който ще бъде представен на 15 октомври, мерки за стимулиране на наемането на младежи. \"Предвид бюджетните ограничения има много малко ресурси (за правителствена щедрост)\", каза във вторник (19 септември) икономическият министър Пиер Карло Падоан. \"Младежката безработица със сигурност е сред малкото въпроси, които ще бъдат поставени като цел за работа в бюджетните планове\", допълни той. Алтернативите Идеята, която се обсъжда в момента, е да бъдат намалени разходите за социално осигуряване за новоназначени служители, които са под определена възраст. Тя обаче все още предстои да бъде конкретизирана. Правителството обмисля също да изпрати до 500 000 държавни служители в ранна пенсия, за да освободи работните им позиции за по-младите поколения. Има обаче опасения, че предоставянето на данъчни облекчения само за млади служители може да насърчи компаниите да ги уволняват, веднага щом достигнат по-зряла възраст. Има и подозрения, че обещанието за нови позиции за държавна работа преди изборите догодина намирисва на популистка политика. \"Чудесно е, че политиците най-накрая говорят за младите хора\", посочва икономистът и автор на книги Вероника де Романис.  \"Може би обаче има причина никоя друга страна да не се е борила с проблема с младежката безработица чрез масово наемане в държавния сектор\", допълва тя. През март научният център Fondazione Visentini предложи по-радикално решение - да бъдат обложени с данък по-богатите пенсионери, за да се съберат пари за схеми за подпомагане на младежите. Според експертната група това би било \"уместно не само от етична гледна точка, но също така и от икономическа и социална\". Подчертавайки рухващите житейски перспективи пред младите италианци, асоциацията изчислява, че средната възраст, при която младите хора могат да очакват да станат финансово независими, ще се увеличи от 30 през 2004 година до 38 през 2020 година и 48 през 2030 година. Социална норма Множество младежи оцеляват, само защото за тях е социално приемливо да живеят у дома през 30-те си години и могат да печелят пари по неофициални начини, посочва Алесандро Розина, професор по демография в Католическия университет на Милано.  Енцо Латука, най-младият член на италианския парламент, е преживял трудностите на своето поколение. Депутатът, който е на 29 години, разказва пред ДПА, че 30 % от съучениците му са емигрирали. Според него обаче не е нужно младите да се насъскват срещу възрастните. \"Това е грешка, която трябва да избягваме\", казва Латука, който е представител на управляващата Демократическа партия. \"Не приемам идеята, че единственият начин да се подобри положението на младите хора, е да се влоши положението на по-възрастните\", допълва той.  Подобна е позицията и на синдикатите. В сряда (20 септември) те призоваха правителството да спре плановете си за повишаване на минималната пенсионна възраст с пет месеца, до 67 години, през 2019 година, но също и \"да подкрепи бъдещите пенсии на младите хора\".  Възможно ли е да има достатъчно за всички? В петък (22 септември) правителството повиши целта за икономическия растеж тази година до 1,5 % или десетгодишен максимум, което дава на икономическия министър Падоан известни допълнителни възможности за държавни разходи. Те обаче не са твърде много предвид огромния държавен дълг на Италия. \"Ако одеалото е късо, трудно е всеки да е на топло\", предупреждава Валерий, допълвайки, че спадащите нива на раждаемост и по-дългата продължителност на живота правят италианското общество все повече доминирано от възрастните. \"Истината е, че сега има много по-малко млади хора и това ги прави по-слабо значими от политическа гледна точка. Тъжно е, но по-възрастните хора, които се борят за правата си на пенсия, имат по-голямо влияние от младите хора, които се борят за правото си на заетост\", отбелязва Валерий. ", "date": "2017.09.25", "title": "\"Няма място за младите\" - Италия не може да се справи с безработицата"}
{"url": "http://www.dnevnik.bg/sport/2017/09/25/3048119_ot_london_do_vashington_-_amerikanskiiat_sport/", "text": "Националната футболна лига (НФЛ) отново се обяви срещу несправедливостта в САЩ, а този път недоволството се насочи и към Доналд Тръмп. Президентът не само оспори правото на играчите да протестират по време на американския химн, а призова за уволнение на всеки, който прибегне до подобни действия. Отговорът не закъсня. В неделя светът видя безпрецедентен протест срещу социалната несправедливост, расизма и полицейската бруталност в страната. Всички 28 отбора в лигата, които играха през уикенда, по един или друг начин изразиха своето недоволство. От Лондон, където играха  \"Джаксънвил джагуарс\" и \"Балтимор рейвънс\" , до столицата Вашингтон всички избраха да коленичат по време на химна или да сключат ръце в знак на обединение. \"Уволнете всеки играч, който не уважава САЩ и американския химн\", призова Тръмп чрез публикация в профила си в \"Туитър\". Според него повечето американци не са съгласни с протеста на играчите от НФЛ. \"Няма ли да ви е хубаво да чуете собственик в НФЛ, когато някой не покаже уважение към флага, да отсече: \"Махнете този кучи син от игрището веднага! Той е уволнен. Да знаете, че някой собственик ще го направи. Ще каже: \"Това момче не уважава нашия флаг, той е уволнен\". И този собственик, още не го знае, но той ще стане най-популярният човек в САЩ\", добави Тръмп. \"Много хора освиркаха колениченето на терена вчера (което беше извършено от много малък брой футболисти). Тези фенове изискват уважение към нашия флаг\", разгневи се Тръмп. Как отборите протестираха Всеки един от 28-те отбора от НФЛ се включи в протеста, включително шампионите от \"Ню Инглънд пейтриътс\". В неделя, когато \"Джаксънвил джагуарс\" и \"Балтимор рейвънс\" играха на \"Уембли\", играчите останаха прави за изпълнението на \"Бог да пази кралицата\", но коленичиха за американския химн. Собственикът на \"ягуарите\" Шахид Кан дори слезе на игрището и сключи ръце заедно със своите играчи. В Питсбърг всички състезатели на \"Стийлърс\", с изключение на един, дори не се появиха на терена, докато химнът звучеше. Същото направиха от \"Сиатъл сийхоукс\" и \"Тенеси тайтънс\" в мача помежду си. Те останаха по-дълго в съблекалните. В сблъсъка между \"Детройт лайънс\" и \"Атланта фалкънс, певецът от щата Джорджия Рико Лавел замлъкна при своята част на химна, коленичи и вдигна високо микрофона си. Протестът се прояви и в други спортове, като на първия мач от финалите в женската Национална баскетболна асоциция (WNBA) състезателките на \"Минесота ;инкс\" останаха прави, но сключиха ръце, а техните съпернички от \"ЛА спаркс\" не се появиха на паркета за химна. Междувременно в лигата по бейзбил кетчърът на \"Оукланд атлетикс\" Брус Максуел стана първият състезател в този спорт, който коленичи по време на националния химн. Реакциите Думите на  Доналд Тръмп  срещнаха огромна вълна от коментари на недоволство - първо от състезателите в НФЛ, а след това и от влиятелни хора в публичното пространство в САЩ. Капитанът на шампионите от \"Пейтриътс\"  Том Брейди , който неведнъж е обявявал Тръмп за свой приятел, подкрепи протеста на колегите си. Легендарният куотърбек застана до съотборниците си и сключи ръце с тях, в знак на солидарност. \"Искам да подкрепя моите колеги. Аз не съм човек, който ще каже \"това е правилно, а това грешно\". Вярвам в ценностите, които обединяват хората и ги карат да изпитват уважение и любов. Така съм възпитан от моите родители. Не съм съгласен с думите на президента Тръмп и да, смятам че той разделя хората с начина, по който говори\", обяви Брейди. По-късно Брейди отново показа подкрепата си към протеста, харесвайки снимка в социалните мрежи на колегата си от \"Грийн Бей пакърс\" Аарън Роджърс, който е коленичил с трима свои съотборници. \"Дали някой казва на Тръмп да се придържа към политиката, както на нас ни се казва да се придържаме към спорта\", иронично попита в \"Туитър\" състезателят на \"Детройт\" Ерик Еброн. Срещу Доналд Тръмп се изказа и друг от неговите дългогодишни поддръжници - собственикът на \"Пейтриътс\" Робърт Крафт. Бизнесменът, който дори беше вписан като дарител в кампанията на президента и често го канеше на домакинските мачове на \"патриотите\", каза: \"Дълбоко съм разочарован от думите на президента. Играчите имат своето право да окажат мирно влияние върху социалните промени в нашата страна и да повишат осведомеността по начин, по който се чувстват най-влиятелни\". Стан Крьонке, собственик на английския футболен клуб \"Арсенал\" и \"Лос Анджелис рамс\" в НФЛ и Марта Файърстоун от \"Детройт лайънс\" подкрепиха думите на Крафт. Различни мнения имаха и различните хора, присъстващи на мачовете. Джули и Вин Сантомеро, завели децата си на мач на \"Ню Йорк джетс\", не бяха доволни: \"Това е футболен мач, дошли сме да гледаме спорт, а не политическа пропаганда\". \"Хората не се ядосват, когато някой е застрелян на улицата, но направо полудяват, когато футболист коленичи на терена или вдигне юмрук в знак на протест. Двойният стандарт е истинска лудост в тази страна\", контрираха Джеси Мелендез (29 г.) от Дикс Хилс, Джийна Пълистар (29 г.) от Линденхърст и Дженизис Пинеда (27 г.) от Йонкърс, цитирани от \"Ню Йорк Таймс\". Всичко това се случва в момент, в който шампионът в НБА \"Голдън стейт уориърс\" обмисля да откаже поканата за гостуване в Белия дом. По традиция шампионите в четирите големи лиги – НБА, НФЛ, бейзболната МЛБ и Националната хокейна лига (НХЛ) гостуват на президента на САЩ. Звездата на \"воините\" Стеф Къри обясни, че клубът може да \"вдъхнови промяна\", ако реши да откаже традиционната визита. Колегата му  Кевин Дюрант вече обяви, че дори да е поканен няма да присъства . \"Не искам да го правим. Като цяло ние не подкрепяме нещата, които президентът казва, и нещата, които той не каза в правилния момент. Не мисля, че ако отидем там, нещо ще се промени към по-добро\", каза Къри. Хокеистите на \"Питсбърг пингуинс\", които спечелиха купа \"Стенли\", обявиха, че ще присъстват, но само от уважение към президентската институция, а не към личността Тръмп. Началото През август 2016 г. куотърбекът на \"Сан Франциско 49ърс\" Колин Каперник остана на земята по време на изпълнението на американския химн преди предсезонната контрола с \"Грийн Бей пакърс\". Той го направи след изтичането на кадри в Интернет как невъоръжен чернокож мъж бива застрелян от полицай. \"Няма да стана, за да покажа гордост от флага на страна, която потиска чернокожите и цветнокожите\", заяви Каперник тогава, предизвиквайки истински скандал. Някои фенове го освиркаха при излизането му на терена. Отборът обаче заяви, че подкрепя правото на протест. \"Признаваме правото на индивидуален избор и дали играчът да участва или не в почитането на националния химн\", се казва в съобщение на отбора. Тогава говорителят на НФЛ заяви, че е препоръчително, но не и задължително играчите да стоят прави при изпълнението на химна. Каперник е известен привърженик на движението Black Lives Matter, което набра сила след поредицата инциденти на застреляни чернокожи от полицаи. На 1 септември същата година Каперник избра да коленичи по време на националния химн на САЩ, вместо да седи, както направи в предишните си мачове. Той обясни решението си с това, че опитва да покаже по-голямо уважение към бившите и настоящи американски военни, но обясни, че няма да спре да протестира.", "date": "2017.09.25", "title": "От Лондон до Вашингтон - американският спорт протестира срещу непсраведливостта и Тръмп"}
{"url": "http://www.dnevnik.bg/bulgaria/2017/09/25/3048132_sled_rokadata_v_noi_ministerstvoto_na_truda_e_s_nov/", "text": "Премиерът Бойко Борисов назначи Лазар Лазаров за заместник-министър на труда и социалната политика. Той ще заеме мястото на Ивайло Иванов, който бе избран от Народното събрание за управител на Националния осигурителен институт, съобщи правителствената пресслужба. Лазаров беше зам.-министър на труда в предишното правителство на Борисов, в кабинета на Ивайло Калфин. След оставката на Калфин напусна. Преди това е бил зам.-министър със същия ресор и при управлението на премиерите Сергей Станишев, Пламен Орешарски, Огнян Герджиков.", "date": "2017.09.25", "title": "След рокадата в НОИ министерството на труда е с нов зам.-министър"}
{"url": "http://www.dnevnik.bg/sport/2017/09/25/3048128_beroe_ostavi_levski_na_sedem_tochki_ot_vurha/", "text": "\"Берое\" и \"Левски\" не успяха да си отбележат гол в последния мач от десетия кръг на Първа лига. Нулевото равенство в Стара Загора остави столичани извън челната тройка, на седем точки от лидера в класирането ЦСКА. Сините събраха 18 точки след третото си равенство за сезона и заемат четвъртата позиция. \"Берое\" е едно място по-назад със 17 точки, след като прекъсна серията си от пет поредни домакински победи срещу \"Левски\". Другият тим от Стара Загора - \"Верея\", е трети с 19 точки, а шампионът \"Лудогорец\" е втори с 24 точки. \"Берое\" беше отборът, който атакуваше по-опасно през първото полувреме. Още в шестата минута се стигна до напрегната ситуация пред Божидар Митрев, при която домакините поискаха дузпа. Кохей Като беше изведен вдясно и центрира към Мартин Камбуров. Нападателят не успя да овладее топката, след като беше връхлетян в гръб от Антонио Вутов. Ивайло Стоянов обаче прецени, че няма основания за наказателен удар. В деветата минута Антон Карачанаков получи отлична позиция за пряк свободен удар, но изстрелът му премина покрай вратата. В 18-ата минута Камбуров пропусна хитро топката и Педро Еуженио се измъкна зад защитата на \"Левски\". Португалецът обаче направи изключително нескопосан опит да прехвърли Митрев, останал очи в очи с него. В 26-ата минута \"Левски\" за пръв път застраши вратата на Душан Перниш. Вратарят се справи със силен, но право в тялото му насочен удар на Васил Панайотов от границата на наказателното поле. В 38-ата минута Перниш отново действа много стабилно при изстрел на Жорди Гомес от голяма дистанция. Най-чистото положение за гол през първото полувреме се откри пред Камбуров. Нападателят на \"Берое\" получи страхотно центриране от Карлос Охене, но на седем-осем метра от голлинията стреля над вратата. Първите 15-на минути на втората част преминаха при доста по-активна игра на \"Берое\". Сериозни опасности пред Митрев обаче нямаше. Карачанаков беше изведе вдясно при една бърза контраатака, но опитът му за удар по диагонала беше блокиран от Роман Прохазка. Малко след това Камбуров стреля точно с глава, но без да затрудни Митрев. В 62-ата минута Делио Роси пусна в игра Жерсон Кабрал на мястото на Вутов. В дебюта си в Първа лига холандецът определено раздвижи играта на \"Левски\". Пет минути след влизането си той отправи удар от границата на наказателното поле, но Перниш изби. Прохазка получи шанс за добавка и стреля точно, но вратарят на \"Берое\" се прояви с добра намеса и поправи грешката си. В 72-ата минута и Митрев се намеси решително след удар на Камбуров. Две минути по-късно опасен шут на Кабрал премина покрай вратата. \"Берое\" отговори със силен изстрел от дистанция на Мартин Райнов в 79-ата минута, но Митрев направи чудесно спасяване с една ръка. До края на мача имаше още две интересни ситуация и те бяха пред вратата на домакините. В 84-ата минута Перниш отново не позволи на Кабрал да отбележи с далечен удар. В последната минута на редовното време Обертан направи страхотен пробив, преминавайки през куп играчи на домакините, след което комбинира вдясно с Холмар Ейолфсон. Исландският защитник веднага отправи удар, но топката премина встрани от вратата.", "date": "2017.09.25", "title": "\"Берое\" остави \"Левски\" на седем точки от върха"}
{"url": "http://www.dnevnik.bg/photos/2017/09/25/3047587_fotogaleriia_svetovnite_snimki_na_denia_-_25_septemvri/", "text": "В Алмати, Казахстан се проведе състезание за ръчно направени коли без двигатели ''Red Bull Soapbox Race’'.", "date": "2017.09.25", "title": "Фотогалерия: Световните снимки на деня - 25 септември"}
{"url": "http://www.dnevnik.bg/sport/2017/09/25/3048134_voleibolistkite_shte_igraiat_s_germaniia_za_miasto_v/", "text": "Женският национален отбор по волейбол на България ще се изправи срещу Германия в плейофите на европейското първенство. Двубоят ще се играе в сряда, а победителят ще срещне домакините от Азербайджан в четвъртфиналите. България беше много близо до директно класиране за финалната осмица, но допусна  драматичен обрат срещу защитаващия титлата си oт 2013 и 2015 г. отбор на Русия . Тимът на Иван Сеферинов поведе с 2:1 гейма, имаше пет точки аванс в четвъртия, а в тайбрека водеше с 7:4, но отстъпиха с 2:3 (25:21, 20:25, 25:23, 21:25, 13:15). Германия също допусна обрат в последния си мач от груповата фаза. Бундестимът отстъпи срещу Азербайджан с 1:3 (25:19, 19:25, 18:25, 18:25) и остана на трето място в група А с една победа и две поражения. Домакините завършиха с три победи и максимален актив от девет точки. Полша зае втората позиция с два успеха и пет точки и ще играе с Турция в плейоф, който ще определи съперникът на Русия в четвъртфиналите. Другият плейоф в тази долна половина на схемата е Беларус срещу Чехия. Победителят в този сблъсък ще играе със Сърбия за място в полуфиналите. В най-горната част Холандия и Сърбия се срещат, за да излъчат съперникът на Италия. Програмата за плейофите Беларус - Чехия (18.00 ч.) Холандия - Хърватия (20.30 ч.) Полша - Турция България - Германия", "date": "2017.09.25", "title": "Волейболистките ще играят с Германия за място в четвъртфиналите на европейското"}
{"url": "http://www.dnevnik.bg/photos/2017/09/25/3048140_snimka_na_denia_princ_hari_i_megan_markul_oficialno_se/", "text": "Британският принц Хари и приятелката му - американската актриса Меган Маркъл, се появиха за пръв път публично като двойка в Торонто. Двамата имат интимна връзка от миналата година, а неотдавна тя говори за пръв път открито за чувствата си към малкия син на принц Чарлз и лейди Даяна пред сп. \"Венити феър\".", "date": "2017.09.25", "title": "Снимка на деня: Принц Хари и Меган Маркъл официално се появиха като двойка"}
{"url": "http://www.dnevnik.bg/sport/2017/09/25/3048156_garet_bari_podobri_rekorda_za_nai-mnogo_machove_vuv/", "text": "Полузащитникът на \"Уест бромич\" Гарет Бари подобри рекорда за най-много изиграни мачове във Висшата лига. 36-годишният халф записа 633-ото си участие в елита на английския футбол при домакинството на \"Арсенал\" в последния двубой от шестия кръг. Бари изпревари с един мач легендата на \"Манчестър юнайтед\" Раян Гигс. Уелсецът игра единствено за \"червените дяволи\", а английският халф постигна рекорда си с екипите на \"Астън вила\", \"Манчестър сити\", \"Евертън\" и \"Уест бромич\". Бари право своя дебют във Висшата лига на 2 май 1998 г., когато влиза като резерва в двубой на \"Астън вила\" срещу \"Шефилд уенсди\". Той игра за тима от Бирмингам в продължение на 12 сезона, записвайки 365 мача в английския елит и общо 441 във всички турнир. През 2009 г. английският полузащитник премина в \"Манчестър сити\" срещу 12 милиона паунда. В четирите си сезона при \"гражданите\" той се появи в 132 мача във Висшата лига и в 175 във всички турнири. В следващите четири сезона Бари записа 131 двубоя в английското първенство с екипа на \"Евертън\" (155 във всички турнири). Това лято той се присъедини към \"Уест бромич\". Топ 10 по изиграни мачове във Висшата лига 2. Раян Гигс - 622 3. Франк Лампард - 609 4. Дейвид Джеймс - 572 5. Гари Спийд - 535 6. Емил Хески - 516 7. Марк Шварцер - 514 8. Джейми Карагър - 508 9. Фил Невил - 505 10. Стивън Джерард - 504 10. Рио Фърдинан - 504", "date": "2017.09.25", "title": "Гарет Бари подобри рекорда за най-много мачове във Висшата лига"}
