{"url": "https://www.dnevnik.bg/sport/2018/08/27/3302309_totnum_zadulbochi_krizata_v_junaited_sus_zvuchen/", "text": "Тотнъм\" задълбочи кризата в \"Манчестър юнайтед\" и разклати здраво поста на Жозе Моуриньо. \"Шпорите\" разгромиха \"червените дяволи\" с 3:0 на \"Олд трафорд\" в последния мач от третия кръг на Висшата лига. Тимът на Маурисио Почетино записа трета поредна победа и се изравни по точки с \"Ливърпул\", \"Челси\" и \"Уотфорд\". \"Юнайтед\" допусна второ поредно поражение, след като в предишния кръг отстъпи с 2:3 срещу \"Брайтън\", и заема 13-ото място с три точки и голова разлика 4:7. \"Тотнъм\" не беше отбелязвал гол на \"Олд трафорд\" от 2014 г., но тази вечер го направи три пъти само за едно полувреме. Първите две попадения паднаха в рамките на 133 секунди. Хари Кейн откри резултата в 50-ата минута, а Лукас Моура удвои. В 84-ата минута комбинация между двамата и втори гол на бразилеца довършиха домакините. Лондончани нанесоха най-тежката домакинска загуба в цялата кариера на Моуриньо. Te станаха и едва петият отбор в ерата на Висшата лига, който печели с три и повече гола разлика на \"Олд трафорд\". \"Ливърпул\" (4:1, 3:0) и \"Манчестър сити\" (6:1, 3:0) са правили това по два пъти, а \"Евертън\" (3:0) и \"Челси\" (3:0) - по веднъж. \"Юнайтед\" започна мача с агресивна игра в атака и отправи десет удара през първото полувреме. \"Червените дяволи\" имаха страхотен шанс да поведат в 16-ата минута след кошмарна грешка на Дани Роуз. Левият бек подари топката на Ромелу Лукаку, който се озова сам срещу Юго Лорис. Белгиецът излъга вратаря на гостите, но стреля покрай вратата. На фона на положителния старт на мача \"червените дяволи\" демонстрираха абсолютна липса на синхрон в защитата. Моуриньо заложи на трима в центъра на отбраната - Крис Смолинг, Фил Джоунс и Андер Ерера, което се оказа пагубно. В 25-ата минута Неманя Матич загуби топката пред наказателното поле, но Деле Али не се възползва от добрата ситуация. Четири минути по-късно Моура се разходи между цялата отбрана на \"Юнайтед\", след което беше избутан в пеналта от Джоунс. Главният рефер Крейг Поусън прецени, че няма основание за дузпа. До почивката по-напрегнатите моменти бяха пред вратата на Лорис. Вратарят на \"Тотнъм\" обаче се справи с далечен удар на Пол Погба, а изстрели на Фред и Матич преминаха покрай целта. През второто полувреме гостите от Лондон се активизираха и бързо разкриха огромните проблеми на \"Юнайтед\" при играта в защита. В 50-ата минута Киърън Трипиър центрира от корнер, Кейн надскочи Джоунс и прати топката в мрежата с глава. Само 133 секунди по-късно гостите удвоиха аванса си. Трипиър изведе Кристиан Ериксен на десния фланг, а Ерера закъсня и покри засадата. Датският плеймейкър напредна към наказателното поле и комбинира с Моура, който от точката на дузпата насочи топката в далечния ъгъл. Моуриньо опита да промени ситуацията на терена, като направи трите си смени в рамките на едва пет минути. Алексис Санчес, Виктор Линдельоф и Маруан Фелайни последователно замениха Ерера, Джоунс и Матич. Това обаче не доведе до положителна промяна. В 66-ата минута Кейн пропусна чудесен шанс за трети гол, след като беше изпуснат от Линдельоф, но стреля неточно с глава на пет метра от голлинията. Малко по-късно се стигна до нелепа грешка на шведския защитник, който върна слабо топката към Де Хеа. Деле Али я пресече и се озова очи в очи с испанския вратар, но не успя да го преодолее. Логичното все пак се случи в 84-ата минута. Кейн получи топката в центъра и подаде към Моура. Бразилецът преодоля с лекота Смолинг и не остави никакви шансове на Де Хеа, останал сам срещу него - 3:0.", "date": "2018.08.27", "title": "\"Тотнъм\" задълбочи кризата в \"Юнайтед\" със звучен шамар на \"Олд трафорд\""}
{"url": "https://www.dnevnik.bg/razvlechenie/2018/08/27/3302093_sgradata_na_sofiiskata_pojarna_shte_bude_izrisuvana_s/", "text": "В рамките на фестивала \"КвАРТал\", който ще се състои между  , една от фасадите на сградата на софийската пожарна ще бъде изрисувана с огромен графит и ще придобие нов облик, съобщават организаторите на фестивала. По този начин ще бъде отбелязан професионалният празник на пожарникарите, който е на 14 септември. Мащабният проект е поверен в ръцете на арт колектива 140 ideas, които са и организатори на графити фестивала We All Write, преобразил Ахтопол през 2017 г. Според организаторите на \"КвАРТал\" концепцията на графита ще бъде приятна изненада за посетителите и жителите на столицата и така София ще се сдобие с един нов модерен символ. Третото издание на фестивала \"КвАРТал\" ще се осъществи в карето на булевардите \"Дондуков\", \"Васил Левски\", \"Мария Луиза\" и \"Сливница\", а неговото мото тази година е \"РЕстарт\". Затова и по време на фестивала няколко улици ще се сдобият с нови артистични имена: ул. \"Искър\" ще стане РЕинкарнация, ул. \"Будапеща\" – РЕтроспекция, ул. \"Св. св. Кирил и Методий\" – РЕгенерация, ул. \"Цар Симеон\" – РЕнесанс, ул. \"Екзарх Йосиф\" – РЕакция, и ул. \"Сердика\" – РЕволюция. Десетките локализирани там ателиета, галерии, студиа, магазини, коуъркинг пространства, кино и заведения ще отворят вратите си с концептуални програми, вдъхновени от имената си, и ще пречупят личното си виждане за пресечната точка между миналото, настоящето и бъдещето на стария еврейски квартал на езика на изкуството и занаятите. Във фестивала тази година ще се включи и църквата \"Св. Параскева\" на \"Георги Раковски\" 58, която ще отвори двора си в неделя (16 септември), за да приюти литературно-театралния спектакъл \"Актьори срещу поети\". А на 14 септември глобалната платформа PARK(ing) Day Sofia, която преобразува паркоместа в открити пространства за хората, ще проведе инициативата \"Скритите публични пространства в КвАРТала\". В програмата на \"КвАРТал фестивал 2018\" ще присъстват и традиционните историко-архитектурни разходки, гурме и бар турове, алтернативни градски графити турове, богата детска програма и мащабна открита дискусия, посветена на бъдещето на стария еврейски квартал. В дискусията участие ще вземат представители на общинските органи, местни и чуждестранни архитекти, урбанисти, културни мениджъри и други професионалисти, които ще търсят и предлагат решения, свързани с главната мисия на инициативата \"КвАРТал\", а именно облагородяването и обособяването на региона като официален творчески квартал на София. И през 2018 година главната цел на \"КвАРТал фестивал\" е представяне на огромния потенциал и богатото културно наследство на стария еврейски квартал – един от най-колоритните и интересни райони от близкото минало на София, който благодарение на всеобщите усилия на опериращите в района локации, организации и артисти претърпя видима и положителна промяна.", "date": "2018.08.27", "title": "Сградата на софийската пожарна ще бъде изрисувана с огромен графит"}
{"url": "https://www.dnevnik.bg/evropa/2018/08/27/3302165_estoniia_predupredi_za_riska_ot_seriozni_kiberataki_na/", "text": "Изборите за Европейски парламент през 2019 г. може да станат обект на серия от кибератаки, които е възможно дори да попречат на новия Европарламент да се събере, се посочва в доклад на естонската агенция за информационните системи, предаде EurActiv. Повече от 20 държави членки, Европейската комисия и агенцията на ЕС за киберсигурност са подпомогнали проучването. Водещият автор на доклада подчерта последиците: \"Една координирана кибератака може да бъде толкова сериозна, че да навреди на демократичния процес и да попречи на Европейския парламент да се събере след изборите.\" Той също така обясни как подобна атака може да диктува политическия дебат преди изборите. \"Ако има хакерска атака по време на предизборната кампания, политическият дневен ред може да тръгне изцяло в грешната посока. В този случай политическите представители ще трябва да обясняват недостатъците на системите си за сигурност, а не политическите си предложения.\" Изборите за Европейски парламент ще се проведат през май 2019 г. Еврокомисията взе мерки в областта на дезинформацията с въвеждането на Кодекс на поведение за интернет платформите, който ще бъде официално обявен през септември. ", "date": "2018.08.27", "title": "Естония предупреди за риск от сериозни кибератаки на евроизборите догодина"}
{"url": "https://www.dnevnik.bg/sport/2018/08/27/3302175_ludogorec_privleche_brazilski_napadatel/", "text": "Лудогорец\" подписа с пети нов футболист през лятото, след като официално представи бразилеца  Брандао . Нападателят, който е на 23 години, пристигна в България в неделя и изгледа на живо  равенството 0:0 със \"Славия\" . Брандао е голмайстор на местната Серия Б, като през 2018 година има девет гола в 18 мача. Нападателят е висок 1.84 м и тежи 84 кг. \"Нападателят минава за един от големите таланти в бразилския футбол. За неговия подпис \"Лудогорец\" успя да спечели битката с няколко латиноамерикански топ клуба\", съобщиха шампионите. Преди Брандао \"Лудогорец\" подписа с Димо Бакалов, Драгош Григоре, Антон Недялков и  Мей Махлангу , който беше привлечен преди седмица. Според авторитетния портал transfermarkt цената, която седемкратният шампион е платил, е 1.5 милиона евро. Шампионите съобщиха, че Махлангу и Брандао ще започнат тренировки във вторник.", "date": "2018.08.27", "title": "\"Лудогорец\" привлече бразилски нападател"}
{"url": "https://www.dnevnik.bg/zelen/2018/08/27/3302204_podgotvia_se_vuvejdane_na_ekotaksa_i_za_drehite/", "text": "Министерството на околната среда и водите възнамерява да въведе продуктови такси и за пусканите на пазара облекла и други текстилни изделия, съобщиха от Българската стопанска камара днес след среща на нейния изпълнителен председател Радосвет Радев с министъра на екологията Нено Димов. По въпроса вече е създадена работна група, която да направи наредбата, по която ще се изчислява новата екотакса Основният мотив за въвеждането на таксата е нарасналият внос на дрехи втора ръка, които в един момент ще станат отпадък. Радосвет Радев е подчертал, че по данни на Асоциацията на преработвателите и търговците на дрехи втора употреба в България на денонощие в България влизат около 30 тона такива дрехи. Почти половината от тях обаче се изнасяли, а под 5% подлежали на унищожаване. Радев е посочил, че бизнесът очаква предвижданите нови продуктови такси да не важат за целия внос, а само за онази част от него, която реално води до замърсяване на околната среда. Нено Димов е отговорил, че в работната групата, която подготвя наредбата с таксите, ще бъдат включени и представители на засегнатата от мярката асоциация. Председателят на БСК е посочил също, че намаляването на текстилните отпадъци може да се постигне по-ефективно чрез стимули, а не със санкции. Радосвет Радев е дискутирал с министъра и въпроса за непълната и често противоречаща си информация относно събираните в момента продуктови такси и начина на тяхното разходване. Било посочено, че събраните от тях приходи се разходвали за дейности, нямащи нищо общо с оползотворяването на отпадъците. Нено Димов и Радосвет Радев са се договорили през октомври-ноември да се състои среща на заинтересованите браншови организации с ръководството и експертите на екоминистерството, на която да бъдат обсъдени актуалните проблеми, завършва съобщението на БСК.", "date": "2018.08.27", "title": "Подготвя се въвеждане на екотакса и за дрехите"}
{"url": "https://www.dnevnik.bg/razvlechenie/2018/08/27/3302171_itun_houk_filmite_za_supergeroi_sa_nadceneni/", "text": "Актьорът Итън Хоук изрази съмнения за качествата на филмите за супергерои, предаде \"Гардиън\". Според него дори най-успешните според критиката ленти от този жанр не могат да се доближат до творчеството на Ингмар Бергман и Робер Бресон, но по медиите за тях се говори сякаш те се доближават по стойност до наследството на легендарните режисьори. В свое интервю пред онлайн изданието Film Stage Итън Хоук отбеляза, че независимите филми в големите киновериги са маргинализирани. \"Сега сме изправени пред проблема, че ни убеждават как \"Логан: Върколакът\" е велик филм\", каза актьорът. И иронично отбеляза, че все пак в лентата са показани хора в клинове, от чиито ръце излиза метал. \"Логан: Върколакът\", в който Хю Джакман играе ролята на застаряващ супергерой, спечели одобрението на критиката, която откри в него емоционална дълбочина, нехарактерна по принцип за жанра. Сценарият на филма дори беше номиниран за \"Оскар\". Итън Хоук разказа как е отишъл да гледа лентата, защото всички са го убеждавали, че това е велик филм. \"Наистина ли? Не, това е добър филм за супергерои\", продължи актьорът. Според него големите компании искат да убедят зрителите, че това е велик филм само за да спечелят повече пари. След коментара на Хоук в онлайн пространството много хора го упрекнаха в претенциозност. Актьорът, който пожъна успех за изпълнението си в новия филм на режисьора и сценарист Пол Шрадер First Reformed, беше обявен за елитарен и преди пет години, когато  обвини американските награди \"Оскар\" за това, че подкрепят \"леснозабравими, глупави филми\" и \"посредствени изпълнения\".", "date": "2018.08.27", "title": "Итън Хоук: Филмите за супергерои са надценени"}
{"url": "https://www.dnevnik.bg/sviat/2018/08/27/3302163_i_evrokomisiiata_ne_izkljuchva_promiana_v_granicite_na/", "text": "Европейската комисия смята, че на Сърбия и Косово трябва да се даде простор, за да се договорят как ще изглежда споразумението им за нормализация. Това каза говорителят на комисията Мая Коциянчич ден след като подобни твърдения направи комисарят за разширяването Йоханес Хан на събитие, в което участваха и президентите на Сърбия и Косово, Александър Вучич и Хашим Тачи. Според Коциянчич Европейският съюз като посредник в преговорите между Белград и Прищина не може да коментира \"елементи на бъдещо споразумение\", но ще работи и с двете страни. Тя каза, че двете страни са посочили приоритетите си, включително в края на миналата седмица. Попитана дали това означава, че ЕС приема корекции на границата, тя каза, че няма да навлиза в спекулации и подробности \"в тази последна фаза на диалога, който започна миналото лято\". Тя обаче добави, че е нужен \"простор\" за всеобхватната нормализация на Белград и Прищина и че договореностите между тях, според уверенията и на комисар Хан, ще са \"специфични\" и съобразени с отношенията им, а не създаващи прецедент и ще отговарят на международното право. Германия не е съгласна Разговорите за бъдещите отношения между Белград и Прищина стават все по-разгорещени в навечерието на септември, когато разговори в Брюксел с посредничеството на ЕС и  други срещи по темата  ще дадат възможност да се обсъди спорното предложение за  корекция на границите  - на практика размяна на територии между Сърбия и Косово. За някои това е  равно на подялба по етнически признак , която според противниците ѝ не е желана в Европа през 21 в., особено на Балканския полуостров, където може да има отзвук в страни като Босна и Херцеговина и Македония. Подобни опасения наскоро изрази  германският канцлер Ангела Меркел . Миналата седмица този сценарий, който Германия обяви за опасен (и така взе страната на онези историци, активисти и анализатори, които са против него), не бе изключен  и от съветника по националната сигурност  на американския президент Доналд Тръмп. Противниците на подобна идея обаче изтъкват, че тя може да създаде прецеденти на Балканите - например в Босна и Херцеговина (където управляващите в Република Сръбска са изразявали желание за независимост) или в Македония, където етническите албанци са най-малко една четвърт от населението. \"Свидетели на исторически момент\" Хан направи сходни коментари на вчерашната дискусия заедно с Вучич и Тачи като част от ежегодния Европейски форум Алпбах в Австрия. Комисарят, цитиран от брюкселското издание EurActiv, обясни, че ЕС трябва да приеме бъдещото споразумение между Сърбия и Косово. Без да назовава промяната в границите в прав текст, той обясни: \"Става дума за двустранно решение, което не бива да служи като модел за други проблеми.\" Няколко дни преди предстоящата среща на Хан и Вучич в Брюксел на 7 септември Хан каза, че сделката на Белград и Прищина (и в двете столици управляващите искат да са част от ЕС и нормализацията е задължително условие) е \"геополитическа необходимост\". \"Наша задача, наша отговорност е да се грижим за европейските страни и да не оставяме това на трети страни по света.\" \"Време е за нас да сътворим история...\" заяви Тачи, цитиран от EurActiv. \"Моментът за споразумение между Сърбия и Косово е сега. А в момента имаме малък брой възможности.\" Предложенията, вече изразени от Тачи, същевременно  не се приемат еднозначно в Прищина . Вучич пък е цитиран от \"Болкан инсайт\" с думите: \"Ако ние не можем да го решим, кой може?\" Според агенция \"Бета\" той също така е изразил недоволство от опитите на други държави да се месят в процеса, без да назовава конкретни държави. \"Сърбите и албанците са двата най-големи народа в региона. Ако постигнем споразумение, ще решим проблем, който съществува повече от два века,\" добави Вучич в профила си в \"Туитър\". \"Току-що станахме свидетели на исторически момент,\" каза Хан след думите на Вучич и Тачи, предаде \"Болкан инсайт\".", "date": "2018.08.27", "title": "И Еврокомисията не изключва промяна в границите на Косово"}
{"url": "https://www.dnevnik.bg/sport/2018/08/27/3302188_atletiko_madrid_postavia_otkupna_klauza_ot_200_miliona/", "text": "Вратарят на \"Атлетико\" (Мадрид) Ян Облак е сред най-важните играчи в състава на Диего Симеоне, а \"дюшекчиите\" ще опитат да го задържат задълго в редиците си. Испанското издание \"Ас\" твърди, че словенският страж ще подпише нов договор с тима. В момента клаузата за откупуване на вратаря е 100 милиона евро. Според изданието обаче тя ще бъде увеличена и \"Атлетико\" ще постави сумата от 200 милиона евро в опит да спре желаещите да привлекат Облак. Той има договор до 2021 година, а през последните сезони беше свързван с преминаване в топ отборите от Европа. Облак е част от \"Атлетико\" (Мадрид) от 2014 г., като досега има 165 мача във всички турнири, а в 94 от срещите е запазил мрежата си суха.", "date": "2018.08.27", "title": "\"Атлетико\" (Мадрид) поставя откупна клауза от 200 милиона евро на вратаря си"}
{"url": "https://www.dnevnik.bg/bulgaria/2018/08/27/3302225_razsledvashti_katastrofata_krai_svoge_sa_izzeli/", "text": "Днес в централния офис на \"Трейс Груп Холд\" АД следователи от Национална следствена служба извършиха проверка, се казва в съобщение на компанията. Повод е започналото разследване на причините за автобусната катастрофа край Своге, при която загинаха 17 души. Дружество на холдинга е изпълнител на рехабилитацията на пътя. От \"Трейс\" уверяват, че са оказали пълно съдействие на следователите да получат цялата необходима документация за проектирането, възлагането, изпълнението и приемането на обекта: \"Проект Транзитни пътища V, ЛОТ 17, II-16 Мездра-Елисейна-Нови Искър\". \"Трейс Груп Холд\" АД изразява готовност за цялостно съдействие на разследването, се казва в съобщението на компанията. Би Ти Ви съобщи, че следователите са били придружавани от жандармерия. Компанията беше свикала пресконференция утре в централата си, но малко по-късно я отмени с обяснението, че се води разследване.", "date": "2018.08.27", "title": "Разследващи катастрофата край Своге са иззели документи от централата на \"Трейс\""}
{"url": "https://www.dnevnik.bg/bulgaria/2018/08/27/3302235_niama_iasnota_koga_shte_zapochne_iztochvanto_na_mazuta/", "text": "Най-рано утре се очаква да започне операцията по източването на мазут от потъналия преди близо век край Созопол американски кораб \"Мопанг\". Категорична яснота дали това ще се случи обаче няма. Днес пресцентърът на Министерството на транспорта и информационните технологии не разполагаше с информация кога точно ще започне източването. Пред Радио Бургас, част от веригата на БНР, директорът на Изпълнителна агенция \"Морска администрация\" Живко Петров заяви по-рано през деня, че гмурканията на водолази за подготовка на източването ще започнат \"евентуално утре\". Според Петров преди това водолазният кораб, който ще извърши операцията, трябвало да си намери място, така че да се поставят стационарни котви на морското дъно. \"Сама по себе си операцията по източването на мазут от резервоарите на \"Мопанг\" е сложна\", е казал още директорът на \"Морска администрация\". Предпоставка за началото на операцията е морето да е спокойно, добави той. Още миналата сряда обаче водолазът доброволец Михаил Заимов предупреди в ефира на Би Ти Ви, че има опасност всеки момент потъналият край Созопол кораб да се разцепи и да изпусне наведнъж 100 т мазут в морето. \"В момента екологичната катастрофа на морското дъно е факт\", каза още тогава Заимов. Според него спешните мерки за предотвратяване на екологичната катастрофа трябваше да бъдат взети още в средата на миналата седмица, тъй като има реална опасност заради допълнителни структурни нарушения корабът да изпусне горивото си. \"След това то ще отиде на повърхността и вятърът ще го понесе в произволна посока\", предупреди Заимов. По думите му  специализирани фирми имат готовност  за действие от първия ден, но и до този момент не е ясно дали са официално ангажирани за тази дейност. Пак в средата на миналата седмица министърът на транспорта Ивайло Московски информира, че парите, необходими за операцията, са отпуснати. Днес от пресцентъра на ведомството обаче заявиха за \"Дневник\", че конкретна информация за евентуалното начало на операцията по източването на мазут от \"Мопанг\" можело да бъде дадена утре.", "date": "2018.08.27", "title": "Няма яснота кога ще започне източването на мазута от потъналия край Созопол кораб"}
{"url": "https://www.dnevnik.bg/bulgaria/2018/08/27/3302243_ministerstvoto_na_otbranata_shte_remontira_13_tanka/", "text": "Министерството на отбраната ще ремонтира 13 танка Т-72 и 60 мерника за тях, като за поръчката е приготвило 8,17 млн. лв. (без ДДС), или 9,8 млн. лв с ДДС. Само за ремонта на танковете са предвидени 8 млн. лв. (с ДДС), или над 615 хил. лв. за машина. Обществената поръчка ще представлява процедура по договаряне. Желаещите да ремонтират танковете трябва да подадат заявления без оферта в него, след което от Министерството на отбраната ще изберат кого да поканят за същинското договаряне. Танковете и мерниците трябва да бъдат ремонтирани за 5 години, започвайки от тази година. За модернизация на армията са предвидени 4.24 млрд. лв., които трябва да се изплатят за около 10 години. 1.46 млрд. лв. се предвижда да струват 150 бойни машини за пехотата. За \"поне 8\"  многоцелеви изтребителя  са приготвени 1.8 млрд. лв., които ще бъдат разсрочени за 9 години. На втория етап от проекта трябва да се купят още 8. За  два модерни кораба  са приготвени 1 млрд. лв. Министерството на отбраната планира  модернизация на съветските танкове Т-72 , чието производство започва пред далечната 1971 г. и за БМП-тата.", "date": "2018.08.27", "title": "Министерството на отбраната ще ремонтира 13 танка Т-72 и мерници за 9.8 млн. лв."}
{"url": "https://www.dnevnik.bg/bulgaria/2018/08/27/3302255_vuv_varna_izgoria_kushtata_v_koiato_iovkov_e_napisal/", "text": "Къщата, в която е живял класикът на българската литература Йордан Йовков във Варна, е пострадала сериозно от пожар, избухнал тази сутрин. Това съобщи местното онлайн издание Varna24.bg. Сигналът за пожара е бил подаден около 8.15 ч. и след намесата на огнеборците огънят е бил потушен. Според пресцентъра на Областната дирекция на МВР във Варна при пожара няма пострадали, а причина за инцидента по всяка вероятност е станала небрежност при боравене с открит огън. Къщата, в която през 1919 година Йордан Йовков написва знаменитата си повест \"Жетварят\", се руши от години. Там известният писател е живял около година, след като бяга от окупираната след Първата световна война Добруджа.", "date": "2018.08.27", "title": "Във Варна изгоря къщата, в която Йовков е написал повестта си \"Жетварят\""}
{"url": "https://www.dnevnik.bg/sviat/2018/08/27/3302111_deloto_na_iran_sreshtu_sasht_kakvo_se_ochakva/", "text": "Международното правосъдие е призовано да се произнесе по спора между Иран и САЩ в момент, когато Техеран се опитва да сложи край на възстановяването на американските санкции. Ислямската република започна процедура в Международния съд в Хага, главния съдебен орган на ООН, а заседанията започват днес. За какво става въпрос? В нова съдебна битка, противопоставяща Техеран и Вашингтон пред Международния съд, Иран се опитва да блокира  американските санкции , възстановени от Доналд Тръмп Американският президент обяви през май оттеглянето на страната си от международното ядрено споразумение, сключено през 2015 г. между Иран и великите сили. Споразумението, в което Техеран обеща никога да не се стреми да придобие ядрено оръжие, беше определено като \"ужасно\" от Доналд Тръмп, който избра да възстанови суровите едностранни санкции. Иран обвинява САЩ, че поставят неговата икономика \"под обсада\". Ислямската република иска от Международния съд да нареди на Вашингтон да спре временно мерките, докато съдиите се произнесат по същество по делото. Законна ли е инициативата на Техеран? Случаят съдържа два елемента, твърди Ерик Де Брабандер, преподавател по \"Уреждане на международни спорове\" в Университета в Лайден. \"Първо, Иран наистина смята, че възстановяването на санкциите е нарушение на международното право.\" Второ, \"от политическа гледна точка Иран има подкрепата на редица европейски държави по въпроса за санкциите\", добави Де Брабандер. Представителите на Иран първо трябва да убедят Международния съд, че делото е от компетентността на 15-те постоянни съдии, базирани в Двореца на мира. Техеран основава аргументите си на малко известен договор между Иран и САЩ, подписан през 1955 г. Това споразумение предвижда \"приятелски отношения\" между двете страни, като същевременно насърчава търговията и инвестициите. Въпреки този текст след 1980 г. Иран и САЩ не поддържат дипломатически отношения. Какви ще са аргументите на Вашингтон? Според Ерик де Брандер САЩ ще пледират, че Международният съд \"няма (необходимата) юрисдикция\". Представителите на Вашингтон могат са се позоват на два аргумента. Единият е, че договорът от 1955 г. вече не е в сила, тъй като става дума за \"договор за приятелство\" между две страни, които от близо 40 години са противници. Другият е, че спорът \"не е за договора, а, разбира се, за санкциите и за предполагаемата терористична дейност на Иран\", обясни Де Брабандер. \"Вашингтон със сигурност ще твърди, че спорът е за нещо много по-широко от един договор\", например ядрените амбиции на Техеран. Освен това в споразумението от 1955 г. има клауза, която позволява на държавите да вземат \"всички мерки, насочени към защита на основните интереси в областта на сигурността\". Може ли Иран да спечели? \"Мисля, че е много вероятно Международният съд да реши да разгледа случая въз основа на договора от 1955 г.\", посочи Ерик де Брабандер пред АФП. По-трудно обаче е да се установи дали делото ще е успешно по същество - с други думи, да се определи дали САЩ са спазили правни задължения или не. \"Обхватът на договора от 1955 г. е относително тесен\", смята Де Брабандер. \"Международният съд може просто да се произнесе дали САЩ са нарушили задълженията си по конкретния договор.\" Следователно съдиите от Международния съд нямат право да решават по това, което е смятано за по-широк спор между двете страни. Резултатът от делото, който вероятно ще стане известен едва след няколко години, \"е много труден за прогнозиране\", заключи професор Де Брабандер. /БТА", "date": "2018.08.27", "title": "Делото на Иран срещу САЩ: какво се очаква"}
{"url": "https://www.dnevnik.bg/bulgaria/2018/08/27/3302256_remontut_na_su-25_podchinava_armiiata_ni_na_moskva/", "text": "България единствено поддържа старата съветска техника, наследена от времената на Варшавския договор, с което съзнателно удължава зависимостта на България от руския държавен военнопромишлен комплекс, се казва в позиция на Атлантически съвет на България по повод обявената обществена п о ръчка за почти 100 милиона лева (с ДДС) за ремонт на бойните самолети СУ-25 . От съвета припомнят, че това е трета поредна подобна поръчка от началото на годината. В резултат заедно с ремонта на МиГ‑29 за 97,5 млн. лв. и на хеликоптерите Ми‑17 и Ми‑24 за над 37 млн. лв. общата стойност само в рамките на една година вече ще надмине 230 милиона лева. \"И това вече почти 30 години, откакто СССР престана да съществува, и почти 15 години, откакто България е в НАТО. Българската армия продължава да разчита за ремонта и поддръжката на старото си и несъвместимо с НАТО оръжие, на държава, която във военната си доктрина открито сочи Алианса, а с него и България, като неприятел\", се казва в позицията не неправителствената организация. \"Ако някой твърди, че с няколко броя 40-годишни машини, които не могат да действат като част от съюзната отбрана и които на практика не могат да се модернизират, се гарантира българският суверенитет, то той е или пълен наивник, или откровен манипулатор\", пише в позицията. \"Проектите за модернизация са разработени така, че пораждат сериозно съмнение дали въобще има намерение тези проекти да бъдат реализирани. В сегашния си вид те представляват такъв компромис между цена, обхват и качество, че е огромна вероятността за похарчените милиарди левове да се получи продукт със съмнителен за отбраната смисъл. Гръмките заявления за желание да се произвеждат съвременни системи въоръжение и техника в България звучат примамливо за неинформираното масово обществено мнение, но не могат да подведат и отблъскват информираните участници в процеса, като оставят съмнение за зле прикрит партиен лобизъм в полза на т.нар. \"национално отговорни\" бизнесмени\", се още казва в п озицията публикувана на сайта на Атлантическия съвет. ", "date": "2018.08.27", "title": "Ремонтът на СУ-25 подчинява армията на Москва според Атлантическия съвет"}
{"url": "https://www.dnevnik.bg/sport/2018/08/27/3302261_levski_e_nakazan_s_dva_macha_bez_publika_v_evropa_i/", "text": "Левски\" ще играе пред празни трибуни в следващите си два мача в европейските клубни турнири. Сините бяха наказани от УЕФА заради поведението на своите фенове в мачовете с \"Вадуц\" в първия квалификационен кръг на Лига Европа. \"Левски\" трябва да плати и глоба от 40 хиляди евро. Българският клуб е санкциониран за дисциплинарни нарушения по четири параграфа. \"Безредици на трибуните, хвърляне на предмети, опит за навлизане на терена и расистко поведение са причините за тежкото наказание\", съобщиха от клуба на официалния си сайт. \"Левски\" записа едно от най-срамните си представяния в Европа. Сините загубиха гостуването си на \"Вадуц\" с 0:1, след което постигнаха домакински успех с 3:2, но отпаднаха от носителя на Купата на Лихтенщайн заради по-малко голове на чужд терен. \"Расистките възгласи са отбелязани от делегатите и на двата мача. В скоро време ще получим детайлна информация, но това няма да промени нарушението\", заяви изпълнителният директор на \"Левски\" Красимир Иванов пред \"Гонг\". \"Новината е изключително неприятна. Дори я отчитам като обезкуражителна, защото усилията, които полагаме, явно хората по трибуните ги оценяват по друг начин\", каза още той.", "date": "2018.08.27", "title": "\"Левски\" е наказан с два мача без публика в Европа и глоба от 40 хил. евро"}
{"url": "https://www.dnevnik.bg/sviat/2018/08/27/3302250_rusiia_osudi_navalni_na_30_dni_zatvor/", "text": "Московски съд осъди критика на Кремъл  Алексей Навални  на 30 дни административен арест за повторно организиране на неразрешена публична проява, което ще попречи на опозиционера да води планиран антиправителствен митинг срещу  пенсионната реформа  следващия месец, предадоха агенциите \"Ройтерс\" и ТАСС. Защитата на  Навални  обяви, че ще обжалва съдебното решение. Навални бе признат за виновен в нарушаване на законодателството за организиране на публични протести, организирайки митинг в Москва на 28 януари въпреки забраната на властите. Навални заяви в съда, че според него е осъден за това нарушение повече от шест месеца по-късно, за да му се попречи да участва в планирания за 9 септември протест срещу намерението на правителството да повиши пенсионната възраст./ БТА", "date": "2018.08.27", "title": "Русия осъди Навални на 30 дни затвор"}
{"url": "https://www.dnevnik.bg/sviat/2018/08/27/3300994_ot_dnes_sasht_nalagat_novi_sankcii_na_rusiia_dokato/", "text": "От днес Русия няма да има достъп до американски износ на стоки и услуги, свързани с оръжейната индустрия и националната сигурност, нито до финансиране от американски правителствени институции. Това се случва с официалното публикуване на списъка със санкции, които ѝ налагат Съединените щати, във Федералния регистър с правителствени съобщения и регулации. Мярката, която според Русия само ще създаде допълнително напрежение между Вашингтон и Москва, се налага заради отравянето на бившия разузнавач Сергей Скрипал с нервнопаралитично вещество \"Новичок\". Според Запада зад инцидента стои Русия - нещо, което Москва категорично отрича, но което съгласно американското законодателство срещу употребата на подобни бойни вещества трябва да доведе до санкциите. Държавният департамент според  съобщението на Федералния регистър  е \"установил, че правителството на Руската федерация е използвало химически оръжия в нарушение на международното право или смъртоносни химически оръжия срещу гражданите си.\" Санкциите,  обявени още на 8 август  и се очакваше да влязат в сила  миналата седмица , трябва да действат поне година. На посещение в Киев, ден след като се срещна с руския си колегаНиколай Патрушев в Женева, съветникът на президента Доналд Тръмп по въпросите на националната сигурност Джон Болтън каза, че санкциите ще останат в сила, докато Русия не промени поведението си. Новите мерки идват в труден момент за отношенията на Русия и Съединените щати заради заключенията на американските служби за руска намеса в американските избори и ролята на Русия в Сирия и Украйна. Това е и поредният пакет американски наказателни мерки, свързани с Русия за тази година. В т. нар. \"Доклад Кремъл\" в началото ѝ бяха включени общо 210 руски държавни служиели и бизнесмени, премиерът Дмитрий Медведев, ръководството на президентската администрация, държавни корпорации и банки. През април 24-ма руски бизнесмени и служители (сред тях милиардерите  Олег Дерипаска и Виктор Векселберг ) също влязоха в санкционен списък. Повечето от мерките бяха наложени заради \"атаки срещу демокрацията\", включително обвиненията за руска намеса в изборите от 2016 г. Какво се променя Федералният регистър на Съединените щати, който публикува съобщения и регулации на правителството, вече  публикува предварително в петък  документа със санкциите, който по това време още не беше влязъл в сила. Той предвижда няколко стъпки. Като най-важна мярка руските медии изтъкват забраната за продажба на стоки и услуги, свързани   (оръжия и др.) и с  . Стоките и технологиите, контролирани заради националната сигурност на САЩ, по принцип включват електроника, авионика, чипове, някои видове газови турбини, някои видове лазерни технологии и др. С тази мярка САЩ на практика спират износа са всякакво оборудване за цифрова комуникация - от системи до информационна сигурност през комуникационен софтуер и програми за мобилни и сателитни връзки до компютри, операционни системи и компонентите им. Ще трябва да спрат и доставките за руски компании на електроника и оборудване за добив на петрол и газ. Напълно се прекратява   (такива може да получава и Русия съгласно закона от 1961 г., предвиждащ финансиране на проекти за икономическо и социално развитие, сигурност и др.).  Освен това руски институции  , гаранции или друг тип финансова помощ от \"които и да било\" департамент и агенция на американското правителство, нито от \"Експорт-импорт банк\" (федерална агенция в САЩ, която посредничи улеснява комуникацията между правителства и износители). Според РБК руските власти оценяват дела на вносната продукция в микрочиповете на 97 на сто - т. е. доставките отвън са критични националната сигурност на Русия. Източници на в. \"Комерсант\" от правителството казват, забраната за внос на електроника ще се отрази на сектори като военнокосмическата индустрия и други сектори. На този фон руското външно министерство каза, че санкциите само ще създадат допълнително напрежение в двустранните отношения. Твърдението вероятно е вярно за някои от мерките - например за предоставянето на чуждестранна помощ или (за момента) на държавни кредити от САЩ. Експерти обаче предупреждават, че те ще се отразят и на курса на рублата в момент на обезценяване, който напомня за пролетта на 2016 г. Напрегнатото очакване вече повлия на рублата, която за последните две седмици първо спадна до 68, а после (миналия четвъртък) - 69 за долар. Такива стойности не бяха регистрирани от април 2016 г. насам  и се наложи централната банка в Москва  временно да спре схемата си за купуване на валута на вътрешния пазар за финансовото министерство, за да овладее обезценяването. Ходът бе успешен и рублата в последните дни се закрепи в границите между 67 и 68.1 за долар (петък вечерта курсът на Московската борса бе 67.3 за долар), но според някои анализатори това елиминира само един от факторите и няма да предотврати спада заради санкциите. Други смятат, че липсата на икономическа опасност от тази първа фаза не предполага промяна в курса на рублата, на който много по-негативно се отразяват други явления като търговската война на САЩ с Китай. Вторият пакет санкции през ноември същевременно би позволил на САЩ да блокира всяка международна финансова помощ за Москва (осуетявайки проектите ѝ със Световната банка и Международната банка за възстановяване и развитие) и да попречи на търговските компании в Русия да ползват външно финансиране, пише в. \"Комерсант\". Спирането на търговията също би било сериозен проблем, тъй като стокообменът със Съединените щати нараства независимо от политическото напрежение - от 9-и търговски партньор на Русия през 2014 г. те се изкачиха на седмо място миналата. Според ръководителя на Центъра за макроикономически анализ Наталия Орлова икономическият ефект от днешните мерки ще е \"незначителен\". Санкциите, които се готвят в Конгреса обаче, биха могли \"силно да изменят макроконтекста\" за Русия, като блокират достъпа до долари на крупни играчи в руската икономика, казва тя за \"Комерсант\". Никита Масленников, ръкоодител на направление \"Финанси и икономика\" в Института за съвременно развитие, отговаря по-песимистично. \"Още не са въведени, а очакванията се виждат в реакцията на пазара: колебания на рублата, ръст на очакванията за инфлация.\" Според него санкциите могат да се отразят на 0.2-0.3% от брутния вътрешен продукт, но не и да причинят нова рецесия. Отговорът - огледален или не съвсем Москва реагира незабавно след съобщението за нови санкции от 8 август, като предупреди,  че ще приеме всякакви нови санкции  като \"икономическа война\". Миналата седмица обаче прессекретарят на Кремъл Дмитрий Песков обясни, че конкретни ответни мерки не са били обсъждани засега. В петък представител на правителството същевременно каза, че \"всички възможности\" за ответни мерки са на масата. Заместник-министърът на външните работи Сергей Рябков обвини САЩ в нежелание за нормализация и опит за отказ от договорености, достигнати от президентите Владимир Путин и Доналд Тръмп на срещата им в Хелзинки миналия месец. Той допусна, че е възможно Русия да забрани на американски политици да влизат в САЩ. Реакцията може да е както \"симетрична\" (огледални мерки), така и \"асиметрична\", каза той. \"Наистина не е нужно да е 100% огледален отговор. Не можем да се състезаваме със САЩ в икономическата сфера, защото сме в различни категории.\" Руският депутат Сергей Кондратиев, заместник-председтел на комисията за сигурност и отбрана в Сената, пък каза миналата седмица, че Русия планира да спре да купува определени електронни устройства и компоненти от САЩ независимо какви ще са новите американски санкции. \"При всички положения ще отхвърлим всички американски компоненти, след като би камбаната... Трети страни като Китай имат аналогични модели на това, което купуваме от Съединените щати. Пазарът на оръжия се изгражда на универсален обмен, така че при всички положения ще намерим начин,\" каза той, цитиран от РИА \"Новости\".", "date": "2018.08.27", "title": "От днес САЩ налагат нови санкции на Русия, докато тя \"не промени поведението си\""}
{"url": "https://www.dnevnik.bg/bulgaria/2018/08/27/3301786_mvr_dava_280_hil_lv_za_baterii_i_rezervni_chasti_na/", "text": "МВР дава над 280 хил. лв. за батерии и резервни части за системата за ранно предупреждение на населението, която би трябвало да сигнализира за различни бедствия и аварии. Това се разбира от обявена обществена поръчка, информира в. \" Сега \". Системата се нуждае от спешен ремонт, пише в документация на търга. Срещу обявената цена трябва да се купят акумулаторни батерии за крайните акустични устройства, т.е. за сирените, както и други резервни части. Трябва да се купува и друго оборудване, което обаче засяга частта, която подава сигнали към властта - т.е. министри, шефове на агенции, областни управители, кметове и т.н. Не е уточнено какво точно ще се купи. За последно МВР тества системата през март, припомня весникът. Тези проби протичат винаги по един и същ начин. Няколко дни по-рано се обявява, че предстои тестът. При пускането на сирените винаги се излъчва и гласово съобщение, но заради лошото му качество се чува само предупреждението: \"Внимание\". Изграждането на системата за ранно предупреждение започна по времето на тройната коалиция. Тогава съществуваше Министерство на извънредните ситуации, което се оглавяваше от Емел Етем. За системата бяха похарчени десетки милиони без особена яснота за какво отиват. Справка в агенцията за обществени поръчки сочи, че през 2014 г. МВР е похарчило около половин милион лева, за да обучи служителите си как да работят с въпросната система. Парите са по програма \"Административен капацитет\". Само преди месец отново с европейски пари МВР е обявило и друга скъпа обществена поръчка. Тя е за над 2.3 млн. лв. Предвижда се \"доизграждане\" на системата в Стара Загора и Гълъбово.", "date": "2018.08.27", "title": "МВР дава 280 хил. лв. за батерии и резервни части на сирените"}
{"url": "https://www.dnevnik.bg/bulgaria/2018/08/27/3301794_dnes_e_den_na_nacionalen_traur/", "text": "Днес е ден за национален траур за жертвите  след катастрофата в Своге . Прокуратурата обяви, че ще прави разследване в три насоки  - действията на шофьора, на фирмата-превозвач и на фирмата-строител на пътя.", "date": "2018.08.27", "title": "Днес е ден на национален траур"}
{"url": "https://www.dnevnik.bg/evropa/2018/08/27/3300931_po-germanska_evropa_merkel_opipva_pochvata_za_svoi/", "text": "Гответе се за една още по-германска Европа. Ангела Меркел възнамерява да се откаже от амбициите на Германия за най-висшия пост в Европейската централна банка (ЕЦБ) и вместо това да преследва председателството на Европейската комисия,  заявиха миналата седмица  високопоставени служители от нейната партия, цитирани от в. \"Ханделсблат\".  И двата поста  ще бъдат освободени следващата година, пише \"Политико\". \"Напълно възможно е Германия да има интерес, защото не е държала председателския пост в комисията от Валтер Халщайн през 1967 г.\", коментира Елмар Брок, дясноцентристки евродепутат. Берлин опипа почвата със статията в \"Ханделсблат\", за да прецени европейската реакция на идеята, коментират партийни официални лица. Предпочитанията на Меркел са нейният министър на икономиката Петер Алтмайер да бъде номиниран за поста.  Дългогодишно доверено лице  на канцлера и началник на кабинета й до миналата година, 60-годишният Алтмайер е работил за еврокомисията в по-ранен етап на кариерата си и говори няколко европейски езика. Друг възможен кандидат е министърът на отбраната Урсула фон дер Лейен – съюзник на Меркел, родена и израснала в Брюксел. Германски официални лица подчертаха, че обсъжданията не са в напреднала фаза и че Меркел може да се откаже от плана в зависимост от реакциите в Европа. Решението за това какъв курс да се следва може да дойде на среща на лидерите на Християндемократическия съюз и баварската му сестринска партия Християнсоциалния съюз на 9 и 10 септември. Причина за решението на Меркел е вероятната съпротива, която нейният предпочитан кандидат за ЕЦБ, президентът на Бундесбанк Йенс Вайдман ще срещне в еврозоната. В момент, когато евроскептични популисти контролират Италия, за която някои икономисти се опасяват, че може да се изправи пред дългова криза в близко бъдеще, прокарването на номинацията на Вайдман вероятно ще бъде трудно и контрапродуктивно. Франция например е резервирана към Вайдман, който бе икономически съветник на Меркел до 2011 г. Освен това историята показва, че Берлин може да оказва значително въздействие върху банката и без да държи най-високия пост. Причината е, че висшето ръководство на ЕЦБ е наясно със значението, което германското доверие в еврото има за запазване на валутния съюз непокътнат. Сегашният президент Марио Драги редовно се консултира с Меркел, често тайно, и й искаше съвети по време на еврокризата. Сегашното притеснение в Берлин е, че ако Вайдман поеме поста, това би засилило имиджа на Германия на фискален стожер, принуждаващ останалата част от еврозоната да следва нейните желания. Освен това Берлин смята  председателския пост в еврокомисията  за привлекателен, защото той съдържа повече демократична легитимност от работата в ЕЦБ. На на фона на това, че  Мартин Зелмайер , дясната ръка на Жан-Клод Юнкер, вече е генерален секретар на комисията, евентуален германски председател неизменно ще засили впечатлението за германско господство, било то честно или не. Друг въпрос е дали Меркел ще успее да убеди останалата част от Европейската народна партия (ЕНП) да подкрепи нейния кандидат. Това би означавало изтласкване на Манфред Вебер, германския лидер на парламентарната група на ЕНП, от надпреварата. Макар Вебер да иска да се състезава за позицията и да е харесван в ЕНП, на него му липсва управленския опит на Алтмайер и на Фон дер Лейен. Освен това той е от грешната партия – Християнсоциалния съюз. Ако Меркел има свой собствен кандидат, защо би отстъпила влиятелния пост на ХСС, партия, с която  има големи различия в последно време .", "date": "2018.08.27", "title": "По-германска Европа? Меркел опипва почвата за свой кандидат за наследник на Юнкер"}
{"url": "https://www.dnevnik.bg/sviat/2018/08/27/3301193_bejancite_ot_venecuela_tlasnaha_jujna_amerika_kum/", "text": "Представители на Колумбия, Еквадор и Перу ще се срещнат в Богота днес в търсене на решение какво да правят с  бежанците от Венецуела , залели южноамериканските страни в търсене на спасение от унищожителната икономическа криза. Хиляди венецуелци пресичат границите всеки ден. В последните две седмици Еквадор и Перу затегнаха правилата за влизане на венецуелски граждани на тяхна територия и вече им изискват паспорти, а не само лични карти, както беше досега. В Бразилия разбунтувани местни върнаха стотици мигранти обратно през границата, а местната власт се опита  да затвори границата , макар това решение да бе отменено в съда. Външният министър на Перу заяви, че ще поиска среща на постоянния съвет на Организацията на американските държави, за да се обсъди миграцията от Венецуела. За последните 15 месеца над 1 млн. души са навлезли в Колумбия, показва официалната статистика. ООН предупреди, че кризата тепърва ще се засилва и може да достигне размерите на бежанския наплив в Европа през 2015 г. МВФ очаква инфлацията във Венецуела да достигне 1 млн. процента до края на годината, в градовете липсват основни стоки като храна, лекарства и тоалетна хартия, ток и вода също често няма. Според президента Николас Мадуро кризата се дължи на заговор на ЦРУ.", "date": "2018.08.27", "title": "Бежанците от Венецуела тласнаха Южна Америка към търсене на регионално решение"}
{"url": "https://www.dnevnik.bg/sport/2018/08/27/3301857_grigor_dimitrov_sreshta_vavrinka_v_nai-vulnuvashtiia/", "text": "Григор Димитров се изправя срещу Стан Вавринка в най-вълнуващия двубой от първия кръг на US Open. Шампионът от финалите на АТП и носителят на трофея в Ню Йорк от 2016 г. ще излязат на централния корт \"Артър Аш\" в 19.00 часа, за да дадат старт на последния за годината турнир от Големия шлем. Това ще бъде осми мач помежду им и втори пореден в състезанията от голямата четворка. Само преди 56 дни те се срещнаха в първия кръг на \"Уимбълдън\". Димитров започна вихрено, но  допусна обрат и загуби в четири сета - 6:1, 6:7 (3), 6:7 (5), 4:6. Двубоят в Лондон сложи край на серията от четири поредни победи на 27-годишния българин срещу 33-годишния швейцарец. Сега световният №8 ще опита да вземе реванш, който може да му отвори вратите към най-доброто му представяне в турнира. Димитров ще запише осмо поредно участие в US Open. Миналата година той отпадна още във втория кръг след неочаквана загуба в четири сета от руснака Андрей Рубльов. Най-силните му резултатите във \"Флашинг медоус\" бяха през 2014 и 2016 г., когато достигна до четвъртия кръг. В първия случай българинът загуби в три сета от Гаел Монфис, а преди две години беше спрян от Анди Мъри. За Вавринка предстои първи мач в Ню Йорк, откакто спечели титлата през 2016 г. Той нямаше възможност да защитава трофея си, тъй като миналата година контузия в коляното го извади от турнира. Това сложи край на впечатляващата му серия от 50 поредни участия в турнирите от Големия шлем. Швейцарецът достигна до финалната четворка при всяко от последните си четири участия в US Open. Той игра полуфинал през 2013 и 2015 г. Другите му две най-добри представяния са четвъртфиналите през 2010 и 2014 г. Димитров и Вавринка преминават през много труден сезон, но показаха възходяща форма в последните седмици. В Торонто българинът достигна  първия си четвъртфинал от април . Седмица по-късно  той изпусна бъдещия шампион Новак Джокович  в Синсинати, след като водеше с 6:2, 3:1. Вавринка се представи отлично в последните два турнира от сериите \"Мастърс\", след като преди това записа 11 от първите си 17 мача през 2018 г. Швейцарецът, който претърпя две операции на коляното, заема 101-ото място в световната ранглиста, като през юни беше паднал до №263. В Торонто Вавринка победи Ник Кириос и Мартон Фучович, преди да отстъпи в третия кръг срещу световния №1 Рафаел Надал. В Синсинати той отстрани последователно Диего Шварцман, Ник Кириос и Фучович, след което беше  на две точки от победата срещу Роджър Федерер  в четвъртфиналите, но загуби драматично след 7:6 (2), 6:7 (6), 2:6. Силното представяне на Вавринка в двата големи турнира преди US Open го превърна във фаворит преди мача с Димитров. Залози за успех на швейцареца се приемат при коефициент 1.72, а шансовете на българина са оценени с 2.10. От Асоциацията на професионалните тенисисти (АТП) определиха двубоя като \"задължителен за гледане\". \"Ако си мислите, че можете да пропуснете някой мач, преди да насочите вниманието си към тазгодишния US Open - грешите\", допълват от АТП. \"Ще бъде интересно да видим кой ще е способен да контролира точките разиграванията. Димитров е на върха, когато сервира добре, и използва атлетизма си, за да вземе топката рано и да се придвижи до мрежата. Но Вавринка, който се доближава до най-добрия си тенис, може да разменя удари с всеки в света, особено с впечатляващия си бекхенд с една ръка\", пише още в сайта на АТП.  Победителят от мача между Димитров и Вавринка ще има квалификант за съперник във втория кръг - французина Юго Умбер или американеца Колин Алтамирано. Потенциален опонент в третия кръг е канадецът Милош Раонич, който стартира срещу друг квалификант - Карлос Берлок от Аржентина.", "date": "2018.08.27", "title": "Григор Димитров среща Вавринка в най-вълнуващия мач от първия кръг на US Open"}
{"url": "https://www.dnevnik.bg/sviat/2018/08/27/3301861_trima_ubiti_i_10_raneni_pri_strelba_vuv_florida/", "text": "Трима души загинаха, а девет бяха ранени при стрелба по време на състезание по видеоигри в Джаксънвил, щата Флорида. Една от жертвите е стрелецът, който сложил край на живота си, съобщават световните агенции. \"На мястото на събитието бяха телата на трима души. Единият от тях беше заподозреният, който сложи край на живота си\", съобщи шерифът Майк Уилямс, цитиран от \"Асошиейтед прес\" и ДПА. Това е 24-годишният Дейвид Кац от град Балтимор в щата Мериленд. Той участвал в състезанието по видеоигри, където открил огън. Мотивът за стрелбата все още не е ясен, отбелязва ДПА. Според местни медии Дейвид Кац започнал да стреля, след като загубил състезанието.", "date": "2018.08.27", "title": "Трима убити и 10 ранени при стрелба във Флорида"}
{"url": "https://www.dnevnik.bg/bulgaria/2018/08/27/3301864_na_putia_na_katastrofiraliia_avtobus_mantinelata_e/", "text": "Едно от предписанията е  на пътя на катастрофиралия автобус  е било мантинелата да бъде сменена. Това коментира Владимир Тодоров, председател на Българска асоциация на застраховани и пострадали при катастрофи в ефира на Би Ти Ви. \"Това е предизвестена история с фатален край. Участъкът е само 700 метра, има износен асфалт. Всяка седмица стават катастрофи. За 2017 на участъка има 8 тежки катастрофи с един загинал\" разказа Тодоров. Той акцентира, че проблемът е стигнал до агенция \"Пътна инфраструктура\", които са започнали да призовават формата да отстрани дефектите. \"Проблемът е, че когато пътят е в гаранция, държавата не може да се намесва. Трябвало е да се действа спешно като в аварийна ситуация\", каза председателят на асоциацията. Той информира, че  първите сигнали са четири-пет месеца  след пускането на пътя. \"Не е нормално толкова рано да се явяват проблеми. Пътят е трябвало е да се обезопаси си по по-добър начин\", каза той. \"По темата с поставянето на колани – трябва да приемем като общество дали бизнесът е готов да инвестира в безопасност\"q завърши Тодоров. Днес започва паралелно независимо разследване на причините за трагичния инцидент от Института за пътна безопасност.  \"Битумният материал, когато изплува на повърхността, сцеплението вече намалява драстично. Възможно е и от дъждовете да има допълнително хлъзгане. Не вярвам, че и мантинелата е поставена правилно\", коментира Методи Стилянов от екипа пред Би Ти Ви. След първоначалния оглед видимо има проблеми със структурата на пътната настилка. Хронология на случилото се четете  тук. Хронология за жертвите на пътя при пътуване с автобус четете  тук .", "date": "2018.08.27", "title": "На пътя край Своге мантинелата е трябвало да бъде сменена, съобщи експерт"}
{"url": "https://www.dnevnik.bg/sport/2018/08/27/3301865_lopetegi_oceni_visoko_grumkiia_obrat_sreshtu_jirona/", "text": "Треньорът на \"Реал\" (Мадрид) Хулен Лопетеги оцени високо реакцията от отбора си при обрата срещу \"Жирона\". Белите започнаха трудно гостуването си, но стигнаха до убедителна победа с 4:1. \"Жирона\" поведе в 16-ата минута с гола на Борха Гарсия. \"Реал\" направи обрат след голове от дузпи, като точни бяха Серхио Рамос в края на първото и Карим Бензема в началото на второто полувреме. До края се разписаха още Гарет Бейл и Бензема за втори път. \"Това, който най-много ми хареса, е психиката на отбора. Мачът започна трудно. Атакуваха добре, вкараха първи и можеха да удвоят. Но ние обърнахме развоя с характер и психическа сила, а това е, което изисква Ла Лига, където всеки мач е отделен свят\", каза специалистът. \"Барселона\" и \"Реал\" са единствените отбори с по две победи от два мача до момента преди изиграването на последните две срещи от кръга. На вратата на белите игра Кейлор Навас. Лопетеги обясни, че изборът му на поста е много труден, тъй като там е и Тибо Куртоа.", "date": "2018.08.27", "title": "Лопетеги оцени високо гръмкия обрат срещу \"Жирона\""}
{"url": "https://www.dnevnik.bg/evropa/2018/08/27/3301866_merkel_e_protiv_vrushtaneto_na_zaduljitelna_voenna/", "text": "Германският канцлер Ангела Меркел се обяви против идеята да бъде възстановена националната военна служба в Германия, предложена от членове на нейната партия Християндемократически съюз, предаде ДПА, цитирана от БТА. \"Не искам да бъде възстановена националната военна служба\", каза Меркел в интервю пред телевизия А Ер Де. Група представители на ХДС начело с генералния секретар Анегрет Крамп-Каренбауер  се обяви за възстановяване на военната служба  под някаква форма за навършилите пълнолетие младежи. Несъгласните с предложението в ХДС и баварския й съюзник - Християнсоциалния съюз, изтъкват, че това ще изисква допълнителни разходи, които ще трябва да бъдат взети от бюджета за отбрана, необходим за модернизиране на армията. Министърът на отбраната Урсула фон дер Лайен, която е член на ХДС, също се обяви против предложението. Наборната военна служба беше отменена в Германия през 2011 г., след като правителството реши, че армията ще бъде професионална, отбелязва ДПА. По-рано Крамп-Каренбауер заяви, че според предложенията службата ще се прилага не само за германските граждани, но също и за бежанци и търсещи убежище, които живеят в Германия. \"Ако бежанците завършат една такава година, която може да бъде доброволна или задължителна, това би помогнало за интегрирането им в страната и обществото\", каза още Крамп-Каренбауер, цитирана от \"Политико\". Тя посочи, че иска партията да вземе решение за предложенията в следващите две години и че трябва да бъдат обсъдени различни модели. Крамп-Каренбауер отбеляза, че все още не е сигурна дали тази една година служба трябва да бъде задължителна.", "date": "2018.08.27", "title": "Меркел не е съгласна с връщането на задължителната военна служба в Германия"}
{"url": "https://www.dnevnik.bg/na_put/2018/08/27/3297141_fotogaleriia_siniata_curkva_na_kvartalnata_gimnaziia/", "text": "Известна не само сред туристите като синята църква \"Света Елизабет\" се издига в покрайнините на стария град на Братислава. Тя е посветена на Елизабета Унгарска, дъщеря на унгарския крал Андраш Втори, който израства в двореца на Пресбург, както някога се е наричала Братислава. Любопитен детайл е, че сестрата на Елизабета се омъжва за Цар Иван Асен Втори.", "date": "2018.08.27", "title": "Фотогалерия: Синята църква на кварталната гимназия"}
{"url": "https://www.dnevnik.bg/bulgaria/2018/08/27/3301868_durjavata_moje_samo_da_sudi_putni_firmi_za_neizpulneni/", "text": "Фирмите, които са ремонтирали даден път и не изпълнят направени предписания за качеството на ремонта, могат да бъдат съдени. Това предвиждали процедурите, се разбра от думите на министъра на регионалното развитие Николай Нанков пред \"Нова телевизия\". Така той отговори на въпрос какво може да се предприеме в подобни случаи, след като на пътя, към който е имало забележки, в събота катастрофира автобус и 16 пътници загубиха живота си. До 15 август ремонтиралата пътя \"Трейс\" е трябвало да отстрани дефекти, за които пет пъти е била предупреждавана от Агенция \"Пътна инфраструктура\", но не го е направила. Общо 22 проблемни участъка с дефекти са констатирани през март от експертна група и втори път юли с констативен протокол, неподписан само от фирмата изпълнител на обекта, включително и в участъка с катастрофата, обясни Нанков.  \"Проектът за изпълнение е одобрен въз основа на заданието. Цялата техническа спецификация е одобрена от агенция \"Пътна инфраструктура\", включително типа на използвания асфалт и цената му. Обектът е втори клас и не е предвиден да носи максимално натоварване\",  обяви директорът на компанията вчера пред БНР . Директорът на Агенция \"Пътна инфраструктура\" Светослав Глосов разказа пред Би Ти Ви, че на изпратените пет писма до фирмата за проблеми на пътя е получен отговор само на това, което е за ден за оглед. Оглед е направен и тогава фирмата е получила указания да отстрани дефектите до 15 август, което не е станало.  Няма други механизми за действие в такива случаи срещу фирми освен завеждане на съдебно дело, се разбра както от думите на Нанков, така и от коментара на Глосов. И двамата посочиха, че заради това е въведено ограничение на скоростта на пътя, тъй като друго не може да се направи. От думите им се разбра, че ако с друга фирма започне ремонт на пътя, гаранцията, която все още е валидна, отпада. Тя по договор изтича в края на годината, а банковата гаранция е вече възстановена на фирмата. В отговор на въпрос Глосов посочи, че не знае за други пътни участъци да има подобни казуси с фирмите, които са ги ремонтирали. . Глосов обясни, че ремонтът на пътя е изпълнен според изискванията, което важи и за мястото на мантинелата, за която през последните дни имаше коментари, че е трябвало да е между тротоара и пътя , а не между тротоара и пропастта. В същото време тя не можела да издържи 4-тонен автомобил. Министърът на регионалното развитие изрази учудване, че пътят, който е ремонтиран при управлението на трима различни директори на пътната агенция, е приет от държавна комисия 2 г. след полагането на асфалта, при това без нито една забележка. Той не навлезе в детайли, като се позова на провежданите следствени действия.", "date": "2018.08.27", "title": "Държавата може само да съди пътни фирми за неизпълнени ремонти, обяви строителният министър"}
{"url": "https://www.dnevnik.bg/bulgaria/2018/08/27/3301872_boiko_ranovski_veche_niama_miasto_za_otstuplenie_ot/", "text": "Вече няма място за отстъпление и коланите трябва да са налични във всички автобуси. Това коментира в ефира на \"Нова телевизия\" директорът на \"Автомобилна администрация\" Бойко Рановски, след като при инцидент с автобус в събота загинаха 16 души, а други са тежко ранени. В момента това задължение е валидно само за автобусите, произведени след 2008 г., тъй като в по-старите фабрично няма колани. Въпросът бе дискутиран без резултат при предишен инцидент с автобус и много жертви. Сега Рановски смята, че още в първите дни от работата на Народното събрание през септември ще бъдат внесени нужните законодателни промени. С дискусия в парламента по темата в неделя се ангажира и председателят на транспортната комисия в Народното събрание Халил Летифов. Това стана на среща в Министерски съвет през уикенда след катастрофата. Според Рановски промяната ще е такава, че ще задължи всички автобуси да имат такива колани, като за по-старите за целта ще се наложи подмяна на седалките, ако е невъзможно монтирането на колани. По негова информация в страната има над 23 хил. регистрирани автобуса, като около 15 хил. от тях са с регистрация до 2006 г., което означава, че вероятно са без фабрични колани. Автобусите с лиценз за превоз на пътници пък са общо 13 хил. и според него половината не отговарят на изискването да имат колани. В репортаж от централната автогара в София телевизията показа, че тази сутрин се прави проверка на документите на всички превозвачи.", "date": "2018.08.27", "title": "Бойко Рановски: Вече няма място за отстъпление от изискването за колани в автобусите"}
{"url": "https://www.dnevnik.bg/bulgaria/2018/08/27/3301874_chetirima_ot_ranenite_v_katastrofata_krai_svoge/", "text": "Четирима от  общо 15 тежко пострадали  в катастрофата край Своге остават в критично състояние в четири столични болници.  са настанени   тежко пострадали. От тях трима са в тежко състояние на изкуствено дишане и с опасност за живота, съобщи директорът на болницата проф. Асен Балтов, цитиран от \"Фокус\". Другите пациенти са стабилни. \"На някои от настанените им предстоят операции. Пациентката, която е в неврохирургия, ще бъде допълнително изследвана и най-вероятно й предстои оперативна интервенция в областта на лицевите кости. Останалите три пациентки остават в същото тежко общо състояние, с опасност за живота. Те са на командно дишане, но все пак доброто е, че остават стабилни – няма колебания и не се нуждаят от допълнително подпомагане на сърдечната дейност. Смятаме, че за сега най-острият период е овладян\", каза той.  (ВМА) са настанени   – мъж и жена. Мъжът, който е на около 40 г., е претърпял кратка операция за възстановяване на дишането. \"Пациентът има травма на главата и счупване на дясното рамо, предстоят му още операции\", съобщи директорът на лечебното заведение д-р Венцислав Мутафчийски по време на брифинг. Пострадалият мъж има и счупване на 4 прешлена, но гръбначният мозък не е засегнат. Във ВМА е настанена още една жена от пострадалите пътници в обърнатия автобус. Според д-р Мутафчийски тя има \"минимална контузия на десния бял дроб\". Жената е в по-добро състояние. Шестима от останалите пострадали са настанени в  , като в най-тежко състояние е жена на 52 години, съобщиха от болничното заведение. В   е 59-годишният  , който е с множество охлузвания и рани по главата, с комоцио, но в съзнание. Болниците разполагат с достатъчно кръв от всички кръвни групи, но лекари призовават желаещите все пак да дарят.", "date": "2018.08.27", "title": "Четирима от ранените в катастрофата край Своге остават в тежко състояние"}
{"url": "https://www.dnevnik.bg/evropa/2018/08/27/3301869_merkel_e_protiv_othvurleni_kandidati_za_ubejishte_da/", "text": "Германският канцлер Ангела Меркел каза в интервю за телевизия А Ер Де, че е против предложение, предвиждащо да се даде възможност на отхвърлени кандидати за убежище, които са си намерили работа в Германия, да придобият дългосрочно право на пребиваване, предаде ДПА, цитирана от БТА. Предложението, направено от социалдемократите, предвижда да се позволи на отхвърлени кандидати за убежище да останат в Германия, ако са добре интегрирани в германската култура и трудовия пазар. Според Меркел обаче това може да създаде невярното впечатление, че бежанците и кандидатите за убежище могат да идват в Германия и после просто да се преориентират към област, в която има недостиг на умения. Миналата седмица  данни на Федералната агенция по заетостта  показаха, че все повече мигранти намират работа в Германия. Статистика от предходната седмица  също показа , че германските компании са успели да привлекат повече стажанти в програми за практическо обучение заради ръста в броя на молбите на търсещи убежище от Афганистан и Сирия.", "date": "2018.08.27", "title": "Меркел е против отхвърлени кандидати за убежище да остават в Германия, ако имат работа"}
{"url": "https://www.dnevnik.bg/sviat/2018/08/27/3301885_v_idlib_se_podgotviat_rejisirani_himicheski_ataki_do_2/", "text": "Руското министерство на отбраната заяви, че очаква да бъдат инсценирани атаки с химически вещества в Сирия днес и утре, предадоха РБК и РИА \"Новости\". В прессъобщение, разпросптранено вчера след обяд, официалният представител на институцията Игор Конашенков каза, че \"реактивни установки\" ще изстрелят химически боеприпаси, след като в Сирия са пребивавали \"англоезични специалисти\" по подобни инсценировки. Мястото ще е населеното място Кафр Зайта в провинция Идлиб,  последният район под контрола на бунтовници  в Сирия, край който режимът на президента Башар ал Асад струпва войски за начало на офанзива. Селището е само на 11 км път с кола от Хан Шейхун, където миналата година десетки загинаха при химическа атака, за която Западът и много арабски държави обвиняват сирийското правителство. Според Конашенков провокацията цели \"рязко да дестабилизира\" обстановката. Той добавя, че въпросната постановка ще бъде извършена от спецгрупа бойци, обучени от британската частна военна компания \"Олива\", чиито сили се събират край град Жиср аш Шугур и които при инсценировката на спасяването на цивилни ще са преоблечени като представители на неправителствената организация  \"Бели каски\" . Това обаче е същият район, в който според близкоизточни медии се струпват войски на сирийския режим, за да навлязат в Идлиб. Обичаен модел Информацията идва след редица химически атаки, новините за няколко от които които станаха водещи теми за международната общност в последните 5 години от войната в Сирия. През април миналата и тази година информацията за две атаки - едната  също в провинция Идлиб , а другата в Дума - доведоха до въздушни удари по цели на Асад, ръководени от Съединените щати (във втория случай  участваха и Великобритания и Франция ). И двете атаки бяха съпътствани от твърдения за инсценировки от съюзници и привърженици на Асад. Обикновено такива инциденти в хода на войната, за които Западът обвинява Сирия, а Русия - ту бунтовници, ту западни сили, се случват по време на офанзивите на режима за отвоюване на територии от бунтовници, често в решителна фаза, когато Дамаск опитва да ги накара да се предадат с помощта на Москва. Русия твърди, че атаките се провеждат точно тогава, за да се повлияе на хода на операциите. Само ден по-рано американски издания писаха, че Вашингтон е предупредил Москва за нови възможни удари в Сирия, ако  властите там отново използват  химически оръжия. В средата на миналата седмица пък САЩ  отправи същото предупреждение  заедно с представители на Франция и Великобритания.", "date": "2018.08.27", "title": "В Идлиб се подготвят \"режисирани химически атаки\" до 2 дни, твърди Русия"}
{"url": "https://www.dnevnik.bg/biznes/turizam/2018/08/27/3301889_dve_spasitelni_akcii_sa_bili_provedeni_vchera_v_rila_i/", "text": "Две спасителни акции са били проведени през вчерашния ден в Рила и Пирин, съобщават от Планинска спасителна служба (ПСС), цитирани от \"Фокус\". При единия инцидент е оказана помощ на турист с наранено коляно в района на Седемте рилски езера. При другия, под връх Каменица в Пирин е оказана помощ на турист с наранен глезен. Участието от страна на ПСС е било за транспорт на пострадалите. От планинската служба предупреждават, че днес условията за туризъм са добри, но времето е динамично. Температурите в планините варират между 10 и 15 градуса. Има разкъсана облачност на повечето места. Духа тих до умерен вятър.", "date": "2018.08.27", "title": "Планински спасители помогнаха на пострадали туристи в Рила и Пирин"}
{"url": "https://www.dnevnik.bg/evropa/2018/08/27/3301886_horata_v_severnite_strani_vsushtnost_ne_sa_tolkova/", "text": "Северните страни като Финландия и Норвегия редовно оглавяват световните класации на местата, където хората са най-щастливи. Ново проучване обаче показа, че щастието в тези държави далеч не е всеобщо, пише Би Би Си. Докладът  \"В сянката на щастието\" на Северния съвет на министрите и Института за изследване на щастието в Копенхаген има за цел да даде една по-нюансирана картина на живота в Дания, Финландия, Исландия, Норвегия и Швеция, допускайки, че техните репутации всъщност прикриват значителни проблеми в част от обществата, особено сред младите хора. В опит да създадат по-добра представа за т.нар. суперсили на щастието авторите на доклада проучили данни от периода между 2012 и 2016 г. Те помолили анкетираните да оценят удовлетворението си от живота от 1 до 10. Хората, дали оценка над седем, са категоризирани като проспериращи, тези, дали пет и шест – като борещи се с трудности, а всички по-надолу – като страдащи. Резултатите показват, че 12.3% от хората на Север спадат към втората и третата категория, като сред младите и възрастните процентът е най-висок - съответно 13.5 и 16 на сто. При възрастните хора болестите и самотата са най-големите фактори.  В петте държави много от хората, които казват, че животът не е хубав, са именно младежи и особено млади жени. Макар причините да се различават, се смята, че стресът, самотата и усещането за натиск за постигането на успехи може да играят голяма роля, отбелязва \"Гардиън\". Един от авторите на доклада дава за пример Дания, в която културата на перфекционизма е сериозен проблем. Психичното здраве като фактор Взимайки предвид всички възрастови групи, лошото общо здравословно състояние най-често е посочвано като причина, следвано от проблеми с психичното здраве, неравенство на доходите, безработица и ограничени социални контакти. Сред младите психичното здраве е най-големият фактор. Според един от авторите на доклада \"все повече млади хора се чувстват самотни и стресирани и страдат от психични разстройства\". В Дания 18.3% от хората между 16 и 24 години са заявили, че страдат от проблеми с психичното здраве, като при жените от тази възрастова категория процентът е дори по-висок – 23.8 на сто. За петте години на проучването в Норвегия се наблюдава увеличение от 40% в броя на младите хора, търсещи помощ заради този проблем.  Според доклада във Финландия,  която през 2018 г.  измести Норвегия като най-щастливата страна, самоубийствата са причина за една трета от смъртните случаи сред хората между 16 и 24 години. Младите жени по-често завяват, че се чувстват депресирани в сравнение с младите мъже. Авторите на доклада са на мнение, че високите доходи в северните държави защитават хората от усещането за страдание или усилия. Те установили, че хората са повече от три пъти по-склонни да дават по-ниска оценка на удовлетворението си от живота, ако са безработни. Това важи особено за мъжете, които освен това са по-склонни да заявяват, че страдат от психични проблеми, когато нямат работа. Докладът показва, че липсата на социални контакти е по-голям проблем сред мъжете, отколкото сред жените. Сред другите заключения е, че силно религиозните хора е по-вероятно да се чувстват по-щастливи, както и че няма разлики между хората, живеещи в провинцията и тези от градовете. Липсата на социални контакти е по-голям проблем за мъжете. Във всички възрастови групи мъжете, особено по-възрастните, са по-малко социално активни, което е фактор, свързван с нещастието. Авторите на доклада посочват и социално-икономическите последици от тези проблеми - отсъствието от работа заради болести, ниската продуктивност и използването на здравни услуги. Въпреки че докладът е фокусиран върху северните държави, в него се прави сравнение и с данни от други части на света. Докато в северния регион 3.9% от хората попадат в категорията \"страдащи\", процентът е много по-висок например в Русия (26.9 на сто) и във Франция (17 на сто).", "date": "2018.08.27", "title": "Хората в северните страни всъщност не са толкова щастливи, твърди ново проучване"}
{"url": "https://www.dnevnik.bg/sviat/2018/08/27/3301891_juber_zapochva_prehod_kum_elektricheskite_velosipedi_i/", "text": "Юбер\" смята да се съсредоточи върху електрически велосипеди и тротинетки, а не върху автомобили, за по-къси маршрути и да мисли за по-индивидуализирани модели на градски транспорт. Това каза главният изпълнителен директор на \"Юбер\" Дара Хосровшахи за в. \"Файненшъл таймс\". Според него това може краткосрочно да нанесе удар на компанията, която отчете загуба от 4.5 млрд. долара миналата година. Преди \"Юбер\" за пръв път да предложи акции на борсата, инвеститорите трябва да знаят, че краткосрочните загуби са важни за дългосрочните цели и една от тях е да се намали работата с автомобили в централните градски части. \"В час пик е доста неефикасно за метален гигант от един тон да превоза един човек на 10 сгради разстояние\", казва още Хосрошахи. \"Можем да оформим поведението на хората по начин, от който печели потребителят. Печели градът.\" През февруари \"Юбер\" добави възможността да се ползват електрически велосипеди към приложението си, а два месеца по-късно придоби компанията за споделяне на велосипеди \"Джъмп байкс\" за 200 млн. долара и действа в 8 американски града. През юни пък компанията обяви, че тази услуга ще  стъпи и на европейския пазар , започвайки от Берлин. Приходите от пътуванията с велосипеди действително биха били по-малки, но компанията се надява това превозно средство да се използва по-често - ефект, вече наблюдаван в Сан Франциско, обяснява ѝ главният изпълнителен директор. От това дългосрочно печелят и шофьорите, които сега работят с \"Юбер\", след като стане пренасочването към по-дълги маршрути, а задръстванията в градовете станат по-малки, смята още той.", "date": "2018.08.27", "title": "\"Юбер\" започва преход към електрическите велосипеди и тротинетки"}
{"url": "https://www.dnevnik.bg/sport/2018/08/27/3301916_vratariat_georgi_petkov_schupi_rekord_v_purvenstvoto/", "text": "Вратарят на \"Славия\" Георги Петков е подобрил рекорда за най-възрастен футболист в първенството, пише сайтът на белите. С участието си в двубоя с \"Лудогорец\" 42-годишният страж е изместил от първото място в класацията друг вратар - Йордан Филипов. Привържениците на \"Славия\" почетоха постижението на вратаря, като издигнаха плакат с надпис \"Вековен отбор - вековен вратар\". Петков  опази вратата си при нулевото равенство с \"Лудогорец\" . По-рано през годината той имаше ключова роля за спечелването на Купата на България при успеха срещу \"Левски\" с дузпи. \"Имахме ситуации и при повече късмет спокойно можехме да победим \"Лудогорец\". С оглед на нашия състав тази точка е добре-дошла. При нас е проблемът, че редуваме слаби и силни мачове. Това непостоянство се дължи на по-младите момчета\", каза Петков. Според него футболистите с по-малко опит постепенно ще израснат и ще подобрят представянето си. Вратарят изтъкна, че отборът му не е позволил на шампиона да играе по познатия начин. \"Славия\" игра много добре и не позволи на \"Лудогорец\" да има тези положения, които обикновено създава\", заяви Петков.", "date": "2018.08.27", "title": "Вратарят Георги Петков счупи рекорд в първенството"}
{"url": "https://www.dnevnik.bg/bulgaria/2018/08/27/3301939_bulgariia_e_usvoila_23_ot_parite_po_programite_s/", "text": "Изпълнението на част от програмите с европейско финансиране е под критичния минимум. Въпреки че програмният период започна през 2014 г. и е до 2020 г., до момента по всички оперативни програми са платени едва 23% от сумите – малко над 3.7 млрд. лева от общо над 16 млрд., съобщава в. \"Сега\", позовавайки се на справка на Информационната система за управление на еврофондовете. Най-нисък е процентът на усвояване по програма \"Морско дело\". От предвидените 222 млн. лв. са платени едва 1.25%. Подобно е положението и по Програмата за развитие на селските райони, по която са платени около 5% от заложените близо 6 млрд. лв. Усвояването по програма \"Околна среда\" също е сред най-ниските. При бюджет от 3.4 млрд. лв. за чист въздух, пречиствателни станции и отпадъци са усвоени само 8.3 на сто. Почти 11% от 657 млн. лв. пък са платени по програмата за държавната администрация \"Добро управление\". Предвидените европейски пари за подобряване на условията в местата за настаняване на бежанци, консултации за насърчаване на доброволното връщане и други също не са достатъчно добре усвоени. От заложените 41 млн. лв. са платени почти 12%. Най-висок процент на усвоени пари има по програмите \"Храни\" - 95.74%, и \"Транспорт\" - 82.37%. По първата парите се усвояват за осигуряване на топъл обяд за нуждаещите се, както и за раздаването на пакетирани храни за бедни от Българския червен кръст. Високият процент по програмата \"Транспорт\" се дължи главно на финансираното от нея строителство на софийското метро.", "date": "2018.08.27", "title": "България рискува да загуби милиарди по две европейски програми"}
{"url": "https://www.dnevnik.bg/skorost/2018/08/27/3301950_okolo_200_mln_leva_sa_nujni_sa_obnoviavaneto_na/", "text": "Около 200 млн. лева са нужни са обновяването на всички мостове по републиканските пътища в страната, казва в интервю за \"Труд\" министърът на регионалното развитие и благоустройството Николай Нанков. Според него е трудно да се посочи точна сума, защото няма проекти за ремонта на всички съоръжения, които са около 250.  Мостовете трябва да се ремонтират на всеки десет години , каза наскоро новият началник на пътната агенция. Той повтори, че за мостовете,  които имат нужда от спешен ремонт, са нужни 137 млн. лева , като те са 17 на брой. Министърът посочва, че приоритет на министерството е и ремонтът на тунелите по магистралите, които са част от трансевропейски коридори. Ако те не бъдат обновени до две години България, е заплашена от санкции от Европейската комисия. В отговор на въпрос Николай Нанков посочва, че се обсъжда идеята електронните винетки да могат да се плащат и като част от сметката за мобилен телефон. Предстоят разговори с мобилните оператори, за да се види дали това ще стане.", "date": "2018.08.27", "title": "Около 200 млн. лева са нужни за обновяването на всички мостове"}
{"url": "https://www.dnevnik.bg/sviat/2018/08/27/3301895_siriia_i_iran_skljuchiha_sporazumenie_za_voenno/", "text": "Министрите на отбраната на Сирия и Иран подписаха споразумение за сътрудничество в Дамаск, съобщиха агенциите \"Ройтерс\" и \"Тасним\". Иранският министър Амир Хатами е на двудневно посещение в Дамаск, където вече се срещна с президента Башар ал Асад и със сирийския си колега Али Абдула Аюб. Според \"Ройтерс\" Асад подчертал пред Хатами, че е нужно да се разработят планове за дългосрочно сътрудничество. Обвинявайки САЩ в опит за подкопаване на стабилността в Близкия изток чрез поддръжка за терористични организации, той казал, че това изисква Сирия, Иран и съюзниците им да си взаимодействат по-тясно. Пред репортери Хатами каза, че Техеран ще продължи да подкрепя сирийското правителство и няма \"трета страна\" да решава за сътрудничеството им. Аюб пък обяснил, че Дамаск е решен да си върне провинция Идлиб от бунтовниците, предадоха \"Франс прес\" и \"Ройтерс\". Вашингтон няколко пъти критикува ангажимента на Техеран и на ливанското шиитско движение \"Хизбула\". Джон Болтън, съветникът по националната сигурност на американския президент Доналд Тръмп, каза миналата седмица, че Иран трябва да изтегли силите си от Сирия. Техеран отговори, че иранското военно присъствие е по покана на правителството на Асад и не планира в непосредствено бъдеще да се оттегли, припомня \"Ройтерс\", цитирана от БТА. Над 1000 иранци, включително и членове на елитния Корпус на гвардейците на ислямската революция бяха убити в Сирия  от 2012 година досега . Първоначално Революционната гвардия не разгласяваше участието си в сирийския конфликт. През последните години с увеличението на броя на жертвите в техните редици нейни представители обаче станаха по-словоохотливи за ролята си в този конфликт. Техеран я представя като борба срещу сунитите, които се сражават на страната на \"Ислямска държава\" и според които шиитите (мнозинството от населението в Иран) са вероотстъпници, отбелязва \"Ройтерс\". Според \"Тасним\" работата на Иран е да \"поддържа сирийския народ срещу терористите\".", "date": "2018.08.27", "title": "Сирия и Иран сключиха споразумение за военно сътрудничество"}
{"url": "https://www.dnevnik.bg/bulgaria/2018/08/27/3301947_kratki_novini_dete_pochina_zabraveno_v_kola_po_vreme/", "text": "Започват проверки на пунктовете за зареждане на газови бутилки Държавната агенция за метрологичен и технически надзор (ДАМТН) започва масирани проверки на пълначните станции и пунктовете за зареждане на газови бутилки в цялата страна. От институцията подчертават, че това се налага заради зачестилите инциденти в последните месеци. От началото на годината инспекторите на агенцията са извършили 148 проверки, като са установени 14 нарушения, за които са съставени актове за административно нарушение. От метрологичния надзор подчертават, че през тази година са унищожили 91 газови бутилки с вместимост 7.2 литра и 10 литра. Задържани са вандалствалите в център за деца с аутизъм  Полицията в Плевен задържа петима заподозрени като извършители на вандалския акт, извършен в бившия дом \"Детелина\", а сега Център за деца аутисти. Разбито складово помещение и са нанесени вреди на врати, перални машини, гардероби, маси и столове. Сградата е била ремонтирана чрез дарения от фондация \"Стъпка за невидимите деца на България\" и сдружение \"Аутизъм днес\", но сега се налага нов ремонт, съобщи БТА.  НАП затвори аквапарка в Равадиново заради укрити обороти Националната агенция за приходите затвори аквапарка в село Равадиново заради неподаване на информация от касовите апарати към приходната администрация.  Обектът е наблюдаван от звеното за фискален контрол – Бургас и е установено, че там се укриват обороти. Обектът е запечатан. Общината ще плати погребенията на жертвите на катастрофата в Своге Столична община ще поеме разходите за погребенията на всички загинали в  тежката катастрофа в Своге през уикенда . Заради инцидента, при който загинаха 17 души, днес е обявен  Ден на национален траур.  Предложението за поемането на разходите за погребенията е на кмета Йорданка Фандъкова. От общината уточняват, че 15 души от загиналите са от софийското село Световрачене. За възстановяването на пострадалите пък се организира кръводарителска акция. Кръв може да се дари всеки ден и в Националния център по трансфузионна хематология. Работното време там е от 8 ч. до 12 ч. и от 13 ч. до 16.30 ч. , а в събота и неделя – от 9 ч. до 15 ч. Дете почина, забравено в кола по време на жегата Момчето е било на 2,5 години, а инцидентът е станал в неделя в с. Жельо войвода при температури от 30 градуса, съобщи говорителят на полицията в Сливен Първолета Мандинска, цитирана от \"Фокус\". Детето е било настанено в отделението по реанимация, най-вероятно е починало от топлинен удар, но е назначена е аутопсия, която да установи точната причина за смъртта му. Продължават следствените действия по изясняването на случая. Временно е изключено осветлението в тунел \"Траянови врата\"  Шофьорите да се движат с повишено внимание в двете тръби на тунел \"Траянови врата\" на автомагистрала \"Тракия\". Поради авария в електрозахранването временно е изключено осветлението в съоръжението, съобщават от агенция \"Пътна инфраструктура\" (АПИ). Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ", "date": "2018.08.27", "title": "Кратки новини: Общината ще плати погребенията на жертвите в катастрофата в Своге"}
{"url": "https://www.dnevnik.bg/sport/2018/08/27/3301948_zlato_v_drakonovite_lodki_na_aziatskite_igri_vduhnovi/", "text": "Обединеният корейски отбор спечели златен медал от азиатските игри. Състезателките от Южна и Северна Корея триумфираха на 500 м в традиционната надпревара с лодки, позната като драконови лодки. Златото идва в допълнение към бронза на 200 метра. Корейките спечелиха с 2:24,788 мин, като изпревариха с 0,304 сек китайките. Бронза на 500 м заслужи отборът на Тайланд. \"Изненадана съм, но тренирахме много здраво и това е резултатът. Заслужихме го. Много съм щастлива, това е много емоционален момент\", каза Ян Хюн-юн от обединения отбор. При награждаването вместо химн беше изпълнена традиционната корейска песен \"Ариранг\". Преди зимните олимпийски игри в Пьонгчанг напрежението между Северна и Южна Корея беше високо. Преди дни президентът на МОК  Томас Бах дори заяви, че комитетът е бил много близо до отмяна на игрите . Двете държави направиха стъпки към затопляне на отношенията и на игрите имаха общ отбор в женския хокей. Сега вече  се водят разговори на игрите в Токио 2020 да има повече обединени отбори .", "date": "2018.08.27", "title": "Злато в драконовите лодки на азиатските игри вдъхнови обединения корейски отбор"}
{"url": "https://www.dnevnik.bg/skorost/2018/08/27/3301904_fotogaleriia_bmv_pokaza_novoto_si_vijdane_za_roudstura/", "text": "БМВ демонстрира новото си виждане за родустъра в Калифорния, където представи през уикенда следващото поколение на Z4. На традиционния конкурс за елегантност в Пебъл Бийч компанията показа специалната версия Z4 M40i First Edition, която ще бъде произведена в лимитирана серия.", "date": "2018.08.27", "title": "Фотогалерия: БМВ показа новото си виждане за роудстъра в Калифорния"}
{"url": "https://www.dnevnik.bg/bulgaria/2018/08/27/3301959_turgovskiiat_registur_shte_zaraboti_napulno_v_16_chasa/", "text": "Търговският регистър и регистърът на юридическите лица с нестопанска цел работи от днес офлайн - на място в офисите му. През интернет той ще заработи напълно в 16 ч. За това увериха от Агенцията по вписванията - институцията, отговорна за регистъра, в съобщение до медиите. Премиерът Бойко Борисов на два пъти публично посочва срок, в който ще бъде решен проблемът с базата данни. Първо обеща това да се случи в сряда, а след това удължи времето до края на предишната седмица. И двата срока не бяха спазени. Регистърът не работи от 10 август. Сривът доведе до оставката на шефа на агенцията - Зорница Даскалова. Първоначалната информация за неработещата база данни бе срив по технически причини. В продължение на няколко дни държавните институции не обясниха каква е причината. Изтече единствено съобщение, че са сезирани МВР, Държавната агенция \"Национална сигурност\" (ДАНС) и прокуратурата - институции, които обикновено се търсят при съмнение за престъпления. След това се разбра, че става дума за 25 терабайта информация, по чието възстановяване се работи. В първата си публична поява след случилото се Даскалова лаконично обобщи ситуацията с репликата, че такива неща се случват. Повече за срива четете  тук . На нейно място скоростно бе избрана Габриела Козарева. Даскалова бе предложение от \"Атака\", но като член на Комисията за защита на конкуренцията (КЗК) при нея попаднаха доста преписки, свързани с интересите на икономическите кръгове около депутата от ДПС Делян Пеевски, припомня \"Капитал\". Същата политическа връзка може да се направи и за Козарева. Повече за нея вижте  тук . Търговският регистър функционира от 2008 г. и съдържа цялата информация за търговските фирми, фондациите, сдруженията и учредените залози. Всеки търговец - едноличен, дружество или кооперация, има профил, в който е публикувана информация за търговското му наименование, адрес на управление, представители, собственици, клонове, залози или запори върху дялове и т.н. Там се съдържат учредителните актове на дружествата и годишните финансови отчети, както и всички документи, въз основа на които е извършено или отказано вписване на обстоятелство. Фирмата, която поддържа информационната система на Търговския регистър, е \"Лирекс БГ\" ООД. Сегашният срив е поредният проблем от началото на годината. През пролетта основно заради недомислена законодателна промяна вписването на промени в дружествата започна да се бави с над 30 дни.", "date": "2018.08.27", "title": "Търговският регистър щял да заработи напълно в 16 часа (обновена)"}
{"url": "https://www.dnevnik.bg/bulgaria/2018/08/27/3301956_zashto_da_hodim_s_kolelo_na_rabota/", "text": "Ставането сутрин за работа е едно от най-трудните неща понякога, нали? Особено в понеделник след прекрасно прекаран уикенд. Въпреки това обаче трябва да станем, да хапнем, да пием кафе и да потеглим към работа. Тук идва обаче един доста специфичен и понякога досаден момент –  пътят до офиса . Доста често този \"момент\" означава близо час, прекаран в градския транспорт или в колата, а на всичкото отгоре задръстванията в по-големите градове още повече удължават това мъчение. Как може да се преодолее целия този сутрешен стрес и да се започне деня положително? Колелото е един от начините, с който може да избегнете всички онези задръствания, нервни шофьори и т.н. Ако имате велосипед у вас, не го дръжте прашасал в ъгъла. Използвайте го, за да ходите на работа с него. Колоезденето е идеалната  сутрешна тренировка . Ако потеглите към офиса с вашия велосипед, ще съчетаете полезното с приятното. Това действа тонизиращо и ви зарежда с енергия за целия ден, което пък подобрява трудоспособността и ви прави по-продуктивни на работното място. Освен това  ходенето с колело на работа  значително ще намали и всекидневния стрес в резултат от задръствания, лоши пътища, липса на паркоместа до работното място, изнервени шофьори, претъпкан градски транспорт и т.н. Разбира се, че и този вариант за пътуване към офиса има и своите минуси. За някои хора е доста трудно рано сутрин да извършват някаква натоварваща физическа дейност. От друга страна, не навсякъде има пригодени велоалеи и би било добре преди да тръгнете, да проверите трасето, по което ще преминете, за да сте сигурни за вашата безопасност. Споделете как вие обичате да пътувате към офиса. Междувременно можете да разгледате топ обявите за работа на  Karieri.bg .  търси  Pre-sales Engineer  търси: PHP Developer Търговец  търси  Senior JavaScript Developer  търси: Project Manager Investment Sales Consultant  търси: Fund Manager Accountant with English търси  Счетоводител  търси: Fundraising Associate – Financial and Marketing Analysis Social Policies Specialist, NO-C Level, FT  търси  Education Abroad Consultant  търси  Директор на дирекция \"Управление на проблемни кредити на физически лица\"  търси  Marketing Communication Executive (Digital Profile)  търси  Асистент на управител \"Централизирани дейности\" (м/ж)  търси  Key Account Manager  търси  Retail & HoReCa Activations Executive  търси: Началник на отдел \"Планиране и координиране\" Експерти в отдел \"Планиране\" Инспектори по банков надзор в отдел \"Финансови институции\"", "date": "2018.08.27", "title": "Защо да ходим с колело на работа"}
{"url": "https://www.dnevnik.bg/evropa/2018/08/27/3301987_franciia_e_pred_delikatnata_misiia_da_zatvori/", "text": "За разлика от ситуацията в САЩ, където президентът Доналд Тръмп иска да спаси централите, работещи с въглища, Франция реши да ги затвори до 2022 година. Тази мярка, която е в защита на климата, се очертава деликатна от социална гледна точка. Президентът Еманюел Макрон обеща по време на предизборната си кампания през 2017 година да затвори централите, работещи с въглища, през петгодишния си мандат. После, след избирането му, той повтори на няколко пъти този ангажимент. Решението е много символично: \"Франция иска да бъде пример в опазването на климата\", коментира Никола Бергаманс, изследовател от Институт по трайно развитие и международни отношения (IDDRI). Въглищата, които все още широко се използват в света и  особено в Германия , са най-популярният метод за производството на електричество. Във Франция са останали четири централи, които използват въглища: две на групата EDF в Кордеме (западната част) и в Хавър (северозападната част) и още две други на германската компания Uniper а Гардан (югоизточната част) и в Сент Аволд (източната част). Централите, работещи с въглища, имат незначителна роля в производството на електричеството, потребявано от страна, в което основен дял има ядрената енергетика. Миналата година въглищата са били 2.3% от мощностите с 3 гигавата и само 1.8% от общото производство. Само че и EDF, и Uniper отстояват запазването им, защото те лесно се задействат най-вече по време на пиковете в потреблението през зимния сезон. \"Когато става много студено, какво да правим, ако вече не могат да се използват централите с въглища - най-вече в Бретан, където централата в Кордеме е основният източник за захранване с електричество на този район\", попита през пролетта президентът и главен изпълнителен директор на EDF Жан-Бернар Леви при изслушване пред депутатите. При друго изслушване той дори заяви, че Бретан се е разминала на косъм със спиране на електрозахранването един ден миналата зима. Начин да се каже, че всички съществуващи методи на производство би трябвало да се запазят. Само че според RTE - компанията, която управлява електропреносната система, Франция разполага с достатъчно поле за маневриране, за да може да спре използването на въглищата до 2022 година. Този сценарий предполага все пак удължаване на използването на парка от ядрени реактори (без в сметката да влиза вече планираното затваряне на централата във Фесенем, в източната част на страната), изграждането на нови връзки със съседни страни и допълнително развитие на възобновяемите енергийни източници. На карта са заложени 5 хил. работни места Правителството обаче е изправено най-вече пред трудно социално уравнение в районите, някои от които вече са с разклатени позиции. \"Не трябва да се пренебрегва политическата воля, която ще трябва да се задейства, дори тук, във Франция, за да бъдат затворени тези централи\", защото \"това повдига много важни въпроси за местното население\", отбелязва Никола Бергаман. Общата конфедерация на труда твърди, че ще бъдат заплашени до 5 хил. работни места - става дума за служителите на EDF и Uniper, както и за заетите в доставките на въглищата в пристанищата. Синдикатите настояват за отсрочка. Според Жулиен Ламбер от Общата конфедерация на труда срокът 2022 година говори за \"демагогска позиция\". Да се програмира затваряне на завод и запазването на заетостта изисква 10 години предварителна подготовка, а не четири\", посочва той. Uniper се опасява и от \"по-голямо въздействие за промишлеността\" в района и настоява да се одобри \"приемлив механизъм за оказване на подкрепа\". EDF пък подготвя евентуална алтернатива за заводите си и изпробва в Кордеме използването на \"Екогориво\" (\"Ecocombust\") на основата на биомасата. Ако опитите са окуражителни, тези централи биха могли на първо време да горят междинно гориво, близо 50% биомаса и 50% въглища. В средносрочна перспектива целта е да се работи с 80% биомаса (през май вече бе направен успешен опит със това съотношение), та дори и 100%, според компанията. Правителството обаче е предпазливо към тази инициатива. \"EDF ще може, спазвайки задължителните правила за спиране на използването на въглища, да предложи трайни варианти\", каза през юни държавният секретар по екологичния преход Брюн Поарсон. /БТА", "date": "2018.08.27", "title": "Франция е пред деликатната мисия да затвори централите, работещи с въглища"}
{"url": "https://www.dnevnik.bg/bulgaria/2018/08/27/3301819_ot_treti_opit_obshtinata_uspia_da_prokara_mahane_na/", "text": "Общината в София продължава настоятелно да прокарва искането си за махане на паважите от столични булеварди. Това се вижда от последното заседание на Специализирания експертен съвет за опазване на недвижими културни ценности към Министерството на културата, на което е било решено да бъде премахнат паважът от бул. \"Пенчо Славейков\" в София. И той да бъде асфалтиран. В края на май съветът реши след две гласувания,  че паважът по този булевард трябва да се запази. А зам.-кметът по транспорта Евгени Крусев, защитаващ тогава искането на общината за асфалтиране, си тръгна ядосано. На последното заседание на експертите преди няколко дни обаче Столичната община отново поставя въпроса, се вижда от видеозаписа на заседанието. В аргументите за новото предложение и искане за асфалтиране на булеварда от общината посочват, че има готов инвестиционен проект и планират в края на август - началото на септември да започне рехабилитация на пътните платна. \"Категорично с две гласувания сме изказали своето мнение. Такова поведение е обидно за членовете на съвета, все едно сме гимназисти на поправителен изпит. Поискаха махането на паважите, не се съгласихме и ще го искат, докато се съгласим. Така разбирам поставянето на тази точка за разглеждане\", заявява по време на заседанието арх. Валентина Василева, която е представител на камарата на архитектите в съвета. \"Да не сме малоумни, това е ужасно обидна ситуация. Да се поставя един въпрос докато не се удовлетвори желанието на общината. Мачкайки собственото си становище отпреди месец\", заявява още тя. Само още един член на съвета я подкрепя в становището, че не е коректно въпросът да се поставя многократно, докато се удовлетвори искането. Арх. Василева отбелязва още, че всички участници в инвестиционния процес в България са длъжни да се подчиняват на едни и същи правила. И всички трябва да съгласуват със съвета инвестиционните си намерения, проекти, за паметници на културата преди да започнат каквато и да била дейност. \"Сега общината си е намерила изпълнител на нещо, за което не е получила разрешение. При бул. \"Дондуков\" бяхме в същата ситуация – върви ремонтът, а нямаше решение за паважите. На бул. \"Прага\" съветът не разреши и министърът не подписа премахването на паважите на булеварда. Общината ги премахна. С което показа, че стои над правилата и законите. Как ще поискаме от гражданите да ги спазват, след като самата община не ги спазва\", заявява Василева. Преди време пред \"Дневник\" арх. Василева посочи , че общината очевидно няма намерение да има паважи в столицата, а обясненията, че асфалтът е по-тих, по-екологичен, по-лесен за поддръжка са несъстоятелни аргументи. Столична община всъщност няма павьори, това е факт от години и не се прави нищо по въпроса. Така дори и там, където паважите биват запазени след сериозен обществен натиск, настилката се полага некачествено, отбеляза архитектът . Това поражда и проблемите с павираните улици  – паветата се вадят, стават на вълни, отварят се дупки и др. Този път да защити искането на общината пред експертите на заседанието присъства зам.-кметът по културата Тодор Чобанов. В отговор на това защо отново се внася искането, след като то вече е било гласувано два пъти, той казва: \"Получили сме уведомление от министъра на културата, но процедурата не е изчерпана. На последното заседание на съвета не е взето такова решение, което да удовлетворява изчерпването на процедурата. Има и нови обстоятелства, които изискват гледането на въпроса\". Отбелязва, че има писма от директори на болници в района на булеварда, които също искат премахването на паважите, тъй като се затрудняват линейките. Чобанов съобщава, че е възложено на музея за история на София да направи обследване на павираните улици в София и за това дали те трябва да са културна ценност. По думите му навремето, когато паважът на бул. \"Пенчо Славейков\" е бил обявен за защитен, не е направено такова обследване и той всъщност не отговаря на изискванията за защита. Нямало и сгради - паметници на културата, които да правят обща територия на културно-историческо наследство. Той пак декларира че в туристически и слабо натоварени зони из малки улици пък ще бъдат положени паважи. Това провокира изказвания от членове на съвета, които искат общината \"да не жонглира\" с културно-историческото наследство, а ясно да обяви кои улици ще са с паважи, кои няма да са. И да не се налага постоянно ваденето и снемането на статути \"на парче\". Чобанов коментира, че и това някога ще стане, но обследването не е \"бърза и лесна работа\". При гласуването този път искането на общината получава одобрение.", "date": "2018.08.27", "title": "От трети опит общината успя да прокара махане на паважа от бул. \"Пенчо Славейков\""}
{"url": "https://www.dnevnik.bg/sport/2018/08/27/3301978_machovete_vuv_vtoroto_nivo_na_ruskiia_futbol_zapisaha/", "text": "Мачовете от осмия кръг в Националната футболна лига поставиха рекорд по посещаемост за второто ниво на руския футбол. Десетте двубоя в неделя са събрали общо 112 367 зрители, съобщават от пресслужбата, цитирани от ТАСС. Най-посетен е бил мачът между \"Нижни Новгород\" и \"Авангард\", който е събрал 31 369 души. След това са двубоите \"Ротор\" - \"Факел\" (29 673) и \"Мордовия\" - \"Чертаново\" (24 326). И трите двубоя са се играли на стадиони, използвани на световното първенство по футбол. Още преди турнира руският президент  Владимир Путин изрази надежда, че съоръженията ще се използват по предназначение  дългосрочно и ще помогнат да се увеличи интересът към футбола. Това е първият случай, в който общата посещаемост на мачовете от кръга във второто ниво на руския футбол минава 100 000 зрители. Досегашното върхово посещение беше 98 118 души от май 2018 г. Елитът на  руския футбол също отчете рекорд в първия си кръг . Принос за добрата посещаемост вероятно имат проведеното в страната световно първенство, както и модернизираните и новопостроени стадиони. ", "date": "2018.08.27", "title": "Мачовете във второто ниво на руския футбол записаха рекордна посещаемост"}
{"url": "https://www.dnevnik.bg/analizi/2018/08/27/3301981_tolkova_li_e_losho_vissheto_obrazovanie_v_bulgariia/", "text": "В държавните висши учебни заведения \"парите следват студента\", ето защо никой няма интерес да предявява каквито и да било изисквания; младежите напускат сами по разни свои причини, а който е решил да остане непременно, бива избутван до финала. Няма сила, която да промени това положение по една проста причина: висшето образование е поминък за хиляди избиратели и колчем се ограничат някакви бройки, тутакси ще избухнат протести. Кой сериозен популист ще се занимава с реформи при това положение? Откъм студентите, решили да останат тук, основният мотив не е рейтингът на университета, а по-скоро това къде ще могат да изкарат евтино следването. Животът в големия град е скъп, на повечето се налага да работят (на цял работен ден, по мои наблюдения), а като ще е така – защо да не идеш направо в Германия; там поне общежитието ще е общежитие, столът – стол. Този мотив кара някои местни общности да се борят за висши училища и филиали, защото така поне децата остават у дома и не плащат наем, хранят се добре, пък и родителите им хвърлят по едно око. Това обезсмисля един важен аспект от висшето образование, което е свързано с откъсване от дома, пренасяне в друг, духовен свят. Тази работа предполага кампуси – отделени от града пространства, където учиш и общуваш, без да мислиш за битови неща. Но кампуси у нас скоро няма да има; преди време от високо място отговориха на нашия факултет, който искаше да направи кампус на 4-ти километър: \"Тук има много интереси.\" Обезсмислянето на висшето образование върви по различни линии. В медиите непрекъснато се обругава тъпоумието на университетските преподаватели, в което ги надминават може би само лекарите, обявявани редовно за убийци. Толкова ли лошо е нашето висше образование? Разбира се, несравнимо е с Харвард, но несравним е и капиталът, носещ приходи на този университет, който сега възлиза на близо 40 милиарда долара (почти колкото БВП на държавата ни). Водещите ни университети обаче са на нивото на второ- и треторазредните световни, в каквито много от децата ни решават да заминат. Тоест въпросът не е само в качеството на обучението. Нека да си го кажем: езикът на науката не е българският, особено когато става дума за икономика, компютри, ядрена физика.Трябва значи решително да завием съм двуезично образование (през споменатото Средновековие наука се е правела само на латински, а не на народните италиански, френски, бохемски говори). А нали си представяте какъв вой ще предизвика това откъм националпопулистите? Ако си дадем ясна сметка, че науката не е национална, ще трябва да тръгнем към все по-тясно сътрудничество със световни университети, които да рецензират работата ни. Това, че сега сами се оценяваме, е леко абсурдно (Шуменският университет анализира работата на Русенския, Софийския акредитира приятелите си в Пловдивския, експерт от съседната катедра точкува и проект...). Да не ви казвам как текат конкурсите в тази наша уютна провинция, където няма двама души в една сфера, които да не се познават Демографията е днес повод за всестранна национална депресия. Да, университетите ни загиват, защото се раждат малко деца и населението застарява. Как се справят чуждите ни колеги с този проблем, който съществува във всички развити страни? Привличат чуждестранни студенти. Висшето образование днес се е превърнало в гигантска, силно конкурентна индустрия, където трябва да хвърлим всички сили, ако искаме да запазим няколкото си водещи висши училища. Представата, че ще си правим национална наука за собствените деца, евентуално да излъжем някое македонче – е пълен анахронизъм. Една глобалната преориентация би била свързана с различни неща. Например ще трябва да преодолеем надигналия се расизъм в обществото ни, да сме готови да приемаме черни, жълти, шарени хора, които да обогатяват обществото ни, както става в големите университетски центрове по света. Най-печалното е, че българският бизнес изобщо не се интересува от дипломи, камо ли пък от успеха в тях. Назначават го с идеята, че ще го научат сами на каквото трябва. Държавните назначения пък се правят според партийна вярност, роднинство, местничество, тази тема хич да не я подхващаме. Вероятно вина за скъсването на доверието между образование и работодатели имат и двете страни: образователните институции снижават изискванията, за да не прогонят \"клиентите\"; преподавателите се окопават на едно място до живот, съпротивляват се на всякакви промени. Бизнесът пък развива алергия към университетското скудоумие, отхвърля с презрение тезата, че университетът може би подготвя цялостно мислещи човешки същества. И така всяка година – няколко публикации, едно изследване, малко взаимно обругаване в сутрешните блокове. Как се изгражда доверие аз не знам, но без него висшето образование няма сериозно бъдеще.", "date": "2018.08.27", "title": "Толкова ли е лошо висшето образование в България"}
{"url": "https://www.dnevnik.bg/bulgaria/2018/08/27/3301989_shofyorut_na_katastrofiraliia_v_svoge_avtobus_poluchi/", "text": "Шофьорът на катастрофиралия край Своге автобус Григор Григоров е привлечен към наказателна отговорност за причиняване на смърт по непредпазливост на повече от един човек при управление на моторно превозно средство. Както и за причиняване на телесни повреди на повече от един човек, информира пресцентърът на прокуратурата. Според известната до момента информация при инцидента в събота загинаха 16 души, а 21 бяха ранени. Григоров е обвинен за нарушаване на правилата за движение по пътищата. Вчера главният прокурор обясни, че експертиза е показала, че при разрешени 40 км в час автобусът се е движил с 53 км в час. От съобщението на прокуратурата се разбира, че шофьорът е бил обвинен вчера късно следобед. Той е с прокурорско задържане от 72 часа, като държавното обвинение ще поиска постоянния му арест от съда. Към момента задържането се изпълнява в условията на болнично заведение, където Григоров е на лечение. С постановление на главния прокурор разследването по делото е възложено на Националната следствена служба, което се осъществява от екип от следователи. В рамките на днешния ден предстоят допълнителни огледи. В същото време следователи осъществяват изземване на документи от регионалното министерство, Агенция \"Пътна инфраструктура\", Агенция \"Автомобилна администрация\" и търговското дружество - изпълнител на ремонта на пътния участък. Вчера стана известно, че прокуратурата разследва катастрофата в три направления -  действията на шофьора, на фирмата превозвач и на фирмата - строител на пътя. Повече за известните до момента данни, огласени след съвещание в Министерския съвет на ръководителите на отговорните ведомства при такива случаи, четете  тук . Справка за пострадалите и тяхното състояние вижте  тук.", "date": "2018.08.27", "title": "Шофьорът на катастрофиралия в Своге автобус получи обвинение за инцидента"}
{"url": "https://www.dnevnik.bg/sviat/2018/08/27/3301937_ksenofobiiata_v_rusiia_e_narasnala_riazko_za_godina/", "text": "За една година в Русия рязко е нараснал броят на гражданите, нежелаещи в страната да живеят хора от някои националности, разказва в. \"Ведомости\", цитиран от БТА. Изданието се позовава на проучване, извършено от  социологическия център \"Левада\"  сред 1600 души чрез лично интервю между 19 и 25 юли. За актуалността и запазването на социалната дистанция в отношенията към \"другия\" говорят не само резултатите от проучването, а официални изказвания. Цитиран е коментарът на депутат от юни 2018 г., който  призова жените в Русия  да се въздържат от контакти със запалянковци от друга раса. Попитани дали желаят представители на съответната група да не бъдат допускани в Русия, 43% отговарят утвърдително за   - 33% за  , а 30 на сто - за  . Срещу влизане в страната на   и   се обявяват по 27% от респондентите (въпреки че преобладаващата част от около 2 млн. чеченци живеят в Русия, а Чеченската република е субект на Руската федерация). Всеки пети (22 на сто) не иска да бъдат допускани  , а 15% са \"против\" влизането на   в страната. За година е нараснал - от 10 на 19 на сто - и делът на респондентите, които споделят идеята за   (става дума за етническите руснаци, или \"русские\", а не за гражданите на Руската федерация или \"россияне\"). Ограничения Промяната се забелязва при въпроса \"Трябва ли да се ограничи пребиваването на територията на Русия\" за осем групи - роми, китайци, виетнамци, централноазиатци, кавказци, украинци, евреи и \"всички нации освен руската\". Отговорите са в таблица, която показва динамиката на отношенията от 2004 г. насам. Ако миналия месец 32% от респондентите са поискали \"ограничения\" за пребиваването на  , през юли 2017-а такъв отговор са дали едва 17 на сто - 15 пункта разлика. За   31% са отговорили утвърдително през юли, при 15 на сто година по-рано. В някои категории промяната е малка, но това не може да се каже за   (от 8 на 17%) или   (от 4 на 12%). Ограничения за   искат 16 на сто (с пункт по-малко от миналата година), а делът на нежелаещите ограничения, 28%, не се е променил. Често са едноцифрени и процентите на запитаните, отговорили утвърдително на въпроса дали биха искали да видят украинци, централноазиатци, китайци, африканци, евреи и други като членове на семейството, близки приятели, съседи или колеги. Повече са склонните да ги приемат като жители на Русия или временно допуснати. Над една трета одобряват или разбират идеята за ограничения за достъпа до работа или наемането на жилища за хора от различни националности. Причините Социоложката Карина Пипия от \"Левада\" свързва засилването на ксенофобските нагласи с подобреното отношение на хората в Русия към САЩ и ЕС на фона на тазгодишното световно първенство по футбол, организирано във федерацията. \"Негативното отношение към Запада отново се измества от базовата ксенофобия към етническите малцинства\", разсъждава тя. \"Това може би има връзка с очакваните икономически трудности\" в Русия - \"тревогата по този повод може да се проектира върху външния противник, но може и върху етнически различните\", защото \"канализирането на негативните нагласи към Запада явно е изчерпало своя потенциал\", допълва Александър Верховски, директор на аналитичния правозащитен център \"Сова\",  цитиран от \"Ведомости\" . Но антизападните настроения в Русия според него няма да намалеят особено, тъй че няма много накъде да расте и етническата ксенофобия сред руснаците. Западът и мигрантите са двата общопризнати източника на неприятности за хората в Русия - нали трябва да припишат на някого вината за своите несгоди, обяснява Верховски.", "date": "2018.08.27", "title": "Ксенофобията в Русия е нараснала рязко за година, сочи проучване"}
{"url": "https://www.dnevnik.bg/zdrave/zdravosloven_jivot/2018/08/27/3301994_pusheneto_i_na_elektronni_i_na_konvencionalni_cigari/", "text": "Използването на електронни цигари увеличава двойно риска от инфаркт. Комбинираното им използване с конвенционални цигари пък води до пет пъти по-голяма вероятност от сърдечен удар спрямо хората, които не пушат. Това показват данните от  изследване на Калифорнийския университет , в който са обединени десет държавни университета в щата. В проучването са участвали близо 70 хил. души. Повечето от тях са пушили едновременно както електронни, така и конвенционални цигари. Голяма част от тях са имали влошени здравословни показатели в сравнение с тези, които използват само единия вариант. От Калифорнийския университет подчертават, че това е първото проучване, което изследва връзката между употребата на електронна цигара и риска от инфаркт. \"Много от по-възрастните участници в проучването пушат и двата типа цигари. Така те си мислят, че намаляват възможността да получат сърдечен удар, но е точно обратното. Рискът от инфаркт в този случай се увеличава с пет пъти\", заяви професорът по медицина в университета Стантън Гланц, като уточни, че става въпрос за ежедневна употреба на тютюневи изделия.", "date": "2018.08.27", "title": "Комбинацията от електронни и конвенционални цигари увеличава риска от инфаркт пет пъти"}
{"url": "https://www.dnevnik.bg/bulgaria/2018/08/27/3301666_sudut_i_obshtina_plovdiv_paziat_v_taina_dokumentite_za/", "text": "Всички документи, от които се вижда как и защо община Пловдив е избрала през 2015 г. фирма да изпълни обществена поръчка за 19.6 млн. лева за доставка на електронни табла за спирките и електронна системата за таксуване на пътниците, са тайна, защото не представляват обществен интерес. Това се разбира от решение на Административен съд - Пловдив, по жалба срещу отказ на общината да предостави документите по реда на Закона за достъп до обществена информация.  Документите са поискани от Йордан Иванов - председател на местната организация на ДСБ. Причината е, че системата за таксуване и таблата за разписанията все още не работят напълно, макар и да са минали повече от 2 години след крайния срок за това. Общината мотивира отказа си с това, че не може да предостави информацията, без да засегне интересите на третото лице - регистрираната в Испания фирма изпълнител \"Индра системас С.А.\".  Иванов обжалва пред Административния съд, който отхвърля протеста с мотив, че в заявлението липсват доводи за надделяващ обществен интерес. По тази причина съдът заключва и че общината не е посочила как споделянето на исканата информацията ще навреди на фирмата изпълнител, защото не било необходимо. Всичко е тайна Договорът между общината и фирмата \"Индра системас С.А.\" е сключен на 10 февруари 2015 г. и според условието до 2016 г. изпълнителят е трябвало да достави система за електронно таксуване със \"смарт\" карти с автобусно оборудване, портативни устройства за проверка и контрол, автомати за продажба на билети, техническо оборудване и софтуерни системи за обслужване на клиенти (front office), оборудване и системи за съхранение и обработка (back office), система за автоматично определяне на местоположението на превозните средства (AVL) и за информация за пътуването в реално време на автобусните спирки и на борда на автобусите (RTPI), както и уеб/смартфон приложения.  Със заявление по Закона за достъп до обществена информация Иванов е поискал да получи от общината протоколите от работата на комисията, избрала фирмата изпълнител, техническа спецификация, заложена в условията на поръчката - част от договора с фирмата, техническото предложението на фирмата, предложената от нея цена и заявлението й за участие в процедурата. Това са документи, които би трябвало да са публични и видими през сайта на Агенцията за обществени поръчки и сайта на общината в секция \"Профил на купувача\". Документите обаче ги няма в регистъра на агенцията, а  справка в сайта на общината показва , че там са качени само формулярите за направените плащания към фирмата изпълнител. \"Процедурата е проведена през 2013 и 2014 г. по реда на тогавашния Закон за обществените поръчки, който не изискваше публикуването на протоколите. Сега няма смисъл да ги качваме, след като договорът е изпълнен, като няма и нарушение на сегашния закон, каза Тодор Тодоров, ръководител на дирекция \"Обществени поръчки\" към общината. Договорът с изпълнителя и фактурите за плащанията обаче са качени с цел прозрачност, допълни още той. Йордан Иванов е поискал и тримесечните и окончателния доклад, който фирмата е трябвало да праща към общината, за да отчита изпълнението на поръчката, както е записано в условията на процедурата. Те също са му отказани. Искането е част от  проучване на \"Демократична България\"  на целия транспортен проект на общината. Освен тези документи община Пловдив е отказала да даде достъп и до приемо-предавателния протокол, с който потвърждава, че \"Индра системас С.А.\" е изпълнила задълженията си. Според договора след подписването му общината се е лишила от възможността да иска неустойки за общо 4 млн. лв. от фирмата изпълнител, защото е приела работата за извършена, каза Йордан Иванов пред \"Дневник\". Всички знаят, че нищо не знаят В Пловдив всички знаят, че няма как да разберат кога ще дойде автобуса, ако разчитат на електронните табла на спирките, защото те не работят. Ако пък показват някакви цифри, то те не отговарят на истината, каза още председателят на ДСБ - Пловдив. По думите му автоматите за зареждане на карти и купуване на билети в автобусите също не работят. От изказвания на кмета Иван Тотев, ръководителя на проекта Борислав Кръстев и зам.-кмета по транспорта Златин Велев, цитирани в медиите, се вижда, че те са на мнение, че проектът е изпълнен успешно. Цитиран от \"Фокус\" през юни тази година, Велев посочва, че модернизацията на градския транспорт в града е приключила още през 2015 г., но посочва и че до момента не спира, като вече в автобусите на 11 линии от градския транспорт се продават електронни билети. Градският транспорт в Пловдив включва 37 линии, показва справка в сайта на общината. От кабинета на Златин Велев не отговарят на посочения телефон за контакт. Грешната или липсваща информация по електронните табла обяснява пред \"Фокус\" през 2017 г. Борислав Кръстев. По думите му едната причина за това е човешка грешка - шофьорите не се \"чекират\" правилно по спирките на маршрута, като диспечерите невинаги могат да поправят ръчно тази грешка. Втората причина е, че частните превозвачи обновявали автопарка си, но не оборудвали достатъчно бързо новите автобуси с устройства за следене на превозните средства. \"Индра системас С.А.\" няма сайт за представителството си в България, като \"Дневник\" изпрати въпроси до компанията на електронния адрес, посочен в обявлението за сключен договор с общината и очаква отговор. ", "date": "2018.08.27", "title": "Съдът и община Пловдив пазят в тайна документите за поръчка за 19.6 млн. лева"}
{"url": "https://www.dnevnik.bg/sviat/2018/08/27/3301999_erdogan_i_putin_shte_obsujdat_siriia_s_rohani_na_7/", "text": "Турският президент Реджеп Тайип Ердоган ще бъде в Техеран на 7 септември за тристранна среща с колегите си от Русия и Иран Владимир Путин и Хасан Рохани, предаде администрацията му, цитирана от \"Хюриет дейли нюз\". На този ден според турските власти трябваше да има среща на върха на Турция, Русия, Франция и Германия. На събитието в Истанбул лидерите на 4-те държави трябваше да обсъдят мерки за край на конфликта в Сирия. Източници от френското президентство обаче казаха за \"Дойче веле\" и ДПА, че според Париж моментът не е подходящ, доколкото в дневния ред на срещата все още не са предвидени теми като прекратяване на огъня и политически реформи. Вместо това делегации на четирите държави ще се срещнат в Истанбул. Ердоган обяви срещата в края на юли, без да чака потвърждение от европейските партньори. Според \"Хюриет дейли нюз\" обаче Ердоган ще участва в третата среща на върха от процеса от Астана, насрочена за тази дата. Форматът от Астана включва Турция, Русия и Иран като \"гаранти\" на усилията за прекратяване на огъня в цялата страна. Групата договори създаването на т.нар. зони за деескалация, които обаче режимът на президента Башар ал Асад отвоюва една след друга от бунтовниците.  Последната им среща  бе в Анкара през април, а през ноември те се срещнаха и на руска територия, в Сочи, където свикаха  конгрес за възстановяването  на Сирия. Пътуването на Ердоган идва в момент, когато сирийските власти се готвят за офанзива в  единствената голяма провинция, контролирана от бунтовници . Правителството на Асад се поддържа от Русия и Иран и между  Анкара и Истанбул  има различия по въпроса дали трябва да започне операцията, особено заради доминиращата там групировка, джихадистката \"Хаят Тахрир аш Шам\". Преди няколко дни представители на руските власти казаха, че среща между Путин и Ердоган в Иран се очаква \"скоро\", без да навлизат в подробности.", "date": "2018.08.27", "title": "Ердоган и Путин ще обсъждат Сирия с Рохани на 7 септември вместо с Меркел и Макрон"}
{"url": "https://www.dnevnik.bg/bulgaria/2018/08/27/3302045_chastnite_veterinari_zaplashiha_borisov_s_protest_ako/", "text": "С писмо до премиера Бойко Борисов и министъра на земеделието Румен Порожанов от Българския ветеринарен съюз (БВС) заплашиха, че ще излязат на протест, ако държавата не им изплати дължимите суми за имунопрофилактика на животните до края на август. В съсловната организация членуват всички ветеринарни лекари на частна практика. Ветеринарният съюз припомня, че преди две години отговорните институции в страната са решили вложените от регистрираните ветеринарни лекари средства да се възстановяват два пъти годишно – до края на месец юни и в края на годината. Втори месец обаче те все още не са получили парите за първата половина на годината. Зам.-председателят на съсловната организация Димитър Цанков обясни пред БНР, че дължимата сума за периода от януари до юни е 8.5 млн. лева. Тя е с около 1 млн. лв. повече спрямо тази за първата половина на 2017 г. Именно този един милион е довел до забавяне на изплащанията, твърдят ветеринарите, като уточняват, че на 31 юли са получили обещание, че плащанията ще станат по най-бързия начин. \"Вместо това с писмо един от заместник-министрите – Лозана Василева, пита другия заместник-министър - Янко Иванов, за становище какъв е процентът на извършените мероприятия и защо сумата е по-голяма от тази за същия период на миналата година\", пише в писмото на ветеринарния съюз. Въпросът е бил препратен до изпълнителния директор на Българската агенция по храните Дамян Илиев, който е отговорил, че похарчените пари са повече, защото са зачестили случаите на болести като чума по дребните преживни животни, инфлуенца по птиците, африканска чума по свинете и др. Заради някои от тези болести се наложи избиването на стотици животни в Странджа. \"Очакваме всичко да ни бъде изплатено в някакви разумни срокове, но това не се получава. Нямаме сигурност кога ще стане това – дали няма да е септември, октомври, ноември, декември – никой не казва\", каза още Цанков пред БНР. От Българския ветеринарен съюз допълват, че ако до 31 август държавата не се разплати, на 3 септември ще дадат пресконференция, на която ще обявят началото на протестните действия, като с тях ще се иска и оставката на Румен Порожанов.", "date": "2018.08.27", "title": "Частните ветеринари заплашиха Борисов с протест, ако държавата не им плати дължимото"}
{"url": "https://www.dnevnik.bg/ot_vas/novini_ot_vas/2018/08/27/3301877_muzei_na_rumunskoto_selo/", "text": "Националният музей на селото (Muzeul National al Satului) в Букурещ е най-големият музей на открито в Европа. Нещо като \"Етъра\", но десетина пъти по-голямо. Музеят е открит официално на 10 май 1936 в присъствието на крал Карол ІІ. Днес е една от най-големите забележителности на румънската столица.", "date": "2018.08.27", "title": "Музей на румънското село"}
{"url": "https://www.dnevnik.bg/kultura/2018/08/27/3302006_otkritoto_krai_blagoevgrad_antichno_selishte_ne_e/", "text": "Откритото край Благоевград антично селище не е Скаптопара, а голям римски вилен комплекс. Това става известно от видеозаписа на заседание на Специализирания експертен съвет за недвижими културни ценности към Министерството на културата от миналата седмица. Пред комисията ръководителят на разкопките доц. Здравко Димитров заяви, че с 32 проучени сгради това са най-големите археологически разкопки за тази година. Въпреки това те не са достатъчно ценни, за да бъдат запазени на място. Заключението на екипа е, че става дума за голям римски вилен комплекс, който се е намирал в околностите на Скаптопара, а не за самото селище. Това беше потвърдено и от специалиста по древни надписи Николай Шаранков от Софийския университет. Съдейки по информацията от т. нар. Скаропаренски надпис, намерен в село Грамада по пътя за Горна Джумая, откритият археологически обект не може да е античното селище, твърди той. В надписа се казва, че по време на неговото съставяне селището Скаптопара е било старо, а разцветът на открития римски вилен комплекс е бил едва към III-IV век сл. Хр. Той изтъква и съществени различия в географското описание. Според него липсват всякакви данни, които да потвърдят, че археологическият обект е Скаптопара. Заключението на комисията е, че по-голямата част от откритията не притежават експозиционна стойност. На заседанието беше решено, че трасето на автомагистрала \"Струма\" ще се запази, а два от археологическите обекти ще бъдат преместени и експонирани встрани от магистралата. Става дума за раннохристиянска църква и за римска гробница, която е ценна с високата си степен на съхраненост и автентичност. Западните части на римска вила и баня, които не попадат в трасето на магистралата, ще бъдат експонирани на място.", "date": "2018.08.27", "title": "Откритото край Благоевград антично селище не е Скаптопара"}
{"url": "https://www.dnevnik.bg/sport/2018/08/27/3302073_bastian_shvainshtaiger_beshe_nagraden_za_zaslugi_kum/", "text": "Дългогодишният футболист на \"Байерн\" (Мюнхен) Бастиан Швайнщайгер беше награден с Орден за заслуги на федералната провинция Бавария от премиера Маркус Зьодер. Халфът, който е родом именно от Бавария и прекара 17 години в \"Байерн\", играе за \"Чикаго файър\" от 2017 г. Швайнщайгер се завърна в Мюнхен за кратко и беше награден с отличителния знак на провинцията. Швайнщайгер е сред най-заслужилите футболисти на \"Байерн\". Той носеше капитанската лента на отбора, а освен това има 500 мача във всички турнири за баварците. Халфът е №9 по участия във вечната ранглиста и спечели 18 трофея. \"Заслугите на Бастиан към футбола в провинцията и като цяло за всички баварци са огромни. Той е жива легенда за хората тук и аз много се радвам, че имаме възможност да го удостоим с тази чест\", каза премиерът Зьодер. Швайнщайгер се завърна в Мюнхен не само заради получаването на ордена, но и за демонстративен мач. Той ще зарадва публиката в Мюнхен в мач между \"Байерн\" и настоящия му отбор \"Чикаго файър\". В неделя няколко хиляди души изгледаха тренировката на американския тим на базата на \"Байерн\" \"Зебенер щрасе\". \"Да бъдеш баварец е начин на живот. Горд съм да получа най-високото отличие, което ще нося с удоволствие. Радвам се, че ще мога да съм посланик на всички баварци по света\", каза футболистът.", "date": "2018.08.27", "title": "Бастиан Швайнщайгер беше награден за заслуги към Бавария"}
{"url": "https://www.dnevnik.bg/sviat/2018/08/27/3302086_papa_francisk_roditelite_na_homoseksualni_deca_ne_biva/", "text": "Папа Франциск заяви в края на посещението си в Ирландия, че родителите на хомосексуални деца не бива да ги осъждат, да пренебрегват ориентацията им или да ги изхвърлят от къщи, а вместо това да се молят, да разговарят с тях и да се опитат да проявят разбиране, предаде агенция \"Асошиейтед прес\". На въпрос какво би казал на баща, чието дете току-що се е проявило като гей, папата отвърна, че първото нещо, което би посъветвал, е молитва. \"Не осъждайте. Водете диалог. Проявете разбиране и дайте на детето възможност да се изрази\". Папата добави, че може да се наложи да се потърси психиатрична помощ, ако детето се държи обезпокоително, но е различно, ако става дума за дете, а не за възрастен човек. Той призова родителите да не отвръщат с мълчание. \"Такова дете има право на семейство\", добави той. \"Толкова страдах, когато разговарях в събота с осем ирландски жертви на сексуални посегателства\", каза папата пред журналисти в самолета, с който отпътува от Дъблин след двудневното посещение в Ирландия. \"Мисля, че трябваше да изслушам тези осем души. За мен това беше болезнено, но придружено от утешението, че мога да помогна за изясняване на нещата\", каза папа Франциск, цитиран от \"Франс прес\". Той добави, че \"няма да каже нито дума\" за документа от 11 страници с обвинения от бивш служител на Ватикана, че е прикривал сексуални посегателства и затова трябва да подаде оставка. Според папа Франциск журналистите трябва да прочетат внимателно документа и сами да решат дали е достоверен./ БТА", "date": "2018.08.27", "title": "Папа Франциск: Родителите на хомосексуални деца не бива да ги съдят"}
{"url": "https://www.dnevnik.bg/sport/2018/08/27/3302081_grigor_dimitrov_v_edno_po-razlichno_intervju/", "text": "Последният турнир от Големия шлем за сезона започва и интересът постепенно се увеличава. Като една от звездите Григор Димитров е в центъра на вниманието и често е търсен за интервюта. Малко преди  първия си мач на US Open срещу Стан Вавринка  той проведе разговор, който беше далеч от традиционните интервюта. Димитров отговори на разнообразни въпроси на младия репортер Брена Шърман. Момичето го попита дали се наслаждава да бъде известен, а той отвърна: \"Знаеш ли на какво се наслаждавам? Наслаждавам се да печеля много. Когато го направиш, всичко останало идва с него\". Българинът каза, че любимата му песен за пеене е I Want It That Way на \"Бекстрийт бойс\". Пътят му на US Open започва с тежко изпитание срещу Вавринка. Мачът е тази вечер от 19.00 часа и с него се открива програмата на централния корт.", "date": "2018.08.27", "title": "Григор Димитров в едно по-различно интервю: Наслаждавам се, когато печеля (видео)"}
{"url": "https://www.dnevnik.bg/evropa/2018/08/27/3302062_sigurnostta_na_evropa_ne_triabva_da_zavisi_ot_sasht/", "text": "Президентът на Франция Еманюел Макрон заяви днес, че сигурността на европейския континент не бива да зависи от САЩ, предаде \"Асошиейтед прес\", цитирана от БТА. В реч в Париж пред френските посланици Макрон каза, че от европейците зависи да гарантират сигурността на Европа и че сътрудничеството в областта на сигурността трябва да включва всички европейски държави и Русия, при условие че има напредък с Москва по въпроса с Украйна. Словото, което продължи час и половина, имаше за цел да начертае пътна карта за френската дипломация през следващата година, отбелязва АП. Макрон призова Европа да бъде \"търговска и икономическа сила\", която защитава стратегическите си интереси и финансовата си независимост с инструменти, които могат да отблъснат извънтериториалните санкции на САЩ, предаде \"Ройтерс\". \"Многостранният подход преминава през голяма криза, която се сблъсква с цялата ни дипломатическа дейност преди всичко заради политиката на САЩ. Партньорът, с който Европа изгради новия свят след войната, изглежда, обръща гръб на тази обща история\", допълни президентът. Френският президент обяви, че през идните месеци ще представи проект за укрепване на сигурността в Европа, предаде \"Франс прес\". Макрон оцени като силно тревожна ситуацията в Сирия, където правителството на президента Башар Асад \"заплашва да предизвика  нова хуманитарна криза в провинция Идлиб\" . Това е последната провинция, останала под контрола на бунтовници, припомня АФП. Макрон призова \"да се засили още повече натиска върху режима и неговите съюзници\" за уреждане на конфликта с политически средства. В тази насока очаквам много  от Русия и Турция , \"предвид ролята им и поетите от тях ангажименти\", подчерта той. Френският президент потвърди решимостта си да се постигне напредък по сключеното през май в Париж споразумение между различните фракции в Либия, включително да бъдат произведени избори в северноафриканската държава през декември.", "date": "2018.08.27", "title": "Сигурността на Европа не трябва да зависи от САЩ, заяви Макрон"}
{"url": "https://www.dnevnik.bg/bulgaria/2018/08/27/3302088_jertvite_na_katastrofata_v_svoge_stanaha_17/", "text": "Жертвите на тежката катастрофа с автобус в Своге станаха 17, потвърди пред \"Дневник\" говорителят на главния прокурор Румяна Арнаудова. Славка Колева е починала при транспортирането ѝ към лечебните заведения след инцидента и е била закарана директно в Катедрата по съдебна медицина в София. Била е разпозната от близките си в неделя вечерта и затова досега известната бройка на жертвите беше 16. По-рано днес от прокуратурата съобщиха, че е повдигнато обвинение на шофьора на автобуса Григор Григоров. Той е обвинен за причиняване по непредпазливост на смърт и телесни повреди на повече от един човек. Нарушил е правилата за движение по пътищата, като е превишил ограничението от 40 км/ч в пътния участък, сигнализиран със знак за това. Григоров е задържан за срок от 72 часа. В момента задържането се изпълнява в условията на болнично заведение, където той е на лечение.", "date": "2018.08.27", "title": "Жертвите на катастрофата в Своге станаха 17"}
{"url": "https://www.dnevnik.bg/sviat/2018/08/27/3302079_lavrov_shte_e_v_republika_srubska_na_17_septemvri_no_i/", "text": "Президентът на босненската Република Сръбска  Милорад Додик  потвърди, че на 17 септември руският външен министър Сергей Лавров ще посети и \"столицата\" на административната единица Баня Лука, предаде телевизия N1. Лавров по думите му ще присъства на церемонията, с която ще се положат основите на сръбско-руски център. На събитието е бил поканен и руският президент Владимир Путин, съобщава телевизията, като цитира коментари на Додик за в. \"Вечерне новости\". \"Мисля, че това би било сериозен повод за негово посещение в Република Сръбска и Баня Лука. Ако ме питате дали мислим, че иска да дойде в (Република) Сръбска за откриване на центъра, мога да ви кажа, че мисля, че иска\", продължи той. Визитата на Лавров ще е по-малко от 3 седмици преди  общите избори в Босна и Херцеговина . На тях Додик, който утвърждава  симпатиите на Баня Лука към Русия , откакто е на поста, също е кандидат - той иска да стане сръбският член на колективното президентство на Босна и Херцеговина. Пред \"Вечерне новости\" той обяви, че вече е победител на изборите. \"Не отивам в Сараево, за да кимам с глава пред прищявките на бошняци и хървати по какъвто и да било въпрос... Отивам да защитя конституционните и законовите ни права.\" Босна и Херцеговина има тричленно президентство, в което влизат бошняк, сърбин и хърватин и се редуват два пъти като негови председатели в рамките на един мандат, всеки за период от 8 месеца. От началото на годината, с наближаването на изборите,  търканията както между членовете , така и между други представители на трите групи зачестиха, а  Република Сръбска  все по-често показва  независимост в решенията  и изтъква близостта си с Москва.", "date": "2018.08.27", "title": "Лавров ще е в Република Сръбска на 17 септември, но и Путин е поканен, каза президентът ѝ"}
{"url": "https://www.dnevnik.bg/gradska_sreda/2018/08/27/3302098_do_polovin_godina_rozariumut_v_stolichnata_borisova/", "text": "Започна ремонтът на Розариума в Борисовата градина в София, разположен непосредствено до Националния стадион \"Васил Левски\". Той трябва да е готов до половин година, а общата стойност на проекта е малко над 600 хил. лв., съобщиха от общината. Предвижда се цялостна реконструкция и подновяване на настилките, изграждане на ВиК инсталации, електроинсталации, автоматизирана поливна система и парково осветление. Предстои и изграждане на декоративен фонтан с помпено оборудване, както и поставяне на специални конструкции за поддържане на увивните видове. По проект в Розариума ще бъдат засадени и ще започнат да се отглеждат над 2 хил. рози от различни видове. Сред тях са чаенохибридни, полиантови, миниатюрни, щамбови, увивни и катерливи рози. Розариумът е част от Борисовата градина от началото на миналия век. За пръв път той е създаден през 1910 г. от градинаря Йосиф Фрай, който събира няколко селскостопански постройки, обособява алеи от рози и започва да организира ежегодни изложби на цветя там. Първата мащабна реконструкция на Розариума е през 1934 г., когато в него са засадени 1400 рози, донесени за целта специално от Германия.", "date": "2018.08.27", "title": "До половин година Розариумът в Борисовата градина ще е изцяло ремонтиран"}
{"url": "https://www.dnevnik.bg/politika/2018/08/27/3302102_mashinnoto_glasuvane_v_chujbina_bi_bilo_problem_spored/", "text": "В някои специфични видове секции би имало проблем да се инсталират машини за гласуване при сегашното законодателство. Това каза пред БНР говорителят на ЦИК Цветозар Томов. \"Секциите в чужбина по сегашния закон се създават 21 дни преди изборите. Тогава се определят и местата. Сегашният режим на откриване на секции извън страната не дава възможност да се въведе машинно гласуване там, защото сроковете, в които се определят местата за гласуване, са прекалено кратки\", добави Томов. Той уточни, че няма техническа възможност да бъдат изпълнени изискванията на Изборния кодекс по отношение на някои специфични секции – подвижните избирателни секции и секциите в болничните заведения и други места, където секции се откриват в последния момент. Цветозар Томов припомни, че ЦИК е отправила такова предложение към парламента още преди година и половина: \"Ако има закон, който ни задължава да хвърчим като пеперуди, ние няма да хвръкнем като пеперуди, нали така?\" Управляващата партия ГЕРБ възнамерява да вкара за обсъждане Изборния кодекс през септември. Председателят на правната комисия Данаил Кирилов  също каза преди седмица  пред \"Дневник\", че е невъзможно да се осигурят машини за гласуване на кораби и мобилните секции. Според Томов за разлика от предишния опит на ЦИК да осигури машини за гласуване сега сроковете са достатъчни. Софийският административен съд задължи комисията да въведе машинното гласуване до половин година. Делото срещу ЦИК бе заведено от бившите депутати от Реформаторския блок и настоящи членове на \"Демократична България\" Мартин Димитров и Петър Славов.  Комисията обжалва решението пред Върховния административен съд . В петък ЦИК публикува официална покана за определяне на прогнозна цена, закупуване, наемане и доставка в страната на не по-малко от 12 500 машини за гласуване.\"Няма пряка връзка между двете. Целта е да се проучат всички разумни възможности за осигуряване на устройствата, тяхната поддръжка и експлоатация\", каза Цветозар Томов.", "date": "2018.08.27", "title": "Машинното гласуване в чужбина би било проблем според ЦИК"}
{"url": "https://www.dnevnik.bg/sviat/2018/08/27/3302107_visshi_voenni_v_mianma_triabva_da_budat_sudeni_za/", "text": "Разследващи от ООН поискаха днес международното правосъдие да потърси сметка на главнокомандващия на армията на Мианма и на пет други високопоставени военни за \"геноцида\" срещу рохинджите, предаде \"Франс прес\", цитирана от БТА. \"Висшият генералитет на Мианма, включително и главнокомандващият Мин Аун Хлайн, трябва да бъдат разследвани и съдени за извършения геноцид в щата Ракхайн, а също така и заради престъпленията им против човечеството и военните престъпления в щатите Ракхайн, Кашин и Шан\", пише в доклад на мисията на ООН за установяване на фактите в Мианма. В периода  от август до декември миналата година  повече от 700 хил. рохинджи избягаха от Мианма в Бангладеш след военна офанзива. Според разследващите от ООН лидерът на Мианма Аун Сан Су Чжи \"не е използвала положението си на ръководител на правителството или моралния си авторитет, за да се противопостави или да попречи на събитията в щата Ракхайн\". Въпреки това в доклада на разследващите се посочва също, че цивилните власти не са имали особена възможност да упражнят контрол над армията и по нищо не личи те да са участвали директно в планирането или в извършването на посегателствата над рохинджите. Съветът за сигурност на ООН на няколко пъти прикани Мианма да преустанови военните операции и да спомогне за завръщането на рохинджите по родните им земи, припомня \"Франс прес\". Очаква се по-късно тази седмица представител на Европейския съюз да се срещне с авторите на доклада. Междувременно \"Фейсбук\" съобщи, че премахва профилите на някои представители на армията в Мианма, включително този на главнокомандващия. Става дума за общо 20 индивидуални потребители и организации, както и за един профил в \"Инстаграм\", които са следвани от общо 20 млн. души, съобщи  компанията собственик  на социалната мрежа, цитирана от \"Ройтерс\". Целта според публикацията е да се ограничи разпространението на \"омраза и дезинформация\".", "date": "2018.08.27", "title": "Висши военни в Мианма трябва да бъдат съдени за геноцид, обявиха разследващи в ООН"}
{"url": "https://www.dnevnik.bg/sport/2018/08/27/3301986_formula_1_oceni_upotrebata_na_oreola_sled_tejkata/", "text": "В последните няколко години Международната автомобилна федерация (ФИА) обсъждаше усилено нуждата от монтирането на преграда, която да защитава пилотите във Формула 1 при тежки инциденти. Това доведе до въвеждането на системата за сигурност \"Ореол\" (halo), която обаче не беше посрещната с общо одобрение от началото на сезона. Сред основните опасения беше страхът от намалена видимост на пистата, но впоследствие критиките се оказаха неоснователни и състезателите се нагодиха към структурата на системата. Последната надпревара в Белгия се оказа моментът, в който и най-големите скептици бяха убедени в ползите от \"ореола\". В неделя  зрителите на пистата \"Спа\" станаха свидетели на зрелищна катастрофа  с Фернандо Алонсо, който прелетя над Шарл Леклер от \"Заубер\". Двамата пилоти останаха невредими след тежкия инцидент, като мнозина ръководители, състезатели и експерти оцениха високо ролята на \"ореола\".  \"Сигурността е на първо място. Заради това въведохме \"ореола\", написа в \"Туитър\" президентът на ФИА Жан Тод. \"Вече можем да спрем с дискусиите около \"ореола\". Той спасява животи\", допълни световният шампион през 2016 г. Нико Розберг. Причина за тежката катастрофа стана пилотът на \"Рено\" Нико Хюлкенберг, който не уцели точката си на спиране и удари Алонсо с висока скорост. Впоследствие испанецът \"прескочи\" Леклер, като след състезанието се видяха поражения по титаниевата рамка на \"ореола\" на болида на \"Заубер\". \"Видях повторението и \"ореолът\" е сред нещата, които е добре да имаме днес. Положителното е, че и тримата сме здрави, най-вече Шарл\", каза Алонсо след инцидента. Леклер, който е един от противниците на системата за сигурност, заяви, че е щастлив, че е имал защита над главата си. \"Не знам дали днес (\"ореолът\") беше от полза или не. Не знам какво би се случили без него, но определено е полезен в някои случаи.\" В тестовете на ФИА преди началото на сезона \"ореолът\" даде положителна оценка в 15 случая, а в други два резултатът беше неутрален. Структурата на системата за сигурност е изградена така, че да спира достигането на големи обекти до кокпита на пилота. \"А хората все още мислят, че болидите не трябва да ги имат. Днес можехме да загубим още един фантастичен талант без \"ореола\", заяви бившият състезател на \"Маруся\" Макс Чилтън. \"След видяното можем да кажем: \"Ореолът\" е красив\", допълни бившият пилот Фелипе Маса.", "date": "2018.08.27", "title": "Формула 1 оцени употребата на \"ореола\" след тежката катастрофа на \"Спа\""}
{"url": "https://www.dnevnik.bg/evropa/2018/08/27/3302099_brekzit_ne_triabva_da_razdelia_evropa_zaiavi_makron/", "text": "Запазването на единството на Европейския съюз е по-важно от изграждането на тесни отношения с Великобритания след Брекзит, заяви френският президент Еманюел Макрон, цитиран от \"Ройтерс\". Макрон, който  в началото на август се срещна  с британския премиер Тереза Мей за разговори за излизането на Великобритания от ЕС, заяви, че иска да се постигне сделка за Брекзит до края на годината. \"Франция иска да поддържа силна, специална връзка с Лондон, но не и ако цената е раздробяването на ЕС\", каза президентът  в реч  пред френските посланици. По думите му Брекзит \"е суверенен избор, който трябва да уважаваме, но не може да се случва за сметка на цялостта на ЕС\".", "date": "2018.08.27", "title": "Брекзит не трябва да разделя Европа, заяви Макрон"}
{"url": "https://www.dnevnik.bg/evropa/2018/08/27/3302000_italiia_iska_spirane_na_evrofondove_za_ungariia_zaradi/", "text": "Високопоставени служители от една от партиите в управляващата в Италия коалиция заявиха, че еврофондовете за Унгария трябва да бъдат спрени заради нежеланието на страната да приема мигранти, предаде EUobserver. Парламентарните лидери на Движение \"Пет звезди\" се изказаха преди среща между крайнодесния италиански вътрешен министър Матео Салвини и унгарския премиер националист Виктор Орбан. \"Страните, които не участват в преразпределянето и които дори не отговарят на молбите на Италия за помощ, не трябва да продължават да получават европейски фондове от нас, и сред тях в момента е Унгария\", казаха Франческо Д'Ува и Стефано Патуанели, лидери на Движение \"Пет звезди\" в камарата на депутатите и в сената. Орбан е яростен противник на разпределянето на мигранти между държавите членки, за което настоява Италия. Орбан и Салвини водят твърди антиимигрантски политики, но гледат на проблема по различен начин – Италия иска повече споделяне на бремето в ЕС, а Унгария призовава за национален контрол върху имиграцията. Според официални лица от ЕС категоричните и противоречащи си позиции на двете държави затрудняват намирането на компромис за политиката за бежанците на европейско ниво. Срещата между Салвини и Орбан идва на фона на  развръзката около кораба \"Дичоти\" . През уикенда всички 137 мигранти от Африка, намиращи на кораба в пристанищния град Катания в Сицилия, слязоха на брега, след като италианската църква, Албания и Ирландия дадоха съгласие да приемат част от тях. По-рано Италия  заплаши да намали вноската си  в европейския бюджет, ако и други държави не се съгласят да приемат мигранти. В неделя италианският премиер Джузепе Конте каза, че страната му не може да спазва фискалните правила на ЕС, докато проблемът с мигрантите не бъде решен.", "date": "2018.08.27", "title": "Италия иска спиране на еврофондове за Унгария заради отказа й да приема мигранти"}
{"url": "https://www.dnevnik.bg/sport/2018/08/27/3301980_us_open_2018_nepredvidimata_bitka_mejdu_nadal/", "text": "На обща възраст 100 години и 201 дни, с общо 3510 мача зад гърба си и 40 титли от Големия шлем Роджър Федерер, Рафаел Надал и Новак Джокович продължават да властват с пълна сила над мъжкия тенис. Въпреки че преминаха през различни контузии и проблеми през последните години, тримата все още са способни да поддържат ниво, което е недостижимо за останалите. Федерер спечели Australian Open за шести път и вдигна 20-ата си титла от Големия шлем. Надал продължи да твори история на червените кортове и покори \"Ролан Гарос\" за 11-и път. Джокович се завърна на голямата сцена след две трудни години и завоюва четвъртия си трофей от \"Уимбълдън\". Сега тримата големи в съвременния тенис гледат уверено към трона на US Open. Последният за годината турнир от Големия шлем започва днес, а всичко извън триумф на 37-годишния швейцарец, 32-годишния испанец или 31-годишния сърбин би било сериозна изненада. Всеки от тях ще преследва значимо постижение на кортовете в Ню Йорк. Федерер може да стане първият играч с шест титли от US Open в Откритата ера на тениса. Надал ще опита за пръв път в кариерата си да защити трофей от Големия шлем на твърди кортове. Джокович ще се бори за 14-а титла в турнирите от голямата четворка, която ще го изравни с Пийт Сампрас на третото място във вечната ранглиста. Едва за втори път след 2012 г. Федерер, Надал и Джокович си разпределиха първите три титли от Големия шлем. Тогава испанецът беше принуден да пропусне US Open заради контузия. Сега обаче всички предпоставки за една вълнуваща и непредвидима финална битка са налице. Големите фаворити Букмейкърите и специалистите дават леко предимство на Джокович и Надал срещу Федерер. Шансовете за успех на сърбина са оценени с коефициенти между 3.25 и 3.50, а тези на Надал - между 3.50 и 4.00. Залози за триумф на швейцареца се приемат при коефициенти между 6.00 и 7.00. Прогнозите на повечето анализатори са разделени между Джокович и Надал. Сърбинът се възроди, откакто в навечерието на сезона на тревни кортове отново започна да работи с дългогодишния си треньор Мариан Вайда. Формата му постепенно се подобряваше - полуфинал в Монте Карло, четвъртфинал на \"Ролан Гарос\" и финал в \"Куинс\", за да се стигне до може би малко очаквания, но напълно закономерен триумф на \"Уимбълдън\". В Торонто Джокович допусна изненадваща загуба от Стефанос Циципас, но се завърна триумфално в Синсинати. Той измъкна четири поредни трисетови битки - срещу Адриан Манарино, Григор Димитров, Милош Раонич и Марин Чилич, преди да сломи по безапелационен начин Федерер във финала. По този начин сърбинът стана  първият играч в историята, печелил всички турнири от сериите \"Мастърс\". Джокович има 15 победи в последните си 16 мача и е загубил само два от 21 двубоя, откакто приключи сезонът на червени кортове. В този период той записа успеха и само едно поражение срещу тенисистите от топ 10. Сърбинът сервира на високо ниво, показва обичайния атлетизъм и бързина в придвижването по корта, а бекхендът му е познатото оръжие, с което може да пречупи най-големите си съперници. \"Когато гледам Новак, виждам различен играч. Не мисля, че играе по същия начин. Има нещо различно. Не знам дали е станал по-зрял, но играта му определено е. Извън корта той изглежда много смирен и спокоен, но когато стъпи на игрището, става много устремен. Новак е фаворит, но на неговия път стои Рафа\", заяви Матс Виландер в анализа си за \"Евроспорт\". От своя страна Надал показва изключително високо ниво във втори пореден сезон. Toй беше спрян от контузия в четвъртфинала с Марин Чилич в Australian Open, но след това спечели пет титли - Монте Карло, Барселона, Рим, \"Ролан Гарос\" и Торонто. Испанецът беше близо и до триумф на \"Уимбълдън\", но пропусна \"скрит\" мачбол в  епичния полуфинал с Джокович и отстъпи след 8:10 в петия сет . От началото на сезона лидерът в световната ранглиста има едва три загуби в 43 мача. \"Мисля, че Надал е фаворит. Той е моят избор. Игра много добре в Канада, пристига свеж в Ню Йорк. Според мен взе умно решение да пропусне Синсинати. Определено полуфиналът им с Новак на \"Уимбълдън\" беше един от мачовете на годината. Но твърдите кортове пасват по-добре на Рафа от тревата. Новак също е невероятен на твърди кортове. Но е факт, че на \"Уимбълдън\" разликата между двамата беше толкова малка, а според мен Джокович определено е по-добър играч на трева от Рафа. Надал ще бъде невероятно мотивиран да спечели, защото усеща, че може да достигне рекорда на Федерер за най-много титли от Големия шлем\", коментира бившият капитан на САЩ за купа \"Дейвис\" Патрик Макенроу. Според Виландер миналогодишният шампион в Ню Йорк едва ли ще бъде спрян до финала. \"Рафа е фаворит заедно с Новак, защото може да бъде победен само от изключителен играч. Той никога не дава лесни точки, освен ако не притежаваш сервиса на Кевин Андерсън и Джон Иснър. Само Новак и може би Федерер, ако е в топ форма, могат да победят Надал\", каза още носителят на седем титли от Големия шлем. Специалистите дават по-малки шансове на Федерер, което се дължи най-вече на натрупания брой мачове през сезона с оглед възрастта му и на тежкия поток, в който попадна. Потенциално швейцарецът може да срещне Ник Кириос още в третия кръг, Хьон Чун или Фабио Фонини в осминафиналите, Джокович в четвъртфиналите и Александър Зверев или Марин Чилич в полуфиналите. Петкратният шампион в Ню Йорк започна блестящо сезона с 15 поредни победи, които го изведоха до титлите в Австралия и Ротердам и до финала в Индиън Уелс. В последните седмици обаче той не показва същата форма. Световният №2 загуби финала на турнира в Хале от Борна Чорич, след което отстъпи в четвъртфиналите на \"Уимбълдън\" срещу Кевин Андерсън, въпреки че водеше с 2:0 сета. В Синсинати швейцарецът трябваше да прави драматичен обрат срещу Вавринка, в полуфиналите отстрани Давид Гофен след отказване на белгиеца, а срещу Джокович във финала не получи много шансове. \"Мисля, че Рожър изглеждаше малко неуверен в Синсинати. И въпреки това той стигна до финала. Ако той успее да запали искрата за втората седмица, ще бъде голяма заплаха. Точно тогава той става изключително опасен\", заяви Макенроу. Самият Федерер не се счита за главен претендент за трофея. \"Не съм фаворит. Според мен фаворитите са Рафа и Новак\", каза той в навечерието на US Open. На същото мнение е и Виландер: \"Джокович и Надал са най-големите фаворити. Не съм сигурен, че можем да причислим Роджър към тези двамата.\" Останалите претенденти Освен тримата големи фаворити в тазгодишния US Open ще участват още четирима бивши шампиони - Вавринка, Анди Мъри, Марин Чилич и Хуан Мартин дел Потро. Шансовете за успех на първите двама изглежда нищожни. Вавринка се представи страхотно в Торонто и Синсинати, но турнирите във формат три от пет сета все още изглеждат твърде голямо предизвикателство за играч, който все още търси най-добрата си форма след две операции в коляното. За Мъри предстои първо участие в Големия шлем от \"Уимбълдън 2017\". Шотландецът също трябваше да се подложи на операции и не игра в продължение на година заради проблеми с хълбока. Той има само седем мача през сезона, като загуби четири от тях. Чилич притежава играта да спечели всеки турнир на бърза настилка. Тази година той стигна до финала на Australian Open, като даде здрав отпор на Федерер, преди да загуби в пет сета. Именно мачовете срещу най-големите имена остават ахилесова пета на 29-годишния хърватин. Освен това в последните години с напредването на сезона се наблюдава спад във формата му. Чилич отпадна още в третия кръг на US Open през 2016 и 2017 г. Тази година хърватинът допусна сензационен обрат от 2:0 до 2:3 сета срещу аржентинеца Гуидо Пея във втория кръг на \"Уимбълдън\". Турнирите в Торонто и Синсинати бяха положителна стъпка напред, но той отново се пречупи в големите мачове, като отстъпи в трисетови битки съответно срещу Надал и Джокович. Ако има тенисист, който може да разбие тазгодишната доминация на Федерер, Надал и Джокович в Големия шлем, това категорично е Дел Потро. 29-годишният аржентинец прави един от най-силните си сезони. Той спечели първата си титла от сериите \"Мастърс\" (Индиън Уелс), стигна до полуфинал на \"Ролан Гарос\" и четвъртфинал на \"Уимбълдън\" (загуби от Надал), а в момента заема рекордното в кариерата си трето място в световната ранглиста. През 2017 г. Дел Потро игра полуфинал в Ню Йорк, като допусна обрат в четири сета срещу бъдещия шампион Надал. След няколко кошмарни години, в които постоянно се бореше с контузии в китката, аржентинецът постепенно се приближава до мечтания финал в турнирите от Големия шлем, който продължава да му убягва, откакто спечели US Open през 2009 г. Дел Потро е пети в списъка с фаворитите на букмейкърите. Те дават по-големи шансове само на Федерер, Надал, Джокович и Александър Зверев. 21-годишният германец прави втори пореден силен сезон, като вече има три титли и общо пет финала в сериите \"Мастърс\". Той обаче така и не успява да постигне дългоочаквания пробив в турнирите от Големия шлем. \"В момента не виждам Зверев като кандидат. Не мисля, че ще направи крачка напред. По-скоро мисля, че от младите Стефанос Циципас и Денис Шаповалов имат шансове да стигнат до четвътфиналите или полуфиналите. Двамата определено притежават играта, за да го постигнат\", коментира Виландер. Шампионът от финалите на АТП Григор Димитров е доста назад в сметките на букмейкърите и специалистите. Той е едва 12-и в списъка, като пред него са Джокович, Надал, Федерер, Зверев, Дел Потро, Чилич, Мъри, Кириос, Вавринка, Милош Раонич и миналогодишният финалист Кевин Андерсън. Българинът, който никога не е преминавал четвъртия кръг на US Open, ще има  изключително тежък съперник още в първия кръг.  Той ще се изправи срещу шампиона от 2016 г. Вавринка. Дори при успех срещу швейцареца шансовете му не изглеждат много големи, тъй като потенциален съперник в третия кръг е Раонич, в осминафиналите - Джон Иснър, а в четвъртфиналите - Дел Потро.", "date": "2018.08.27", "title": "US Open 2018: Непредвидимата битка между Надал, Джокович и Федерер"}
{"url": "https://www.dnevnik.bg/sport/2018/08/27/3302089_filip_lhamsuren_obiavi_che_e_prikljuchil_uspeshno/", "text": "Филип Лхамсурен обяви, че е приключил успешно самостоятелната си експедиция \"Прегръдката на Амазония\". Той започна предизвикателството си в края на април с идеята да премине със собствени сили през амазонската джунгла. \"Достигнах до солените води на Атлантическия океан. Самостоятелната ми експедиция \"Прегръдката на Амазония\" е официално изпълнена. Пет месеца с кану, колело и пеша. Една дума: благодарност\", съобщи пътешественикът във \"Фейсбук\". Преди началото на последния етап Лхамсурен даде интервю за \"Дневник\", в което  заяви, че се стреми да се наслаждава на всеки миг от предизвикателството , защото сред природата се чувства най-добре. \"Никога не гледам далеч към финала, защото съм тук и сега\", каза тогава той. Цялостният маршрут включваше над 5000 км в девствената природа на най-голямата тропическа гора в света и спускане по Амазонка до вливането ѝ в Атлантическия океан. Лхамсурен се движеше сам – с кану, колело или пеш, и осигуряваше прехраната си сам. Желанието му беше да стане третият пътешественик в света, преминал със собствени сили през амазонската джунгла.", "date": "2018.08.27", "title": "Филип Лхамсурен обяви, че е приключил успешно експедицията \"Прегръдката на Амазония\""}
{"url": "https://www.dnevnik.bg/citat_na_deniia/2018/08/27/3302146_citata_na_denia_ako_zakon_ni_zaduljava_da_hvurchim/", "text": "Така говорителят на ЦИК Цветозар Томов обясни защо комисията  не може да изпълни изискванията на закона  за въвеждане на машинно гласуване въпреки решението на Софийския административен съд.", "date": "2018.08.27", "title": "Цитат на деня: Ако закон ни задължава да хвърчим като пеперуди, ние няма да хвръкнем"}
{"url": "https://www.dnevnik.bg/bulgaria/2018/08/27/3302154_turgovskiiat_registur_veche_raboti_i_onlain/", "text": "Търговският регистър вече работи и онлайн. Това се вижда от сайта му. По-рано днес от Агенцията по вписванията - отговорната за базата данни институция, съобщиха, че от днес той работи на място в офисите му, и обещаха да бъдат възстановени функциите му през интернет в 16 часа. Търговският регистър и Регистърът на юридическите лица с нестопанска цел претърпяха срив на 10 август. Няколко дни нито една от функциите им не работеше. След това те поетапно започнаха да бъдат възстановявани. Сривът бе обяснен първоначално с технически причини, като той доведе до оставката на шефа на агенцията - Зорница Даскалова. В първата си публична поява след случилото се тя лаконично обобщи ситуацията с репликата, че такива неща се случват. Повече за срива четете  тук . На нейно място скоростно бе избрана Габриела Козарева. Даскалова бе предложение от \"Атака\", но като член на Комисията за защита на конкуренцията (КЗК) при нея попаднаха доста преписки, свързани с интересите на икономическите кръгове около депутата от ДПС Делян Пеевски, припомня \"Капитал\". Същата политическа връзка може да се направи и за Козарева. Повече за нея вижте  тук . Търговският регистър функционира от 2008 г. и съдържа цялата информация за търговските фирми, фондациите, сдруженията и учредените залози. Всеки търговец - едноличен, дружество или кооперация, има профил, в който е публикувана информация за търговското му наименование, адрес на управление, представители, собственици, клонове, залози или запори върху дялове и т.н. Там се съдържат учредителните актове на дружествата и годишните финансови отчети, както и всички документи, въз основа на които е извършено или отказано вписване на обстоятелство. Фирмата, която поддържа информационната система на Търговския регистър, е \"Лирекс БГ\" ООД. Сегашният срив е поредният проблем от началото на годината. През пролетта основно заради недомислена законодателна промяна вписването на промени в дружествата започна да се бави с над 30 дни.", "date": "2018.08.27", "title": "Търговският регистър вече работи и онлайн"}
{"url": "https://www.dnevnik.bg/sport/2018/08/27/3302267_viviani_specheli_tretiia_etap_vuv_vuelta_ispaniia/", "text": "Италианецът Елиа Вивиани (\"Куикстеп\") спечели третия етап от Обиколката на Испания. Това беше първа възможност за спринтьорите да се борят за етапна победа и те не я изпуснаха. Вивиани изпревари своя сънародник Джакомо Ницоло (\"Трек\") и световният шампион Петер Саган (\"Бора\"). Спринтьорът на \"Куикстеп\" измина дистанцията от Михас до Аляурин де ла Торе (178.2 км) за 4:48.12 часа. Етапът обаче беше доста сложен заради множеството изкачвания и средната скорост беше 37.10 км/ч. Етапът се оказа специален в историята на  испанската Вуелта , след като е 1500-тен юбилеен. Победата е 65-а в кариерата на Вивиани и общо 16-а за сезона, откакто е в \"Куикстеп\". Белгийският тим пък има 58 успеха за годината. Вивиани вече има етапни успехи в две от трите големи обиколки. През настоящия сезон той взе  четири етапа в \"Джиро д'Италия\"  и спечели цикламената фланелка за най-добър спринтьор. Участието е второ за италианеца във Вуелтата след 2012 г., когато най-доброто му класиране беше второ място. В генералното класиране не настъпиха никакви промени, като лидер след три етапа продължава да бъде Михал Квятковски. Полякът от \"Скай\" има аванс от 14 секунди пред  Алехандро Валверде  и 25 пред Вилко Келдерман (\"Сънуеб\"). Антонио Молина (\"Каха Рурал\"), Нанс Петерс (AG2R), Жорди Симон от \"Бургос\", Ектор Саес \"Еускади\", Луис Анхел Мате (\"Кофидис\") и Пиер Ролан (EF). В двете категоризирани изкачвания в етапа Пуерто дел Мадроньо от първа категория и Пуерто дел Виенто от трета, Мате премина пръв. Той добави 13 точки към досегашния си актив от 11 точки и затвърди първото място в класацията за най-добър катерач в обиколката. Около 40 километра преди финала имаше контраатака от основната група. Йеле Велейс и Виктор Кампенертс (\"Лото Судал\"), заедно с Алекси Гужар (AG2R) и австрйският шампион Лукаш Постълбергер (\"Бора\") се включиха в челната група. Последен пред основната група се задържа именно австриецът, който обаче беше хванат около 10 километра преди финала. В оставащите километри нито един отбор не водеше организирано, защото профилът беше много труден. Все пак от \"Куикстеп\" успяха да пласират Елиа Вивиани в най-добра позиция и около 200 метра преди финала италианецът изпревари основния си конкурент Петер Саган. \"Може би някои ще си помислят, че етапът е бил лесен щом спринтьор е спечелил. В този етап имаше около 3000 метра денивелация, което го направи много сложен. Първоначално \"Скай\" водеха догонването, но после ние се включихме. Доста дълго време се опасявахме, че няма да се стигне до масов спринт, но Каспер Асгрен и Питер Сери свършиха огромна работа. Накрая Морков ми помогна много\", каза след етапа Вивиани. Във вторник предстои четвърият етап между Велес-Малага и Алфакар, който е дълъг 161.4 километра. В него има две изкачвания от първа категория, като финалът е на височината Пуерто де Алфакар (12.4 километра със среден наклон 5.4%).", "date": "2018.08.27", "title": "Вивиани спечели третия етап във \"Вуелта Испания\""}
{"url": "https://www.dnevnik.bg/evropa/2018/08/27/3302125_germanskata_armiia_tursi_voinici_kato_se_reklamira/", "text": "Когато Марлон завършил гимназия в Германия, военната кариера му изглеждала доста по-привлекателна от работата в завод за производство на автомобили. По тази причина няколко месеца преди да навърши 18 години, той се присъединил към германската войска и станал един от над 10-те хиляди записали се непълнолетни след края на задължителната военна служба през 2011 г. \"Исках да изпитам нещо, да стигна до границите на възможностите си и да разбера докъде мога да стигна\", казва пред \"Ройтерс\" Марлон, който помолил да не бъде споменавана фамилията му. Той служи в база във Фирек, Североизточна Германия, близо до границата с Полша. Германската армия, или Бундесверът , започна да полага драстично по-големи усилия за набиране на военнослужещи като част от общото засилване на бойната готовност след руската анексия на украинския полуостров Крим през 2014 г. През 2017 г. Германия обяви, че ще увеличи броя на действащите си военнослужещи от 179 хил. до 198 хил. през 2024 г. Натискът върху Берлин да засили армията си стана още по-голям, когато през юли американският президент Доналд Тръмп заяви на срещата на върха на НАТО, че Вашингтон може да прекрати подкрепата си за алианса, в случай че Европа не увеличи разходите си за отбрана. За да се сдобие с нови кадри, войската провежда насочени към младите хора кампании в интернет с привлекателни видеозаписи, с което провокира критиките на леви политици и на защитници на правата на децата в Германия, където военната кариера продължава да е нещо чувствително и 70 години след Втората световна война. Кампаниите обаче дават резултат. През 2017 г. 2128 непълнолетни са се присъединили към германската армия, с 11.4 процента повече от през 2016 г., представляващи 9 процента от всички новопостъпили, сочат данните на правителството. Доброволна казарма Видеозаписи на Бундесвера в \"Ютюб\" показват на фона на музика живота на младите войници и са събрали повече от 64 милиона гледания. През октомври трафикът в сайтовете за обяви за работа на Бундесвера се е увеличил с 60 процента по време на излъчването в \"Ютюб\" на поредицата \"Мали\", разказваща за живота на осем войници, които служат като миротворци на ООН в западноафриканската страна. Каналът на германската армия в \"Ютюб\" има над 330 хил. последователи и последните публикувани в него видеозаписи показват живота на група млади паравоенни. Армията е активна и във \"Фейсбук\", \"Инстаграм\" и \"Снапчат\". Според анкета на института \"Трендънс\", в която са участвали 20 хил. ученици от цяла Германия, войската сега е третият най-желан работодател в страната след производителя на спортна екипировка \"Адидас\" и полицията. Армията похарчи общо около 35 милиона евро за привличане на военнослужещи миналата година, което е два пъти повече от похарченото през 2011 г., когато бе прекратена  задължителната военна служба , показва ежегодният доклад на парламента за Бундесвера. Марлон споделя, че преди да се запише, е разглеждал сайта на войската и е гледал видеозаписи в \"Ютюб\". Той имал нужда от съгласието на майка си, защото бил под 18 години, но тя с радост му го дала и сега е доволна, че някога неподреденият й син е станал по-организиран. \"Погрешен сигнал\" Бундесверът твърди, че материалите в \"Ютюб\" целят да покажат реалистична и автентична картина на живота в армията, но някои политици и защитници на правата на децата казват, че лъскавата реклама оставя погрешно впечатление у непълнолетните. \"Всички рекламни материали на Бундесвера съдържат по-скоро приключенско, а не реалистично описание на работата\", казва говорителят по въпросите на отбраната на пацифистката партия \"Левите\" Тобиас Пфлюгер. Повече от 30 хил. души са подписали стигнало миналата година до германския министър на отбраната Урсула фон дер Лайен писмо, в което се призовава Бундесверът да престане да привлича непълнолетни за военнослужещи. Тя заяви тогава, че армията трябва да разполага със същата възможност като другите работодатели да привлича хора под 18 години, и добави, че непълнолетните биват обучавани в обезопасени пространства и не им се разрешава сами да носят оръжие, преди да станат на 18. \"Това е смущаващо и изпраща погрешен сигнал на света\", казва Ралф Вилингер от правозащитната организация \"Тер дез ом\". \"Бива отслабен международният стандарт, изискващ навършени 18 г., и така се поощряват въоръжени групировки и армии на други страни да оправдават употребата на непълнолетни за войници.\" Непълнолетните новобранци в Германия преминават през военното обучение, през което минават и пълнолетните, но за тях има специални правила, като например забраната да стоят на пост и употребата на оръжие само за целите на обучението. Илка Хофман, член на борда на синдиката на образователните и научните работници, в който членуват около 280 хил. учители, социални и образователни работници, казва, че природата на военното дело предопределя повишено внимание при наемането на непълнолетни. \"Това не е нормална професия. В никоя друга професия не се учиш да убиваш и не се сблъскваш с опасността да те убият на война. Това е единствената разлика\", твърди Хофман. /БТА", "date": "2018.08.27", "title": "Германската армия търси войници, като се рекламира сред непълнолетните"}
{"url": "https://www.dnevnik.bg/sport/2018/08/27/3302264_svetovnata_1_otpadna_oshte_na_starta_na_us_open_sled/", "text": "Световната №1 Симона Халеп отпадна още в първия кръг на US Open. Румънката допусна тежка загуба от Кая Канепи с 2:6, 4:6. 33-годишната тенисистка от Естония, която миналата година сътвори сензация с достигането си до четвъртфиналите в Ню Йорк, стигна до победата само за 76 минути. Халеп беше сочена за големия фаворит в тазгодишния US Open. Румънката обаче така и не намери отговор срещу изключително мощните удари на Канепи. Естонката показа много агресивна игра, като изтласкваше съперничката си далеч зад основната линия и не й даваше възможност да се върне в разиграванията. Халеп спечели откриващия гейм, но Канепи отговори с впечатляваща игра и серия от пет поредни гейма в своя полза. Световната №1 намали изоставането си на 2:5, но естонката затвори първия сет с безапелационен сервис гейм на нула. Канепи започна ударно и втората част. Тя поведе набързо с 3:0, като реализира два пробива. Халеп все пак намери сили да се върне в сета. Шампионката от \"Ролан Гарос\" върна единия пробив и намали до 2:3. При 3:4 тя успя да заличи изоставането си с пробив на нула. Инициативата премина на страната на световната №1, която имаше две поредни възможности да поведе с 5:3. Тя обаче допусна обрат от 40:15 и отново изостана с пробив пасив. Получила шанс да сервира за спечелването на мача при 5:4, Канепи не трепна и след категоричен гейм на 15 си осигури място във втория кръг. Естонката спечели 60 от разиграните 107 точки, като реализира пет пробива от седем възможности. Тя завърши срещата с много повече непредизвикани грешки - 28 срещу 9, но компенсира с цели 26 печеливши удара срещу скромните девет за Халеп. Канепи сложи край на серията си от три поредни загуби в турнирите от Големия шлем и записа четвъртата си победа срещу действаща №1 в света. Във втория кръг естонката ще се изправи срещу квалификантката от Швейцария Жил Тайхман.", "date": "2018.08.27", "title": "Световната №1 отпадна още на старта на US Open след тежка загуба"}
{"url": "https://www.dnevnik.bg/sviat/2018/08/27/3302272_sasht_i_meksiko_postignaha_novo_sporazumenie_za/", "text": "Президентът Доналд Тръмп обяви, че САЩ и Мексико са постигнали много добро търговско споразумение след дълги преговори по преразглеждане на  Северноамериканското споразумение за свободна търговия  ( НАФТА ), предаде агенция \"Франс прес\". \"Това е голям ден за търговията. Това е едно наистина много добро споразумение за двете ни страни\", заяви Тръмп в Овалния кабинет. Тръмп заяви, че се надява и Канада скоро да се включи в преговори за  ново търговско споразумение  и добави, че иска новият документ да не се казва Северноамериканско търговско споразумение като досегашното, отбелязва ДПА. Канада, която е страна по НАФТА, не е участвала в тази фаза на преговорите, защото предпочете да изчака САЩ и Мексико да решат разногласията си. Мексиканският президент Енрике Пеня Нието призова канадския премиер Джъстин Трюдо да сключи тристранно споразумение със САЩ и Мексико още тази седмица. \"Току-що разговарях с премиера на Канада Джъстин Трюдо за преговорите по НАФТА и за постигнатия между Мексико и САЩ напредък. Казах му колко важно е връщането му в процеса, за да сключим тристранно споразумение още тази седмица\", написа той в \"Туитър\". Американският постоянен търговски представител Робърт Лайтхайзър каза, че вероятно споразумението ще бъде подписано през ноември. То ще бъде пратено в Конгреса в петък, допълни той, предаде \"Ройтерс\"./ БТА", "date": "2018.08.27", "title": "САЩ и Мексико постигнаха ново споразумение за търговия"}
{"url": "https://www.dnevnik.bg/bulgaria/2018/08/27/3302273_kritikuvanata_ot_eksperti_mantinela_bila_postavena_ot/", "text": "Критикуваната от експерти мантинела на пътя в Искърското дефиле, където в събота стана автобусна катастрофа със 17 жертви, е поставена не от компанията - строител, а от общината. Това съобщи БНТ без да посочва източник. Общината монтирала металния ограничител допълнително, защото тази част от пътя е урбанизирана територия, се разбра от репортаж в централната новинарска емисия. . По-рано днес експерти от независимия Институт за пътна безопасност посетиха мястото на катастрофата и показаха пред телевизионни камери редица дефекти на мантинелата - винтовете са от различен вид и калибър, около металните колчета има незапълнени дупки, където може да влиза вода и да размеква почвата. Друг дефект според тях е, че мантинелата отделя тротоара от пропастта вместо шосето от тротоара. Владимир Тодоров, председател на Българска асоциация на застраховани и пострадали при катастрофи, пред Би Ти Ви твърди, че мантинелата е трябвало да бъде сменена, и това е записано в предписанията към фирмата - изпълнител на ремонта. Председателят на агенция \"Пътна инфраструктура\" Светослав Глосов пък каза пред Би Ти Ви, че мантинелата не е можела да спре 4-тонния автобус. В късния следобед автобусът беше натоварен на платформа и извозен за допълнително разследване. ", "date": "2018.08.27", "title": "Критикуваната от експерти мантинела била поставена от община Своге"}
{"url": "https://www.dnevnik.bg/sviat/2018/08/27/3302208_rusiia_kudeto_edin_vic_struva_do_shest_godini_zatvor/", "text": "През 2015 г. Едуард Никитин споделил в социалните мрежи виц, иронизиращ недотам лъчезарното според него бъдеще на страната му. Сега е подсъдим за \"екстремизъм\" по силата на закон, злоупотребите с който предизвикват все по-остри критики. Делото срещу 42-годишния безработен инвалид е само едно от десетките, образувани през последните години от руското правосъдие заради безобидни според мнозина шеги в интернет. Същевременно правозащитниците критикуват Кремъл за целенасочени действия, с които кара руснаците сериозно да си помислят, преди да разгласят своето мнение в мрежите - едно от последните пространства, в които критиците на властта досега не бяха сурово преследвани. \"За една невинна шега може да бъде привикан всеки несъгласен с властите на страната\", обобщава пред АФП Максим Камакин, адвокатът на Едуард Никитин. \"Изглежда, у нас само оптимистите имат право на живот.\" Абсурд В един от двата поста в социалните мрежи, за които Никитин е съден, баща обяснява с цинични думи на сина си, че Русия изобщо няма да се оправи. Другият е рисунка, изобразяваща \"ватенка\" - това е дреха от съветския период, а сега така наричат обидно хора, които подкрепят сляпо властите. Заради \"абсурдния\" и още неприключил скалъпен процес срещу Едуард Никитин вече са замразени банковите му сметки, компютърът му временно е конфискуван и му е отнета възможността да участва в каквато и да било опозиционна дейност, посочва неговият адвокат. Обвинен в \"насаждане на омраза\" и \"посегателство срещу човешкото достойнство\", руснакът рискува присъда до шест години затвор, при все че в повечето случаи се налагат по-леки наказания - глоба или обществено полезен труд. Съдебните преследвания при подобни случаи не са нещо ново за Русия, но някои от тях, съпроводени с медиен шум, привлякоха вниманието към това явление. Джон Сноу воскресе! В сибирския град Барнаул е образувано дело срещу  Даниил Маркин , 19-годишен студент, споделял в интернет хумористични \"мемове\", сред които изображение на Джон Сноу, герой от сериала \"Игра на тронове\". Под образа му е изписано \"Джон Сноу воскресе! Воистину воскресе!\" - пародия на възгласа, който чуваме от вярващите на православния Великден, заради което младежът е обвинен в \"подстрекаване към религиозна омраза\". А срещу 23-годишната Мария Мутузная, също жителка на Барнаул, е повдигнато обвинение в \"екстремизъм\" по повод картинки, качени на страницата ѝ в много популярната руска социална мрежа \"ВКонтакте\". На едната африкански деца държат празни купички и има надпис: \"Черният хумор е като храната - не стига до всички.\" \"Много често силите на реда действат явно неадекватно на потенциалната заплаха, реагират на постове и мемове прекалено сурово и без никакво основание, отбеляза с тревога през август Mail.ru - компанията, собственик на мрежата \"ВКонтакте\". Затова дружеството на олигарха Алишер Усманов се обявява за промяна в закона и \"амнистия\" за \"несправедливо осъдените по тези дела\". Според независимото сдружение \"Агора\" през 2017 г. в Русия са били осъдени 43 души за публикации в интернет срещу 32 през предходната година. \"Държавата се побърка\" Руското министерство на съобщенията и масовите комуникации се обяви за смекчаване на закона; не се разглежда обаче никакъв проект в този дух. \"Основната идея на тази политика е да всее страх сред интернет потребителите. Да създаде впечатлението, че властите следят всекиго от тях\", смята Саркис Дарбинян, адвокат по дела, свързани с мрежите. \"Мнозина потребители вече се страхуват да изразят собствено мнение. Налагат си самоцензура и трият споделеното преди време. Това намалява свободата на словото в Русия\", подчертава той. Различно се държи в интернет и Дмитрий, 21-годишен потребител от уралския град Екатеринбург, един от онези, които изтриват свои предишни постове. \"Сега наистина има страх: държавата се побърка, може да ви арестуват за някакви лайкове\", обяснява той пред АФП. \"Не искам да имам нищо общо. Искам да бъда в безопасност.\" /БТА", "date": "2018.08.27", "title": "Русия, където един виц струва до шест години затвор"}
{"url": "https://www.dnevnik.bg/biznes/2018/08/27/3302276_bnb_poniji_prognozata_si_za_ikonomicheskiia_rastej/", "text": "Българската народна банка понижи очакванията си за растежа на българската икономика през 2018 г. Докато през декември експертите й прогнозираха, че брутният вътрешен продукт ще се повиши с 4.2% през тази година, сега очакванията са за 3.9%, съобщи  \"Капитал\".  Основна причина за корекцията е по-високият от очаквания внос. Двигатели на икономиката са инвестициите в страната и потреблението на домакинствата, което ще се отрази и на покупките на чужди стоки,  сочи последната макроикономическа прогноза на БНБ. Очакванията са износът да ускори темпа си на растеж, но по-умерено спрямо вноса, в резултат на което отрицателният принос на нетния експорт ще се увеличи в сравнение с миналата година. Същевременно увеличението на цените в страната ще се ускори.  През следващите две години икономическият растеж ще се запази около 4%. Прогнозата на Европейската комисия от юли е за също за растеж от 3.8% през 2018 г. и 3.7% през 2019 г..", "date": "2018.08.27", "title": "БНБ понижи прогнозата си за икономическия растеж"}
{"url": "https://www.dnevnik.bg/photos/2018/08/27/3301936_fotogaleriia_svetovnite_snimki_na_denia_-_27_avgust/", "text": "Млади хиндуистки монаси извършват ритуално къпане за участие във фестивала Джанай Пурнима в Непал. Празненствата, посветени на пълнолунието, са придружени с ритуали за пречистване от греховете.", "date": "2018.08.27", "title": "Фотогалерия: Световните снимки на деня - 27 август"}
{"url": "https://www.dnevnik.bg/sport/2018/08/27/3302275_vavrinka_otnovo_se_okaza_nepreodolimo_prepiatstvie_za/", "text": "Григор Димитров отпадна още в първия кръг на US Open. Българският тенисист изигра слаб мач и загуби от Стан Вавринка с 3:6, 2:6, 5:7. Шампионът от финалите на АТП беше спрян от швейцареца във втори пореден турнир от Големия шлем. Преди 56 дни двамата се изправиха един срещу друг в първия кръг на \"Уимбълдън\". Тогава Димитров взе категорично първия сет, но загуби след обрат в оспорвана четирисетова битка. Този път обаче българинът се представи много неубедително и почти не оказа съпротива на шампиона в Ню Йорк от 2016 г. Световният №8 сервираше слабо и беше изключително неуверен в своите удари. Той допускаше твърде леки грешки, които максимално улесниха неговия съперник. Вавринка стигна до успеха, без да блести. Той не предприемаше излишни рискове, взимаше рано топката и бързо я връщаше в полето на българина, което се оказа напълно достатъчно в този мач. Димитров загуби първия сет след кошмарен сервис гейм, в който допусна две двойни грешки. Във втората част той беше категорично надигран и взе само два гейма. В третия сет Вавринка имаше физически проблеми и това даде шанс на Димитров да завърже мача. Българинът обаче пропиля аванс от 5:3 и напусна турнира с наведена глава. След ранното отпадане от US Open Димитров на практика загуби и последните си надежди да се класира за финалите на АТП. Така в края на сезона той няма да има възможност да защити 1500-те точки, които спечели след триумфа в Лондон през 2017 г. Вавринка записа втора поредна и общо четвърта победа в осмия си мач срещу Димитров. 33-годишният швейцарец, който заема 101-ото място в световната ранглиста, ще се изправи срещу френския квалификант Юго Умбер. Мачът започна добре за Димитров, който стигна до точка за пробив още в първото подаване на Вавринка. Българинът обаче подходи твърде пасивно и пропусна възможността. След това швейцарецът започна да печели сравнително комфортно своите подавания и все повече да притиска съперника в неговите сервис геймове. При 3:4 Димитров изигра кошмарен гейм, който се оказа решаващ за изхода на първия сет. Българинът стартира с двойна грешка, след което изостана с 0:40. Той успя да намали изоставането си до 30:40, но след това допусна още една двойна грешка и беше пробит. Вавринка имаше трудности да затвори сета при свой сервис, но успя да го направи след нова порция грешки на световния №8. След загубата на първата част играта на Димитров напълно се срина. Той допускаше грешка в почти всяко разиграване и набързо изостана с 0:4. Българинът спря серията на съперника за 1:4, но вече беше твърде късно, за да се върне във втория сет. Третата част започна обнадеждаващо за Димитров. Той спечели първите си две подавания, без да даде дори точка на Вавринка. Между тях българинът имаше чудесен шанс да пробие, но пропиля аванс от 40:0. При 2:1 шампионът от 2016 г. поиска медицински таймаут. Той видимо имаше проблем и това се отразяваше на играта му. Димитров се възползва и в осмия гейм реализира първия си пробив от началото на мача. При 5:4 българинът сервираше за спечелването на третия сет, но отново показа огромни колебания. Той изостана с 15:40, спаси двете възможности за връщане на пробива, но позволи на съперника да стигне до трета и този път се пропука. Бързото връщане на пробива уби и последните съпротивителни сили на Димитров. Вавринка отново пое инициативата, спечели четири поредни гейма и приключи мача в три сета след 2.24 часа игра. Швейцарецът записа осма поредна победа в Ню Йорк и 13-а в последните му 14 мача в турнира. Това беше първият му двубой на US Open, откакто спечели титлата през 2016 г.", "date": "2018.08.27", "title": "Вавринка отново се оказа непреодолимо препятствие за Григор Димитров"}
{"url": "https://www.dnevnik.bg/bulgaria/2018/08/27/3302295_pochinal_e_po-vuzrastniiat_ot_katastrofiralite_sus/", "text": "Почина по-възрастният от двамата пострадали при инцидента с частния самолет край Шумен на 22 август, съобщи БНР. Директорът на болницата в Шумен Димитър Костов съобщи, че 62-годишният мъж е бил на апаратно дишане, с множество наранявания и тежка травма на белия дроб. При инцидента от миналата сряда самолетът се приземи принудително в овощна градина край Шумен. Пожарната трябваше да се намеси, за да предотврати взрив от повредения резервоар, припомня БНР. Според Би Ти Ви двамата пилоти са баща и син.", "date": "2018.08.27", "title": "Починал е по-възрастният от катастрофиралите със самолет при Шумен"}
{"url": "https://www.dnevnik.bg/sport/2018/08/27/3302293_beroe_izleze_treti_sled_razgrom_nad_botev_vraca/", "text": "Берое\" се изкачи на трето място в Първа лига след разгромна победа с 4:0 над новака \"Ботев\" (Враца) в последния мач от шестия кръг. Тимът от Стара Загора събра 12 точки, като изпревари с една шампиона \"Лудогорец\" и се доближи на три от ЦСКА и на четири от лидера \"Левски\". Борислав Цонев даде аванс на \"Берое\" само след 85 секунди игра. Юношата на \"Левски\" се разписа директно от пряк свободен удар след закъсняла реакция на вратаря Красимир Костов. В 13-ата минута домакините удвоиха аванса си след второ попадение на Цонев. Защитникът на \"Ботев\" Емил Стоев допусна кошмарна грешка. Той опита да изчисти центриране отляво, но прати топката право в краката на Цонев, който с помощта на рикошет отбеляза от точката на дузпата. Четири минути след почивката се стигна до трети гол във вратата на \"Ботев\". При контраатака на \"Берое\" Иван Бандаловски центриране отдясно към далечната греда, а Мартин Камбуров надскочи Юлиан Ненов и с глава прехвърли вратаря Костов. 37-годишният нападател отбеляза 206-ия си гол в елита на българския футбол. В 71-ата минута резервата Меска оформи крайния резултат. Футболистът от Гвинея Бусау се разписа само три минути след влизането си в игра. Защитата на \"Ботев\" отново не успя да изчисти добре топката и нападателят я изпрати в мрежата с мощен удар от границата на наказателното поле. \"Ботев\" допусна четвърта загуба за сезона и заема 11-ото място с шест точки. \"Берое\" пък продължава да бъде един от двата отбора без загуба от началото на шампионата заедно с \"Левски\".", "date": "2018.08.27", "title": "\"Берое\" излезе трети след разгром над \"Ботев\" (Враца)"}
{"url": "https://www.dnevnik.bg/sport/2018/08/27/3302308_skandal_i_obvineniia_kum_konstantinov_zastignaha/", "text": "Две седмици преди началото на световното първенство по волейбол, на което България е домакин заедно с Италия, националният отбор беше застигнат от тежък скандал. Либерото Владислав Иванов обвини селекционера Пламен Константинов в неуважително отношение. Състезателят обяви, че е напуснал отбора, след като треньорът няколко пъти го е нагрубил с обидни думи и псувни по време на приятелската среща с Белгия в събота. Иванов разказа пред \"Нова\", че в края на четвъртия гейм на двубоя Константинов го е повикал да влезе за първи път в игра. По думите му той излязъл на полето, но след две разигравания селекционерът взел почивка и му се развикал защо не се е справил със задачите си. \"Тогава аз му отвърнах, че по никакъв начин не съм искал така да се случи и че нямам вина, че не съм могъл да посрещна тези две топки. Оттам имаше реакция да не се обяснявам и т.н. В това продължение на таймаута съдията ни свирна да влизаме вече на терена. Когато това стана, аз казах на моя съотборник Теодор Салпаров да влиза да играе, той влезе, аз съответно отидох в квадрата при резервите. И оттам ескалираха нещата. Пламен Константинов налетя на бой с нецензурни реплики, даже ми е неудобно да ги кажа\", каза Иванов. По време на тайбрека Константинов отново се обърнал с остри думи към либерото и му казал да си заминава, ако няма да играе. Волейболистът напуснал залата и се прибрал в хотела. \"Направих среща между състезателите, за да им обявя какво е моето решение. Всеки се опита по някакъв начин да ми каже, че съм нужен на отбора, че ще им липсвам, да забравя тези думи и тази реакция на треньора, но всеки си има принципи и достойнство, аз не мога да го преглътна това нещо. Най-малкото, моята майка няма вина и да се използват такива епитети... Не смятам, че съм го провокирал по някакъв начин\", продължи той. Либерот обясни, че до момента не е имал конфликти с Константинов. Той съжалява, че няма да може да играе на световното. \"Направих много лишения, костваше ми адски много да бъда част от това нещо, съжалявам, че по този грозен начин си тръгнах от този отбор и съжалявам, че няма да съм част от световното първенство.\" Иванов допълни, че в предишни години е имало и други такива случаи с обиди към състезатели. \"Да си говорим откровено и директно, Георги Братоев през 2015 г. чу думи от този сорт, 2016 г. Ники Пенчев в официален мач по същия начин... Задайте си въпроса защо той тогава напусна националния отбор. През 2017 г. се случи същото с брат му Розалин Пенчев и сега аз съм на дневен ред.\" До момента Константинов и федерацията по волейбол не са коментирали темата. Очаква се във вторник селекционерът да излезе с изявление. Преди няколко месеца Константинов оприличи отбора с италианско семейство, в което отношенията понякога са сложни, но всичко се решава вътре. Българският отбор открива световното с мач срещу Финландия на 9 септември във Варна.", "date": "2018.08.27", "title": "Скандал и обвинения към Константинов застигнаха националния по волейбол преди световното"}
{"url": "https://www.dnevnik.bg/skorost/2018/08/27/3302047_kolanite_v_avtobusite_-_sedemgodishna_saga_s_krai_v/", "text": "\"В рамките на един-два месеца коланите и видеорегистраторите в автобусите ще станат задължителни...  На 23 април започва обсъждането на новия Закон за движение по пътищата, а министерството се ангажира да включи новите мерки за безопасност в наредбата, която ще последва закона.\" И двата цитата са на транспортния министър Ивайло Московски. И двата са след големи катастрофи с множество жертви - първият от 19 ноември 2017 г., веднага след  катастрофата с микробус при ловешкото село Микре , отнела живота на 10 души, вторият - след  преобръщането на автобус на магистрала \"Тракия\" през април  тази година, когато загинаха шестима. След съботната  катастрофа край Своге, жертвите от която вече са 17 , министърът обяви, че въвеждането на законово задължение за поставяне на колани при пътуване в автобус все така е сред важните задачи на управляващите, но ще бъде прието с новите закони за пътищата, чието обсъждане предстои в парламента. Всъщност дебатът за оборудване на всички автобуси за извънградски превози с обезопасителни колани върви вече над седем години и все още няма прието решение по въпроса. За този период в  различни инциденти  с такива превозни средства са загинали 34 пътници. Нито задължение, нито проверки От 2007 г.  в Закона за движение по пътищата е записано , че пътуващите в автобуси и микробуси трябва да използват обезопасителните колани, когато моторните превозни средства са оборудвани с такива. С последните промени в Закона за движение по пътищата от януари 2017 година е предвидена и глоба за водача от 50 лв. за всеки пътник без колан, като същата сума дължи и всеки пасажер в нарушение. Системни проверки за коланите в автобусите не се правят, превозвачите не изпълняват и задълженията си да информират пасажерите, че задължително трябва да са закопчани, а често се оправдават и че пътниците не се съобразяват с това изискване. По правило проверките от пътната полиция са кампанийни, а акциите \"Колан в автобуса\" започват след всеки сериозен инцидент. Проблем е, че само автобусите, произведени след 2007 година, са оборудвани задължително с колани, за по-старите това не е така. В България обаче поне 5 хил. от превозните средства, пътуващи извън градовете, са по-стари,  каза неотдавна заместник-министърът на транспорта Ангел Попов . По данни на директора на \"Автомобилна администрация\" Бойко Рановски от тази сутрин, ако се направи проверка на лицензираните за превоз автобуси за наличност на колани,  половината ще се окажат без такива . От 2011 г. се говори за колани във всички автобуси Още през юни 2011 година,  след катастрофа с автобус на \"Тракия\", при която загинаха осем души , министърът на транспорта  Ивайло Московски се закани , че ще предложи възрастово ограничение за автобусите по натоварените линии, като се въведат и изисквания към тях да имат колани за пътниците, антиблокираща система на колелата и стабилизираща система. Сформирана е дори работна група, която да събере и други предложения за повишаване на безопасността на пътническите превози, но нормативен акт с промените така и не се появява. Пет години по-късно, през есента на 2016 година, в комисията по транспорт в парламента все пак се появява текст с подобно съдържание. Той е предложен като една от  многото промени в Закона за движение по пътищата , но след сериозен дебат между депутатите идеята не се приема с аргумента, че ще обрече малките превозвачи на фалит. На 19 ноември 2017 г.,  два дни след катастрофа край Микре , в която загинаха десет души, Московски, отново в качеството си на министър, обявява: \"В наредба в най-кратки срокове, до два месеца, ще се въведе задължение всички превозни средства, които изпълняват обществен превоз, да бъдат оборудвани с колани за всички пътници и видеорегистратори, които да записват обстановката около автобуса.\" Какво предвиждат новите пътни закони Така без конкретни мерки се стига до инцидента на 13 април 2018 на магистрала \"Тракия\", при който след  излизането на автобус на \"Юнион Ивкони\" от пътя загиват шестима пасажери . Малко след това се появяват проектите за три закона, който да заменят сегашния Закон за движение по пътищата. В член 4 от новия проектозакон за пътните превозни средства е записано, че с наредба министърът на транспорта \"определя условията и реда за оборудването с обезопасителни колани на моторните превозни средства от категориите М2 и М3 (това са всички автобуси - бел. ред.), извършващи обществен превоз на пътници по междуселищни линии от общинските, областните и републиканската транспортни схеми, когато еднопосочната дължина на линията надвишава 30 км. В същото време в чл. 126 от проекта за нов Закон за движение по пътищата е записано, че водачите и седящите пътници в моторните превозни средства от категории M2 и M3 са длъжни да използват обезопасителните колани, с които моторните превозни средства са оборудвани. Двата проекта за закон вече минаха куп обществени обсъждания и в момента се внасят предложенията, появили се при тях. Кога ще влязат в парламента не се знае, въпреки че новият началник на Изпълнителна агенция \"Автомобилна администрация\"  Бойко Рановски обяви днес , че още през септември ще бъдат предложени промени в законодателството, които да задължат всички автобуси с лиценз за превоз на хора да бъдат оборудвани с колани. В неделя, ден след инцидента в Своге, на среща в Министерския съвет председателят на транспортната комисия в Народното събрание Халил Летифов обяви, че \"отново ще поставим дебата за задължителното поставяне на колани в автобусите\". \"Ще поставим това в дебат, за да се намери добро решение. Това ще направим на първия блиц контрол след старта на заседанията на парламента\", уточни той, цитиран от агенция \"Фокус\". От думите му не се разбира дали са готови окончателните варианти на трите проекта и дали именно те по спешност ще бъдат внесени за обсъждане в парламента.", "date": "2018.08.27", "title": "Коланите в автобусите - седемгодишна сага с край в неясното бъдеще"}
