{"url": "https://www.dnevnik.bg/sport/2019/01/13/3374465_real_vze_purvi_uspeh_v_shampionata_prez_2019_g_s_kusen/", "text": "Късен гол на резервата Дани Себайос донесе първатапобеда на \"Реал\" (Мадрид) в Ла Лига през 2019 г. в сблъсъка с \"Бетис\". Столичният отбор надви андалусийци като гост на \"Бенито Виямарин\" с 2:1 в най-интересния мач от 19-ия кръг на Ла Лига. Мадридчани бяха заплашени от това да не спечелят трети пореден шампионатен мач, след като започнаха с 2:2 с \"Виляреал\" и поражение 0:2 от \"Реал сосиедад\". С голяма доза шанс и много битка обаче тимът на Сантяго Солари стигна до трите точки. Попаденията отбелязаха Лука Модрич в 13-ата минута и Себайос в 88-ата. Между тях бившият футболист на \"Реал\" Серхио Каналес се разписа за \"Бетис\". \"Реал\" беше с много млад състав и дори ексеприментална формация, но въпреки това откри. Попадението падна след грешка на защитата на \"Бетис\", а Модрич се разписа с красив удар с левия крак, който не остави шансове на вратаря. След ранния гол \"Реал\" нямаше много възможности до края на първата част. След почивката ситуацията се усложни за тима на Солари, след като Карим Бензема напусна принудително. В 67-ата минута Серхио Каналес, който беше най-активен в редиците на \"Бетис\" изравни. Той получи извеждащо подаване от Джовани Ло Селсо и прокара топката под плонжа на Кейлор Навас – 1:1. Съдията Ернандес се допита до видеоасистентите си, за да се убеди, че засада няма и призна попадението, като Каналес се оказа на една линия с бранителите. До края на срещата шансове имаше и за двата тима, като домакините не се възползваха от няколко отлични контраатаки. Така се стигна до 88-ата минута, в която Уилям Карвальо извърши нарушение на границата на наказателното поле. От него юношата на \"Бетис\" Себайос не сгреши, превръщайки свободния удар в гол, с което наказа родния си тим. С трите точки \"Реал\" събра актив от 33 и се изравни със \"Севиля\", който е с по-добра голова разлика и заема третото място. \"Бетис\" е седми с 26 точки.", "date": "2019.01.13", "title": "\"Реал\" взе първи шампионатен успех през 2019 г. с късен гол"}
{"url": "https://www.dnevnik.bg/sport/2019/01/13/3374353_hirsher_zapisa_dubul_v_adelboden_sled_pobeda_v_slaloma/", "text": "Марсел Хиршер спечели 67-а победа за Световната купа, след като триумфира в слалома в Аделбоден. Австриецът победи за пети път в швейцарския курорт и за трети път записа дубъл, след като в  събота победи и в гигантския слалом . Хиршер беше едва трети след първия манш, но във второто спускане беше безгрешен, с което вдигна високо летвата и никой не подобри времето му. Общо победите на Хиршер в Аделбоден са девет, като това е и мястото, в което за пръв път той влезе в топ 10 на Световната купа. Австриецът има 16 подиума в швейцарския център. Преди състезанието в Аделбоден Хиршер беше спечелил 10 от последните 12 слалома в Световната купа. Единствено Хенрик Кристоферсен (21 януари в Кицбюел) и Даниел Юл (28 декември в Мадона ди Кампилио) го бяха побеждавали. \"Много тежко ми беше, за да направя така, че да карам с пълна газ. Знаех, че Клеман е направил перфектно каране, затова трябваше да дам 100%, за да бия\", каза Хиршер след състезанието. Австриецът вече има 31 победи в дисциплината слалом, като се доближава до втория в подреждането Алберто Томба (35). Рекордьор е Ингемар Стенмарк с 40. Зад Хиршер се нареди французинът Клеман Ноел, за когото това е първи подиум в Световната купа. Той беше пети след първия манш, а сумарното му време беше по-слабо с половин секунда от това на Хиршер. Трети завърши Хенрик Кристоферсен, който изостана със 71 стотни. Норвежецът допусна сериозна грешка във втория манш, като беше близо до това да падне още при втората врата. Лидерът след първото спускане Марко Шварц допусна голяма грешка и не завърши. В топ 10 влязоха още Алекси Пинтюро, Рамон Ценхойзерн, Елиас Колега, Виктор Мюфа-Жанде, Даниел Юл, Жан-Батист Гранж и Щефан Хадалин. Вторият манш премина без българско участие, след като Алберт Попов и Камен Златков не успяха да влязат в топ 30. Попов, който дотук има две влизания във втори манш в слаломи през сезона, се класира 35-и. Българинът изостана с 2.18 секунди от Шварц, като 30-ицата се затвори на 1.86 секунди със спускането на Фабиан Бахер. Златков записа 51-и резултат от общо 57 завършили в първия манш. След шест старта в слалома Хиршер има 436 точки и води със 158 пред Юл. Трети е Кристоферсен с актив от 269 точки. В класирането за Големия кристален глобус Хиршер увеличи аванса си пред норвежеца на 405 точки. Трети в класирането е Пинтюро с 494 точки. През следващия уикенд скиорите остават в Швейцария, като ще са в курорта Венген. Там ще се проведат алпийска комбинация (18 януари), спускане (19 януари) и слалом (20 януари).", "date": "2019.01.13", "title": "Хиршер записа дубъл в Аделбоден след победа в слалома"}
{"url": "https://www.dnevnik.bg/photos/2019/01/13/3374222_fotogaleriia_purviiat_uikend_ot_plovdiv_2019/", "text": "Над 30 събития имаше в програмата на откриващия уикенда на Пловдив - Европейска столица на културата. Една от водещите изложби беше \"Изкуство на свободата - от Берлинската стена до уличното изкуство\". На снимката: графит на Лу Рийд, нарисуван върху парче от Берлинската стена.", "date": "2019.01.13", "title": "Фотогалерия: \"Пловдив 2019\" - готови, начало, старт"}
{"url": "https://www.dnevnik.bg/citat_na_deniia/2019/01/13/3374366_citat_na_denia_triabva_da_imame_poveche_evropa_v/", "text": "Това каза зам.-председателят на ГЕРБ Цветан Цветанов в интервю за БНР за предстоящите избори за европарламента.", "date": "2019.01.13", "title": "Цитат на деня: Трябва да имаме повече Европа в България и повече България в Европа"}
{"url": "https://www.dnevnik.bg/bulgaria/2019/01/13/3374364_ekaterina_zaharieva_paketut_mobilnost_narushava/", "text": "Пакетът \"Мобилност\" разделя Европа чисто георграфски на периферни държави и на такива, които се намират в центъра. Това заяви министърът на външните работи Екатерина Захариева в интервю за \"Нова телевизия\". \"За съжаление този пакет от законодателни мерки не помага за единението на Европа, дори нарушава основни принципи, с които толкова много се гордеем - за четирите свободи\", допълни тя. \"Очевидно нашият транспортен сектор е много конкурентен. Той има доста сериозен дял от транспортния сектор\", заяви Захариева и коментира, че българската държава не се занимава с този казус само през последната седмица. \"За съжаление все още има различни позиции\", каза тя. Според нея интересите очевидно са мното сериозни и в тях са замесени големите превозвачески компании в страните, които са най-големите поддръжници на пакета - Франция, Германия и Австрия. По темата с либийския танкер Захариева коментира, че става дума за частноправен спор, който трябва да се реши в съда. Въпреки това Министерството на външните работи работи по изясняването на казуса. Тя се надява той да бъде разрешен скоро и по никакъв начин да не повлияе на двустранните отношения между България и Либия, които тъкмо са започнали плавно да се подобряват след \"горчивия привкус\" от случая със задържането на медицинските сестри. По думите й от смяната на екипажа в края на декември министерството е в постоянен контакт с либийската страна. В България е пристигнал и либийски представител, който е отрекъл информацията за съществуването на заповед от либийското пристанище за задържането на навлезлите във водите му български кораби. Министерството на външните работи също не е било официално информирано за такава. По темата с излизането на Великобритания от Европейския съюз Захариева коментира: \"Най-доброто за всички страни, въпреки че няма нищо добро в Брекзит според мен, но най-добрият изход е да вървим към плавен Брекзит.\"", "date": "2019.01.13", "title": "Екатерина Захариева: Пакетът \"Мобилност\" нарушава основни принципи на Европа"}
{"url": "https://www.dnevnik.bg/sport/2019/01/13/3374343_biatlonistite_na_rusiia_specheliha_shtafetite_v_oberhof/", "text": "Русия спечели щафетите при мъжете и жените от поредния кръг в Световната купа по биатлон в германския център Оберхоф. Руските квартети бяха най-силни при променливите условия и надделяха в стартовете. Дотук Русия нямаше подиум в класическите щафети от началото на сезона в Хохфилцен, както и смесените в Поклюка. При мъжете Максим Цветков, Евгений Гараничев, Дмитрий Малишко и  Александър Логинов  победиха щафетата на Франция при мъжете. Руснаците не направиха нито една наказателна обиколка и използваха само шест допълнителни патрона, финиширайки с време 1:20.54.3 часа. Четворката на Франция в състав Антонин Гигона, Симон Дестийо, Кентен Фийон Майе и Мартен Фуркад завърши с пасив от 1.01 минути, а на трето остана щафетата на Австрия. Българската четворка Антон Синапов, Владимир Илиев, Димитър Герджиков и Красимир Анев не завърши. Българите бяха спрени след трети пост, след като бяха застигнати с обиколка от лидерите. Освен българският състав още девет щафети не финишираха. Състезанието при мъжете беше много оспорвано, като след първи пост общо четири щафети се събраха в рамките на две секунди – Франция, Германия, Русия и Чехия. След това на втори пост Цветков даде ключово предимство на Русия, което до края не беше изпуснато. В топ 10 влязоха още Чехия, Швеция, Италия, Норвегия, Германия, Словения и Швейцария. Норвежкият тим беше без големите си звезди  Йоханес Тингес Бьо  и Тарей Бьо. При жените Даниела Кадева, Емилия Йорданова, Милена Тодорова и Десислава Стоянова завършиха 14-и. България не беше завършвала шафета при жените в Оберхоф от 2011 г., а този път завърши на шест минути, с четири наказателни обиколки и 12 допълнителни патрона. В състезанието при дамите победата грабна Русия в състав Евгения Павлова, Маргарита Василева, Лена Куклина и Екатерина Юрлова-Перхт. Руският квартет не направи нито една наказателна обиколка, като използва осем допълнителни патрона и завърши за 1:18:46.3 часа. Рускините изпревариха представителките на домакините. Германия беше в състав Хорхлер, Хилдебранд, Пройс и Денизе Херман, като завърши на 33.5 секунди пасив. Подиумът допълни Чехия на 36.7 секунди. Много силни два последни поста направиха Маркета Давидова и Пушкарчикова, които изкачиха тима до място на подиума. Освен Русия без наказателна обиколка завърши и щафетата на Норвегия, която се класира четвърта. Българският квартет записа добър старт, като имаше голям шанс да влезе в топ 10 в германския зимен център. След първите два поста, на които бяха Даниела Кадева и Емилия Йорданова, българките бяха сред десетте най-добри. Следващите два поста на Милена Тодорова и Десислава Стоянова обаче допуснаха повече грешки и въртяха наказателни обиколки. Кадева се представи страхотно, като беше 11-а след първата стрелба, а след позиция прав излезе втора само на 12.8 секунди зад Лиза Витоци. Тя допусна една грешка при стрелбата, с последния си изстрел, но се справи още с първия допълнителен патрон. В бягането Кадева загуби малко и предаде на следващия втори пост на шесто място. Първата стрелба на втори пост беше много хаотична, като Емилия Йорданова успя да излезе втора с чиста стрелба. Тя беше само на 1.6 секунди зад американката Клеър Игън. При втората стрелба на Йорданова тя беше четвърта, като използва два допълнителни патрона заради две грешки. Емилия Йорданова предаде на осмо място на 1.26 минути зад Германия, на Милена Тодорова. След първата ѝ стрелба тя беше 10-а, но от позиция прав допусна три грешки и влезе за една наказателна обиколка. В крайна сметка Стоянова не успя да навакса на последен пост и така българките останаха 14-и.", "date": "2019.01.13", "title": "Биатлонистите на Русия спечелиха щафетите в Оберхоф"}
{"url": "https://www.dnevnik.bg/sport/2019/01/13/3374376_grigor_dimitrov_ne_priemam_nishto_za_dadenost/", "text": "Григор Димитров няма търпение да започне новата година и да стартира участието си на  Australian open . Българският тенисист говори за очакванията си за турнира в Мелбърн пред Australian open, като също така се върна към колебливата 2018 г. \"Последните няколко месеца очевидно не преминаха както се надявах и както очаквах. Но работих върху това и предполагам, че сега нещата се върнаха към нормалния си ритъм. Нямах търпение да започна новата година\", каза Димитров. В първия кръг в Мелбърн той среща ветерана от Сърбия Янко Типсаревич. Мачът е втори от  сутрешната сесия на корт \"1573 арена\"  и ще започне между 3.30 и 4 часа българско време в понеделник. \"Много съм благодарен за хората около мен, екипа ми, бяха невероятни през цялата година. Това, което съм, е заради тези хора и съм много благодарен, не приемам нищо за даденост. Мисля, че колкото по-голям ставам, с годините оценявам повече всеки отделен мач\", каза още Димитров. През миналия сезон българинът достигна до четвъртфиналите в Мелбърн, като има да защитава 360 точки за световната ранглиста. Ако победи Типсаревич, Димитров ще срещне Пабло Куевас или Душан Лайович. Българинът попадна в потока на Рафаел Надал, който е негов потенциален съперник в четвъртфиналите.", "date": "2019.01.13", "title": "Григор Димитров: Не приемам нищо за даденост"}
{"url": "https://www.dnevnik.bg/bulgaria/2019/01/13/3374392_specsudut_ostavi_v_aresta_petima_svideteli_po_deloto/", "text": "Специализираният съд вчера задържа за постоянно в ареста  петима души, обвинени за извършени престъпления против финансовата система , съобщи БТА. Това са Васил Шуманов, Венцислав Тодоров, Иван Стойков, Красимир Зарев и Никола Киров, свидетели по делото за КТБ. Обвинението им е свързано със средства от фалиралата банка. По време на заседанието съдът отказа да изслуша обвиняемите, адвокатите им поискаха отвод на съдебния състав, но искането беше отхвърлено. Определението на съда не е окончателно и подлежи на обжалване пред Апелативния специализиран наказателен съд.", "date": "2019.01.13", "title": "Спецсъдът остави в ареста петима свидетели по делото КТБ"}
{"url": "https://www.dnevnik.bg/sviat/2019/01/13/3374380_fenomen_ot_paiaci_koito_siakash_valiat_ot_nebeto_se/", "text": "Лятото в югоизточна Бразилия донесе високи температури и смущаващо присъствие на осемкраки посетители. Жителите на селските райони в южния щат Минас Жераис съобщават, че в небето \"валят паяци\" - феномен, който, както експертите твърдят, е типичен за региона по време на горещото, влажно време, пише \"Гардиън\". В социалните медии се появиха множество снимки и видеоклипове, които показват стотици паяци да висят в небето. Жоао Педро Мартинели Фонсека, направил едно от най-споделянте клипчета онлайн, разказва, че е пътувал със семейството си до фермата на неговите баба и дядо на около 250 км. североизточно от Сао Пауло, когато осъзнал, че небето е покрито с черни точки. Пред местен вестник неговата баба разказва, че всъщност в небето имало много повече паяци, отколкото се виждат във видеото. \"Виждали сме такова нещо и преди, винаги по залез слънце в дните, които са били наистина горещи.\" Подобен феномен е наблюдаван и през 2013 г. отново в Бразилия, когато той става повод за международни заглавия. Макар да изглежда сякаш падат от небето, те всъщност висят в огромна паяжина, за да уловят плячката си, разказва професорът по биология Адалберто дош Сантош. Видът  са \"социален\" вид паяци и общата мрежа, която те плетат, е толкова фина, че е почти невъзможно да се види, което създава илюзията, че паяците се носят във въздуха. През деня паяците гнездят в гигантска топка от растителността, а с наближаването на вечерта излизат навън, за да създадат тази огромна паяжина между дървета и храсти, обяснява експертът. Всяка мрежа може да достигне до дължина 4 метра и ширина от 3 метра. Сутринта се хранят с уловеното през нощта, което обикновено са малки насекоми, но понякога дори и малки птици. След това отново се оттеглят да гнездят. Подобна гледка може и да е малка стряскаща, но според Дош Сантош хората няма от какво да се притесняват. Отровата им не е вредна за хората и ухапване от такъв паяк предизвиква дискомфорт, малко по-голям от този при ухапване от червена мравка. Дош Сантош обяснява още, че тази огромна паяжина регулира количеството насекоми като мухи и насекоми, които излизат привечер. \"Помагат ни много повече, отколкото ни пречат\", допълва той.", "date": "2019.01.13", "title": "Феномен от паяци, които сякаш валят от небето, се появи в Бразилия"}
{"url": "https://www.dnevnik.bg/politika/2019/01/13/3374394_cvetan_cvetanov_niamal_ambicii_za_evrodeputat/", "text": "Нямам никакви амбиции, нито бих искал да участвам в европейския вот, заяви пред БНР председателят на парламентарната група на ГЕРБ Цветан Цветанов. Партията си постави за цел минимум 6-ма евродепутати на предстоящите избори. Участващите в листата ще бъдат избрани след номинационни събрания, но при всички случаи ще има и нови лица, обяви той. \"Евроизборите са сериозен тест за цяла Европа. Трябва да има повече Европа в България и повече България в Европа. Това ще го направим от ГЕРБ с т.нар. граждански диалог \"Европа в нашия дом\", за да можем да покажем, че заедно европейските, националните и местните политики успяваме да променяме средата за живеене и всеки може да инвестира и да получи своята лична и професионална реализация. Образованието ще бъде един от акцентите ни в тази кампания\", разясни Цветанов. Оценката гражданите ще могат да я направят на предстоящите избори – европейски и местни, подчерта депутатът. Според него промяната в начина на живот през годините е осезаема. Той припомни последния евродоклад, който по думите му дава България за пример. За противопоставянето между президент и правителство Цветан Цветанов изказа мнението, че конфликтите са свързани само с инициативата за противопоставяне от президента. \"Ние нямаме абсолютно никакви такива изказвания. Никога не сме залагали на противопоставяне. ГЕРБ доказа, че правим кампанията лице в лице, държим да има диалог, ние сме тези, които можем да направим необходимия консенсус и да защитим националния интерес\", заяви Цветанов. Депутатът упрекна президента Радев, че не намира време да отиде в парламента. Той смята, че държавният глава провокира разделение и омраза. \"Нека прагматизмът да заглуши популизма и политическите аргументи да вземат връх над заклинанията, които чуваме през последните няколко месеци от опозицията, БСП. Трябва да имаме повече каузи, върху които да се обединяваме\", призова зам.-председателят на ГЕРБ. Като кауза, около която се обединяват българските евродепутати и правителството Цветанов посочи темата за мобилния пакет. Според председателя на парламентарната група на ГЕРБ предложението за започване на преговори със САЩ за купуване на 8 изтребителя Ф-16 ще получи подкрепа в парламента. Според Цветанов окончателното решение е политическо, но е много важно да се направи прозрачна процедура. \"С анкетната комисия в Народното събрание успяхме да покажем на световната общественост, че страната ни не е такава, която може да взима решенията на тъмно. Решенията ги взимаме дълбоко осъзнати при спазването на прозрачна процедура\", каза той и добави, че при тази оферта няма никакви скрити разходи. На България няма да й се налага да придобива каквото и да било чрез отделни договори с трети страни или лицензи от правителства, подчерта Цветанов. Той коментира и  вчерашното откриване в Пловдив като Европейска столица на културата . По думите му това събитие ни кара да сме горди като българи. \"Вчера видях едно истинско приятелство между министър Банов и кмета на Пловдив\", каза той по повод изказването на пловдивския кмет, че не чувства подкрепата на министерството. \"Това е ключовото събитие, с което започна 2019 г. Смятам, че всичко, което се случва в Пловдив и цялата 2019 г., ще ни направи много по-силни и ще може да представи страната по най-добрия начин. Пловдив го заслужава, България го заслужава\", декларира Цветанов.", "date": "2019.01.13", "title": "Цветан Цветанов нямал амбиции за евродепутат"}
{"url": "https://www.dnevnik.bg/bulgaria/2019/01/13/3374399_prokuraturata_se_samosezira_za_razrushenite_djuni_na/", "text": "Окръжната прокуратура в Бургас се самосезира и изпрати на място служители на МВР, които да проверят случая с разораните дюни на къмпинг \"Смокиня\", съобщи \"Нова телевизия\".", "date": "2019.01.13", "title": "Прокуратурата се самосезира за разрушените дюни на къмпинг \"Смокиня\""}
{"url": "https://www.dnevnik.bg/sviat/2019/01/13/3374393_germanskiiat_zdraven_ministur_iska_pravila_v_es/", "text": "Европейският съюз би трябвало да обмисли регулация, за да спре държавите членки да си крадат една от друга лекари и други специалисти, заяви германският министър на здравеопазването Йенс Шпан, цитиран от \"Ройтерс\". \"Мога да ги разбера. Швейцария е богата страна. Но едно е ясно - в Германия има недостиг на такива специалисти. А след това полските доктори идват да работят в нашата страна, което води до недостиг на лекари в Полша\", отбелязва министърът пред швейцарския таблоид \"Блик ам зонтаг\". \"Това не може да е правилно. Затова трябва да помислим дали има нужда от създаване на нови правила за привличането в чужбина на хора с определени професии от ЕС, но без да поставяме фундаментално под въпрос свободното движение в Европа\", изтъква той. Шпан допълва, че в момента има такива споразумения със Световната здравна организация, които могат да послужат като модел, но не посочва кои са те, нито как биха могли да се прилагат в рамките на ЕС. На въпрос дали Германия може да поиска обезщетения от Швейцария, която не е член на ЕС, за обучението на германски доктори, отишли да работят в конфедерацията, министърът отговори, че не планира подобна мярка.", "date": "2019.01.13", "title": "Германският здравен министър иска спиране на миграцията на лекари в ЕС"}
{"url": "https://www.dnevnik.bg/sport/2019/01/13/3374402_poliak_spria_seriiata_ot_pobedi_na_kobaiashi_v/", "text": "Серията от поредни победи на японеца Рьойо Кобаяши в Световната купа по ски скокове приключи във Вал ди Фиеме. Кобаяши не успя да вземе рекордния седми пореден успех, след като в италианския център победата грабна Давид Кубацки. Полякът записа своя първи успех в Световната купа с много силни скокове. Кубацки беше пръв след първия скок, а във втория не допусна изненада, като събра общо 271.1 точки. Втори зад него се нареди Щефан Крафт от Австрия (257.2 т.). На подиума се качи и друг поляк Камил Стох, който записа 256.9 точки. Кобаяши имаше шанс да стане №1 в историята, след като никой скачач нямаше седем поредни победи. Той обаче не успя да се представи толкова добре при втория си опит. Японецът завърши седми, с което изравни най-лошото си класиране за сезона. Той има девет победи от 13 старта от началото на сезона в Световната купа, а преди седмица спечели \"Четирите шанци\" с Голям шлем. Кобаяши се нареди до Яне Ахонен (2004-05), Мати Хаутамяки (2005), Томас Моргенщерн (2007) и Грегор Шилеренцауер (2009), които също имат по шест поредни победи. Българинът Владимир Зографски завърши 27-и във Вал ди Фиеме.", "date": "2019.01.13", "title": "Поляк спря серията от победи на Кобаяши в Световната купа"}
{"url": "https://www.dnevnik.bg/photos/2019/01/13/3373999_fotogaleriia_kakvo_moje_da_prichini_edna_lavina/", "text": "Лавина помете цял хотел в швейцарските Алпи. Снежната маса е била широка 300 метра. Инцидентът стана в прохода Швегалп на около 80 километра от Цюрих. Проходът е на около 1300 метра надморска височина. По пътя си помита няколко автомобила, след което влиза в ресторанта на хотела.", "date": "2019.01.13", "title": "Фотогалерия: Какво може да причини една лавина"}
{"url": "https://www.dnevnik.bg/sport/2019/01/13/3374395_de_hea_i_rashford_donesoha_dramatichen_uspeh_na/", "text": "Манчестър юнайтед\" продължи с прекрасното си представяне при Оле Гунар Солскяр, като взе нова победа, надвивайки \"Тотнъм\" с 1:0 в дербито от 22-ия кръг във Висшата лига. В герои за \"червените дяволи\" на \"Уембли\" се превърнаха Маркъс Рашфорд, който вкара единственото попадение и вратарят Давид де Хеа – отличил се с невероятни намеси. \"Юнайтед\" постигна пета поредна победа във Висшата лига и шеста във всички турнири. Тимът вече има 41 точки, колкото и намиращият се на петото място \"Арсенал\". Освен това във втори пореден мач \"червените дяволи\" спечелиха като гост и запазиха мрежата си суха. \"Тотнъм\" загуби за втори път в последните си три шампионатни срещи, като пропусна добър шанс да излезе на второто място. \"Шпорите\" губят два домакински мача поред за пръв път от април-май 2015 г. Единственият гол падна в 44-ата минута, когато \"Юнайтед\" се възползва от отлична контраатака. През първата част \"Тотнъм\" нямаше нито един точен удар, но след почивката Давид де Хеа беше подложен на истински обстрел. Вратарят обаче отрази 11 точни удара към вратата си, за да гарантира успеха на \"червените дяволи\". В първите десет минути двата тима си размениха по една голова опасност, но без да се стига до сериозни положения и пред двамата вратари. \"Юнайтед\" беше съставът, който имаше лек превес, разчитайки на контраатаки и в 19-ата минута пред Антони Марсиал се откри хубав шанс. Ударът на френския нападател обаче беше отразен от Юго Лорис. След това \"Тотнъм\" взе инициативата и заигра много по-активно. Футболистите на Маурисио Почетино изнасяха топката с постепенни атаки и много силно присъствие по крилата притиснаха \"Юнайтед\". Последният пас обаче липсваше, като така и не се стигаше до удар към вратата на Де Хеа. Нападателят на \"червените дяволи\" Маркъс Рашфорд играеше изнесен на крилото, където се изтегляше, за да излиза срещу Ян Вертонген, а в центъра в по-голяма част от срещата се задържаше Джеси Лингард. След един корнер Хари Кейн остана напълно непокрит, но не успя да стреля, след като се засуети. Малко по-късно нападателят вкара гол, но той беше отменен. В 32-ата минута съдиите правилно маркираха засада на Кейн при подаване от Деле Али. Макар да играеше много по-добре \"Тотнъм\" така и не успяваше да стигне до точен удар към вратата на Де Хеа. Много активен беше халфът Хари Уинкс, който три пъти стреляше отдалеч. В самия край на първата част \"Юнайтед\" откри резултата след отлично проведена контраатака. \"Тотнъм\" загуби топката в средата на терена, Погба я овладя и веднага намери Рашфорд на дясното крило. Английският нападател остана сам срещу Вертонген, влезе в наказателното поле и с диагонален изстрел с десния крак преодоля Юго Лорис – 0:1. Рашфорд се разписа в трети пореден мач от Висшата лига и за седми път през сезона. За Погба това пък беше четвърта асистенция след назначаването на Солскяр за мениджър. След подновяването на играта ситуацията на терена не се промени и \"Тотнъм\" държеше топката, като атакуваше повече. \"Шпорите\" можеха много бързо да изравнят, но в 49-ата минута Кейн пропусна останал сам срещу Де Хеа. Нападателят на \"Тотнъм\" беше изведен отдясно и стреля по тревата, но Де Хеа спаси с крак. След първоначалния натиск на \"Тотнъм\" последваха силни минути за \"Юнайтед\", като пред Пол Погба се откриха два добри шанса. И в двата случая обаче Лорис се намеси. След 60-ата минута \"Тотнъм\" отново си върна инициативата, но Де Хеа пак беше на висота. Макар че защитата на \"червените дяволи\" започна да се пропуква, вратарят вдъхваше увереност с намесите си. Първо Деле Али изпусна отличен шанс, а след това Хари Кейн изпревари Рашфорд при центриране от корнер, но Де Хеа пак се намеси ефектно с крак. До края на срещата се играеше изцяло пред вратата на \"Юнайтед\", като геройските изяви на Де Хеа продължиха. Испанецът напомни за най-добрите си дни, като буквално беше непреодолим за нападателите в бяло. Нападателите на Маурисио Почетино направиха всичко, за да стигнат поне до точката, но Де Хеа спасяваше всичко, което летеше към мрежата му.", "date": "2019.01.13", "title": "Де Хеа и Рашфорд донесоха драматичен успех на \"Юнайтед\" над \"Тотнъм\""}
{"url": "https://www.dnevnik.bg/bulgaria/2019/01/13/3374408_regionalnoto_ministerstvo_i_stolichnata_obshtina/", "text": "Утре от 14 часа в Столичната община зам.-министърът на регионалното развитие и благоустройството и ръководител на Управляващия орган на оперативна програма региони в растеж Деница Николова и кметът на София Йорданка Фандъкова ще подпишат договор за изпълнение на проект \"Подкрепа за деинституционализация на социалните услуги за възрастни и хора с увреждания\". Това съобщи регионалното министерство на сайта си с уточнението, че финансираният от него проект предвижда ново строителство за осигуряване на подходяща и ефективна социална инфраструктура в 2 обекта, чрез които ще бъдат създадени 9 нови социални услуги за пълнолетни лица с увреждания и възрастни хора в район \"Витоша\" и район \"Нови Искър\". Стойността на предвидените дейности е над 5 млн. лв.", "date": "2019.01.13", "title": "Регионалното министерство и Столичната община започват социален проект за 5 млн. лв."}
{"url": "https://www.dnevnik.bg/skorost/2019/01/13/3373521_novi_bugati_rols-rois_lamborgini_i_7_ferarita_sa/", "text": "Продажбите на луксозни автомобили в България продължават да са около 10% от всички на нови коли и през 2018 г., като сред тях има екзотични и скъпи модели на \"Бугати\", \"Макларън\", \"Ламборгини\", \"Астън Мартин\", \"Ролс-Ройс\" и други. Това показват данните за регистрациите на превозни средства, разпространени от \"Пътна полиция\". За година първа регистрация в страната е минало едно чисто ново \"Бугати\". Към момента единственият актуален модел на марката е  \"Широн\" , с цена около 5 млн. лв. От данните на \"Пътна полиция\" не става известно колко автомобила от марката има към момента в страната. Иначе български номера през тази година са сложили един чисто нов \"Ролс-Ройс\" и 10 употребявани, като от марката в страната вече има 53 коли. В регистрите присъства и едно ново \"Ламборгини\", с което общата бройка автомобили от този вид достига 57. \"Ферари\" е без конкуренция при супер колите Два нови \"Астън Мартин\" и пет втора ръка са регистрирани в България през миналата година, като общият им брой е 26. Новите макларъни също са два, но няма данни колко са като цяло за страната. Любимата марка супер спортни автомобили на българите с възможности остава \"Ферари\", като за година са внесени седем чисто нови и 18 употребявани, за да стигне общият брой 84. Търсещите луксозна кола, която не се среща често, са купили също 11 нови и 35 втора ръка \"Бентли\" и те вече са 194. През миналата година в България са регистрирани и четири нови коли \"Тесла\", като броят на хитовите електромобили от марката у нас вече е 70. Любопитното е, че нито една от изброените до тук марки няма официално представителство в България и те стигат до пазара през автокъщи или се купуват от чужбина. Тази година  \"Ролс-Ройс\" откри фирмен сервиз  в София, но марката все още няма шоурум. БМВ, \"Ауди\" и \"Мерцедес\" са най-продавани Иначе от смятаните за луксозни марки през миналата година са продадени 3470 автомобила, при  общо купени в страната 33 749 нови коли . Става въпрос за леки и лекотоварни превозни средства, тъй като част от луксозните кросоувъри все още минават за такива, тъй като имат N1 сертификат. Според данните на \"Пътна полиция\" от 911 продадени коли БМВ 190 са регистрирани като лекотоварни. Същото е положението при 251 от 711 аудита, 8 от 116 поршета и т.н. В гамата на тези марки няма класически лекотоварни автомобили, но използването на N1 сертификата при SUV моделите пести ДДС при покупка на автомобила и намалява сериозно данъка. Както \"Дневник\" вече писа  най-популярните марки нови автомобили в България са \"Дачия\", \"Рено\" и \"Шкода\". При употребяваните лидери са \"Фолксваген\", \"Мерцедес\" и \"Опел\".", "date": "2019.01.13", "title": "Ново \"Бугати\" и 7 ферарита са купени в България за година"}
{"url": "https://www.dnevnik.bg/bulgaria/2019/01/13/3369022_chovekut_koito_znae_ezika_na_planinata/", "text": "Доброволчеството може и да набира скорост през последните години, но все още положението е далеч от това всеки да се ангажира с несвой проблем в личното си време пък било и за час или два. Това прави още по-впечатляващи резултатите, постигнати с усилията само на доброволци. От множеството напълно доброволни усилия на един куп хора през лятото на миналата година е поразен и Орлин Чачановски. Човекът, който стана известен с това, че посвети 2 години от живота си на борба с различни администрации, за да направи възможно физическото възстановяване на заслона \"Кончето\" (за това четете  тук ) Роден е в София, но преди две години продава апартамента си и от центъра на града се мести в изоставено село в планината, където най-близкият съсед е на 100 м. \"Ако искам си включвам интернета, ако не искам - не. Е, само на 1000 м надморска височина съм, но все пак е планина\", обобщава живота си днес Орлин Чачановски. Баща му е бил планинар, а пък той още като ученик в първи курс на техникума се запалва по алпинизма благодарение на курсове, организирани от туристическото дружество, помещаващо се наблизо до училището. После никога не оставя планината, нито тя него. От 1984 г. работи на Мальовица, където на практика израстват и трите му деца. Тогава смятал да остане докато поотраснат (и тримата са републикански шампиони по ски алпинизъм, със сертификати за ски учители, а единият е планински водач) и така минали 15 г. в учебния център, където работи като инструктор, преподавател и директор. След това се посвещава на асоциацията \"Планини и хора\", на която от 2002 г. е председател. Това е организацията, която създава професията планински водач. Гордее се, че всички емблематични планински водачи са минали през тази школа. Какво го тегли към планината? \"Като се върна от там, мога да оценя стойността на една ябълка, на един топъл душ, на една книга - неща, които приемаме за даденост в градското ежедневие\", казва Чачановски. Всички, които са опирали до помощта на планинските спасители, познават усещането, че може и да не стигнеш закъдето си тръгнал. Такава мисъл е минала и на Чачановски, когато преди години се оказва без котки и пикел на заледен склон в Стара планина. Смята, че след тази случка е станал много по-предпазлив. Липса на подготовка, знания за планината и внимание - такива, според него, са причините хора да изпаднат в беда в планината в 95% от случаите, на които се отзовават планинските спасители. И за това те са си виновни. \"Но най-тежко е, когато трябва да сваляш загинали деца от планината, защото са загинали заради недомислие на родители или учители\", казва планинарят. На възраст над 60 г. за себе си все пак няма отговор за някои жертви в планината. \"Има хора, които още при първия си сблъсък плащат с цената на травми или живота си, други постоянно се движат на границата и нищо не им се случва. Въпрос на шанс, на късмет, може би...\" Все пак като преподавател се е стремял да възпита всеки да се държи отговорно в планината, но също и с чувство за хумор, което според него помага човек да си вади поуки от трудностите, в които изпада. За него е много важно всеки с влечение към планината да се научи да разпознава езика й. \"Една и съща ситуация не се повтаря и затова не може да се учи от дебели книги. Човек трябва да знае какво означава това, че птичките летят по-ниско, че цветята са оклюмали, че на небето се е появило облаче колкото лещено зърно и какво може да означава то след 6 или 10 часа\", изрежда Чачановски. Върхове в Памир, Кавказ, Алпите и Татрите са част от високите планини в живота на Орлин Чачановски. Качва Елбрус няколко пъти, сред които е и първото българско изкачване по западната стена, в подножието на пик Ленин с групата си пристига седмица след като лавина унищожава Лагер 1, убивайки 70 души. Измеренията по високите планини са различни. За да оцелее, човек трябва да е усвоил напълно различните умения, така че при нужда действията му да са светкавични и без да се налага да ги обмисля, разказва Чачановски и дава за пример това, че при падане на терен с голям наклон, ако веднага не забиеш пикела, после нямаш никакъв шанс за това. \"При нормални обстоятелства в града можем да вземем максимално правилните решения, но когато животът е поставен в опасност, това е много затруднено – ниски температури, липса на кислород, вятър, емоцията е фактор, който може да попречи\". Когато кислородът не стига, сядаш да почиваш и смяташ, че са минали 10 минути, а е било час. Някой ти говори и ти виждаш, че си отваря устата, но докато го чуеш, са минали минути. Докато ти му отговориш още минути, докато той те чуе още. Две най-обикновени фрази се разменят за 15-20 минути, разказва личния си опит с разредения въздух Чачановски. Според него при тези условия когато някой пострада, не може да очаква друг да го носи на гръб. Но дали да помогнеш вместо да спасяваш себе си остава морален въпрос. \"Докато човек е жив и има шанс, би трябвало да се опита да му се помогне. Но реално наистина никой не може кой знае какво да направи\", смята той докато разговаряме за този избор, дискутиран при всеки инцидент във високата планина. Егоизмът на големите алпинисти Всички големи спортисти в една или друга степен са егоисти. За да поддържат върхова форма, трябва да се лишат, а и да лишат околните от много други неща. Неслучайно сред големите алпинисти няма големи инструктори, казва Чачановски за успелите по високите върхове. Обяснява, че за да обучаваш някого, трябва да отделиш време, което иначе ти отделяш, за да поддържаш собственото си ниво. Тъкмо големите постижения в алпинизма - като например експедицията на Еверест през 1984 г., когато Христо Проданов изкачва върха, доведе до бум от млади хора, които поискаха да станат алпинисти. Кризата от началото на 90-те обаче промени ситуацията. Промениха се условията на живот, хората се втурнаха да правят фирми, казва Чачановски. \"Но след голямото напрежение не може без да се почива, хората започнаха да получават инфаркти и пак се върнаха в планината\", казва той. Смята за положително това, че все повече хора ходят в планината, защото тя дава възможност човек да се разтовари от всекидневието чрез \"простички неща\" - като съзерцаваш някое цвете, някое облаче - неща, за които нямаш време и не обръщаш внимание в града. В момента има екипировка, за която ние на времето не сме и мечтали, че може да съществува, има добре маркирани пътеки, казва Чачановски и все пак признава, че има хора, които свързват планината с ядене и пиене и като им се скъса някоя дреха си казват, че ще я оставят за екскурзия като ходят. А има и хора, които искат да се възползват от планината. Разказва, че работил 5 г. в Банско и смята, че лифтът е добър начин за опазване на природата и да се ограничи придвижването с автомобили. \"Но не мога да приема \"Юлен\" да ползва повече площ, отколкото плаща и непрекъснато да заграбва нови територии и да има десетки нарушения в плана за управление на Пирин, възмущава се Чачановски. Разказва, че в началото на концесията хората от Банско са били щастливи заради това, че могат да продадат земите си на високи цени, много от тях направили къщи за гости. \"И си въобразяваха, че те сами по себе си ще им донесат печалба. А това не е възможно, защото \"Юлен\" прави така, че хората да не излизат от хотелите, да не ходят по механите в Банско и да не посещават къщите за гости\". Казва, че навсякъде по света ски учителите ползват намаления от цената на картите за съоръженията, а в Банско били възможно най-скъпите.", "date": "2019.01.13", "title": "Човекът, който знае езика на планината"}
{"url": "https://www.dnevnik.bg/sviat/2019/01/13/3367210_za_sauditcite_ubiistvoto_na_hashokji_oznachava_poveche/", "text": "В завилите към консервативни ценности европейски страни и Турция, близките до властта вестници започнаха в последните години да критикуват онези, които са твърде либерални във възгледите и нравите си. В Саудитска Арабия се случи обратното: нападат се онези, които не желаят да са по-либерални. Зад тази промяна може и да не се крие нараснало уважение към правата и свободите на саудитците, напротив - в последно време тя може да се дължи и на убийството на журналиста Джамал Хашокжи в консулството на Рияд в Истанбул, смята един от най-изтъкнатите саудитски опозиционери зад граница, с когото \"Дневник\" разговаря. Преди няколко седмици жени и мъже танцуваха под погледите на близо 1000 туристи. За първи път заедно. Навярно през пролетта или лятото на миналата година концертът с участието на Давид Гета, Енрике Иглесиас и \"Блек айд пийс\", спонсориран от правителството, и участието на жени във \"Формула Е\" в град Дирия биха предизвикали възхищение в западните медии, макар мнозина в самото уахабитско кралство да са шокирани. Това не е и първата подобна стъпка: от миналата година жените шофират, появиха се първите киносалони, в кафенетата звучи доскоро \"неморалната\" музика. Едно убийство, извършено на 4 часа път със самолет от Рияд, обаче изтри голяма част от този блясък. , лаконичен е анализаторът Мохамед Аляхия, един от гласовете на промяната в \"Туитър\". \"Саудитска Арабия върви към бъдещето,\" пише изданието  Arab News . Престолонаследникът принц Мохамед бин Салман твърди, че разправата с консервативни критици, членове на кралското семейство и особено духовници цели да помогне в реформите и борбата с екстремизма. Саудитци, които смятат, че това е просто \"замазване на очите\" и  нетолерантността към инакомислещите  се е задълбочила, не искат да разкриват имената си пред западни медии. Не и Али ал Ахмед, но той не живее в Саудитска Арабия. Преди почти 40 години, едва на 14, става най-младият политически затворник в историята на страната. След десетилетие успява да замине за САЩ, за да учи журналистика в Минесота. Завършва, но след това не се връща в родината си. Започва работа като журналист, а по-късно основава Саудитския институт (преименуван на Институт за въпроси в Залива). През 2005 г. губи гражданството си. По това време Джамал Хашокжи, който през октомври 2018г. бе  убит  в консулството на Рияд в Истанбул, работи в посолството на уахабитското кралство в САЩ. \"Работата ми злепоставяше и него, и шефа му Турки ал Файсал. Пишех истории за посолството му и за него. Не бе доволен и не ме харесваше,\" спомня си Ал Ахмед. Малко преди това отбелязва, че \"Дневник\" е първата българска медия, с която разговаря. \"За хора като мен\" Убийството в Истанбул разтърси света. Хашокжи и няколко журналисти  станаха  \"Личности на годината\" на списание \"Тайм\", а руският президент Владимир Путин сравни случая с отравянето на бившия разузнавач Сергей Скрипал и почти попита защо санкциите на Запада са срещу Москва, а не срещу Рияд. Базираният във Вашингтон изследовател смята, че истината за Хашокжи няма да се хареса на американците. Двамата саудитци обаче ги свързва едно: посланието, изпратено с убийството. \"Не бяхме близки. Той дълго бе на страната (на управляващите),\" казва Ал Ахмед. Сравнява го с \"хората, които искаха да запазят комунизма в България, но с други политики... Но съжалявам за това, което му се случи. Ако бяхме приятели, щях да му кажа да не ходи (в консулството).\" Никой не е защитен и \"винаги съм вярвал, че може да опитат да ми направят нещо, че могат да опитат да ме отвлекат. Ако трябваше да отида например в България и саудитски или български агенти опитат да ме арестуват, бих се съпротивлявал, за да умра, да не ме заловят жив.\" Важният сигнал от Рияд обаче е към дезертьорите. \"Правителството вижда като най-голяма заплаха хората, които напускат редиците им. Предпочита други да не последват примера на Хашокжи. С убийството ги предупреждават.\" Затова не се съгласява, че нещо може да се промени в отношението към дисидентите и саудитските власти да са по-внимателни. Все пак ще има отстъпки \"През последните шест месеца \"Ню Йорк таймс\", \"Уолстрийт джърнъл\" и много други вестници публикуваха статии, с които твърдят, че саудитското кралство се либерализира... Не трябва да се заблуждаваме от изявления на саудитските власти. Делата говорят повече от думите.\" Тези думи пише Ал Ахмед  на 5 април 2004 г.  Още стои зад тях въпреки обявената от престолонаследника принц Мохамед бин Салман \"Визия 2030\". Днес смята, че всички отстъпки от ултраконсерватизма не са демократична реформа, а логични промени, които всъщност никой не може да спре. \"Не мисля, че програмата (\"Визия 2030\") умира. И комунистите в СССР разрешаваха неща, за да останат на власт. Просто правителството няма друга възможност. То не води обществото. Обратно, историята и обществото са се променили и те трябва да се нагодят.\" \"В тези области убийството нищо няма да спре. Ще предизвика обратен ефект. За да задържат подкрепата на хората, те трябва да ги направят по-щастливи. А начин да го направят е, като им дадат повече. Няма да им дадат политически права, но ще им позволят да танцуват, да се забавляват, да правят партита.\" После принц Мохамед \"ще каже: аз съм реформатор, вижте какво направих.\" Не е само заради Хашокжи  Ако други реформи в Саудитска Арабия - икономическите - не се случват, Хашокжи може далеч да не е причината. Самото убийство няма да се отрази \"нито краткосрочно, нито дългосрочно на саудитската икономика,\" каза за \"Дневник\" Жан-Пол Пига, който ръководи изследователския отдел на Lighthose Research. Според него случаят подрива имиджа, който Рияд иска да си създаде, но не се отразява на инвестиционния климат. \"Много компании ще искат да инвестират точно толкова, колкото и преди кризата, просто няма да го заявяват толкова публично, колкото правеха преди нея.\" \"Саудитска Арабия изглежда е забравила за \"Визия 2030\", която обяви с фанфари преди две години, обяснява \"Блумбърг\" в  аудиокоментар . Идеята бе Рияд да се отърси от зависимостта от петрола и да развие жизнеспособен частен сектор. А през 2019г. според бюджета разходите ще са най-големите в историята - 7% увеличение според крал Салман, или около $300 млрд., въпреки спада в цените на петрола през октомври и ноември и намалелия добив. Допълнителни субсидии за гражданите  въвеждането на ДДС  и нарастващите разходи, продължават още една година (за това са заделени $10.7 млрд). Безработицата  продължи да се покачва и  е близо 13%, а според Жан-Пол Пига страната спокойно може да си позволи да задлъжнее още. Отливът на капитали накара Рияд да налее милиарди във фондовия пазар. Първичното публично предлагане на държавния петролен мастодонт \"Сауди Арамко\" се отложи за 2021 г. (макар Рияд да опитва да разшири дейността му отвъд добива - например преди дни бе създадена дъщерна фирма за продажба на горива на дребно). Сривът в цените на петрола бе и причината Саудитска Арабия да заговори за икономически реформи. Сега на нея се налага да работи в среда, в която САЩ се нареди трайно сред най-големите износители, а доминираната от нея ОПЕК  не може да дирижира световния пазар , както желае, без чужда помощ - най-малкото заради новия формат ОПЕК+, който включва още  редица държави начело с Русия . \"Петролът никога не е бил най-важното за САЩ и Саудитска Арабия. Това беше само извинение,\" смята Али ал Ахмед. \"Заради Иран е. Утре може да ни потрябва заради друга държава, защото монархията в Саудитска Арабия служи на американстите политици от 65 години,\" макар тя сега да рискува Турция да я измести като най-близката до САЩ сунитска сила, смята Ал Ахмед. Ролята на Анкара в региона, в сравнение с тази на Рияд, всъщност е ограничена въпреки усилията на Турция за нов баланс в отношенията със Съединените щати. Президентът Реджеп Тайип Ердоган може да се представя като лидер на мюсюлманския свят, а турската армия далеч да превъзхожда саудитската, но САЩ не са давали сигнали, че уахабиското кралство е заменим партньор в Червено море или Залива. И все пак саудитските власти показват с действията си и отношението към Тръмп, че разрив със стратегическия си западен съюзник е последното, което те биха желали. Поглед на запад Застъпниците на принца и ярките му критици като Али ал Ахмед изглежда са на едно мнение: обърнал поглед на запад, Мохамед не мисли само за САЩ и Европа. От думите му следва, че убийството на Хашокжи само ще даде тласък на зле пазена публична тайна - отношенията с Израел се затоплят. \"Израелците имат право на своя земя,\"  каза принц Мохамед  през април в интервю за \"Атлатник\" в момент, когато отношенията видимо се затоплят. Наскоро израелският историк  Алон Кадиш намекна , че топката в този флирт с арабите вече е у Залива. А Ал Ахмед смята, че Мохамед бин Салман не се шегува. \"За да запази образа си на реформатор, (принц Мохамед) ще направи няколко неща. Например говорят за среща в стил (бившия египетски президент) Ануар Садат с израелците... И ще стигне далеч. Хората не са против това. Но и да са, (саудитските власти) ще кажат, че е добре за Палестина.\" Отношенията между Саудитска Арабия и Катар пък остават студени, а катарският емир шейх Тамим не отиде на срещата на Съвета за сътрудничество в Залива. На този фон Саудитска Арабия търси други решения; опитва да събере лидерите на страни от Червено море,  за чието влияние се бори и Турция . \"Саудитците ще попитат: защо сме съюзени само с Кувейт и ОАЕ, защо не действаме и с Египет, Судан, Етиопия и Еритрея. Сега изпращат това послание. Ще изградят собствен съюз и това е нормално.\" Ако към това се добави другата, неспомената страна на Червено море - Израел, която Турция все по-често нарича \"държава на терора\" - битката за влияние в региона може скоро да изглежда по съвсем друг начин. Преди време  \"Ройтерс\" писа , че недоволни в династията Ал Сауд готвят сваляне на престолонаследника. Принц Мохамед е стабилен и властта му няма конкуренция, единият от двата начина да си отиде е ако САЩ решат, смята обаче Ал Ахмед. Чувал е за плановете за оттегляне на крал Салман, но знае че това иска само бащата, не и синът. \"Не иска да е в светлината на прожекторите. Той е много нетърпелив, но не е глупак.\" Цената Али ал Ахмед е твърде радикален за поддръжниците на династия Ал Сауд. \"Без повече монархия,\" отговаря той, попитан какво е нужно за реформа, която би го удовлетворила. \"Кой вярваше, че съветският строй ще рухне,\" пита изследователят. Зависи от фактори като подкрепата в Лондон и Вашингтон, но \"е и въпрос на физика: ако центърът на тежестта ти е в пръстите ти, не можеш да стоиш твърде дълго. Когато властта се държи само в една малка част, ще рухне.\" Регионът твърде много се променя, добавя той. Войната в Йемен ще свърши, ако САЩ и Великобритания спрат да участват в нея; сирийският президент \"Башар ал Асад оцеля, иранците се засилват, руснаците се завръщат, американците още са навсякъде. Сега и Катар е срещу саудитците, а той още има много пари. Той има интерес монархията да рухне, но не и друга да дойде на нейно място.\" Нищо от казаното от Ал Ахмед не означава, че реформите такива, каквито са, не трябва да се случат, нито че не срещат подкрепа; сред самите саудитци мнозина са удовлетворени. За \"Асошиейтед прес\" 22-годишната Марам Али, свалила хиджаба си на скорошния концерт,  казва : \"Промените трябваше да се случат отдавна. Хората се отварят. Не е като преди, когато се движехме назад, а светът навън се движеше напред.\" Други се гордеят. Трети не одобряват, но великодушно казват, че не е тяхна работа нито да отхвърлят, нито да забраняват. Въпросът, който ще се задава през 2019 г., докато светът става свидетел на още изненади в Персийския залив: защо идват тези (а не други) реформи и на каква цена.", "date": "2019.01.13", "title": "Защо за саудитците убийството на Хашокжи означава повече... музика"}
{"url": "https://www.dnevnik.bg/analizi/2019/01/13/3366015_povishenieto_na_lihvite_shte_svie_potreblenieto/", "text": "- Забавянето на растежа в еврозоната още през последните месеци на 2018 г. е видимо, индустриалното производство във водещи икономики като Германия също отбелязва влошаване. Промяната в паричната политика на ЕЦБ ще бъде основният фактор в средносрочен план, Брекзит със сигурност ще повлияе на търговията и инвестициите, дълговата ситуация в Италия не може да се удържа до безкрайност. България е малка и изключително отворена икономика - външната търговия със стоки и услуги надхвърля 130% от БВП - и е неизбежно да понесе ефекта от забавяне на растежа или дори рецесия в основния търговски партньор. Единственият фактор, който ще действа в обратната посока е продължаващото релокиране на експортно-ориентирани производства и услуги в страната - така увеличеният капацитет може в известна степен да неутрализира негативния ефект от цялостния спад на външното търсене. Но дори това не може да спре неизбежното свиване на част от стопанската дейност, зависеща от подем в ключови \"двигатели\" на европейската икономика. Вътрешните фактори са относително ясни - рязката промяна в потреблението в последните 12-18 месеца е резултат в значителна степен от увеличението на потребителското кредитиране, инвестициите в имоти отново са зависими от достъпа до евтин кредит.  - Дали ще стане 2019 или от началото на 2020 - не се наемам да прогнозирам. Но Федералният резерв вече 3 години постепенно покачва лихвите, ЕЦБ ще трябва да последва. Нулевите лихви не могат да се възприемат като устойчива \"цена\", при която спестявания и инвестиции са в равновесие. Незабавният ефект ще бъде върху тежко задлъжнели правителства и финансови институции в самата еврозона, като това ще ускори процеса на \"изпаряване\" на виртуалния растеж, отчетен единствено заради монетарни стимули след 2014 г. Ще се окаже, че голяма част от стопанската активност е била възможна само заради количествените улеснения и ниските лихви. Свиването на потреблението и особено на инвестициите, които бяха раздувани изкуствено с кредит ще се отрази, както и по-горе казах, на търсенето за български стоки и услуги на европейския пазар. Що се отнася до вътрешното търсене, през 2018 г. разходите за лихви на домакинствата, като дял от доходите им от заетост, са 2.5 пъти по-ниски от тези през 2010. Всяко покачване на лихвите означава повече разходи за обслужване, оттам - по-малко оставащ разполагаем доход. При всички случаи, най-пряко засегнати ще са именно дейностите, разчитащи на заемно финансиране - покупки на автомобили, мебели, техника, ремонти за дома. В бизнеса съвсем очевидната \"жертва\" са строителството на нови сгради - инвестицията в търговски, офис или жилищен имот е почти изцяло функция на цената на финансиране. От друга страна, проекти, които са жизнени единствено при лихви от под 3% за инвеститора по-добре изобщо да не бъдат почвани. - В регионите и производствата, в които има потребност от работна сила, работодателите така или иначе предлагат по-високи възнаграждения. За много сектори се оказва, че минималната работна заплата е нещо като осигурителен праг, сума, върху която се плащат данъци и осигуровки, а всичко друго - на ръка. Така че това повишение в голяма степен ми изглежда като мярка за борба с недекларирани доходи от заетост. - Със сигурност, основната разлика между растежа в последните 4 години и този през 2001-2008 г. е нивото на инвестиционна активност, сега имаме далеч по-бавен ръст на инвестициите в основен капитал, включително и заради доста по-ограниченото навлизане на външно финансиране. От една страна, това се дължи на факта, че растежът е движен от дейност с ниска интензивност на капитал, липсват и големи приватизационни сделки, няма го и строителството на ваканционни имоти, и т.н. От друга страна, дълго време кредитната активност към бизнеса беше подтисната от тежестта на лошите кредити от предходни периоди. Не е за подценяване и фактът, че особено при аутсорсинг услугите, на практика имаме бизнеси, които могат да оперират и създават стойност с нула капиталова инвестиция - само със знания, човешки труд и наети. С други думи, 1 лев инвестиция в различните типове бизнеси има различен стопански смисъл и последици за просперитета. В този контекст, дори да има негативни тенденции в икономиката на еврозоната и едновременно с това, промяна в монетарната политика към по-труден и скъп достъп до кредит, у нас голям спад на инвестициите, подобен на 2009-2010 г. няма как да има просто защото инвестициите са с около 10 процентни пункта от БВП по-малко от 2007 г. Оптимистичният сценарий включва нови инвестиции в дейности, които се възползват от средносрочни и дългосрочни предимства на България в рамките на общия пазар - тези бизнес решения зависят в малка степен от достъпа до кредит и лихвените нива, и те имат рационалност независимо дали Франция или Германия отчитат растеж или не. Ако в България има добри условия да се произвеждат автомобили, самолетни компоненти или електроника, ако средата и човешкият капитал позволява да се създават ИТ компании или центрове за споделени финансови услуги, те ще се случат почти независимо от моментната точка в бизнес цикъла. - Както много пъти е коментирано, доколкото за членство в еврозоната има критерии, посочени и приети в официално законодателство на ЕС, участието на валутата в ЕРМ2 е в известна степен \"бяло поле\". Българското правителство се съгласи да извърши предварителни действия - които не са описани и посочени никъде, нито има предвидимост по това кой и как ще оценява изпълнението им - и само си даде срок. Предполагам, че този план ще бъде изпълнен. Дали след това ще последва формално искане за присъединяване на лева към ЕРМ2, и как ще действат ЕЦБ и страните-членки, не се наемам да прогнозирам.", "date": "2019.01.13", "title": "Повишението на лихвите ще свие потреблението"}
{"url": "https://www.dnevnik.bg/zdrave/2019/01/13/3373586_nakoi_izvodi_ot_problemite_okolo_lechenieto_na_decata/", "text": "Трудният достъп до лекарства Лекарството, което може да спаси животът на Стефан Радойчев – Nusinersen или \"Спинраза\", се прилага експериментално в САЩ от над 4 години. Това е единственото лекарство, открито в света, даващо надежда да спре развитието на болестта, която изключва един по един всеки мускул от тялото. Преди 4 години и едно българско дете с най-тежкия стадий на болеста се включва в експерименталната група в САЩ. И въпреки прогнозите, че скоро няма да е сред живите, в момента е третокласник. Nusinersen е одобрен в САЩ за употреба и се прилага от 3 години, а от повече от две в почти цяла Европа въвеждат лечението. Болни се лекуват също в Азия, Турция и др. А лечението, което е скъпо – над 100 000 долара за една инжекция при курс от 3-4 инжекции годишно /и четири инжекции в началото на терапията/, се покрива от здравните фондове. В България и до момента лечение няма. Въпреки множеството писма, искания, молби, кореспонденция на пациентите със здравните власти с години. Едва след като се разшумя около връщането на Стефан от Румъния, здравното министерство обеща – до месец ще има лечение с Nusinersen и в България. За колко пациенти забавянето от над две години е било фатално или е усложнило сериозно състоянието им, в което всеки ден отказва някой мускул или част на тялото, остава неясно. За този период обаче са десетки семействата на деца с това заболяване, емигрирали в чужбина, за да се лекуват. Само вчера на пресконференцията, организирана от бащата на Стефан, дойдоха семейства, живеещи и осигуряващи се в Германия, Австрия, САЩ, Италия. За съжаление липсата на модерни терапии не е изолиран случай само за спиналната мускулна атрофия. А засяга множество сектори и основно скъпоструващите нови методики. За това недоволстват и сигнализират отдавна  онколози ,  кардиолози ,  дерматолози  и др. Обясняват, че лечение, което е \"златен стандарт\" и ледовна практика в чужбина, тук се води иновативно, прилага се рядко. А преди време на въпрос каква е визията на здравното министерство да подпомага и финансира въвеждането на иновативни процедури, които са масови в Европа,  зам.-министър Жени Начева отговори : \"Да, трябва да подкрепим и подкрепяме иновациите. Но те не биха се случили, първо, без яснота за ползите. И второ – в рамките на ресурса, който имаме, трябва да заместим друг тип дейности\". Тоест – пари няма, а и първо докажете ефекта. \"Подкрепям ви, че трябват контрол и индикатори за резултативността, но заради силно затруднения достъп и неприлагане на добрите практики в България аз подписвам изпращане на българи в чужбина, където те имат достъп до тези терапии, методи и изделия\", коментира тогава националния консултант по инвазивна кардиология проф. Иво Петров.  Липса на специалисти Една от причините, давани от здравните власти за това все още в България да не се прилага лечението за спинална мускулна атрофия, доскоро беше че няма лекари, които да са подготвени да го прилагат. Преди дни обаче те обещаха, че скоро ще има. \"В момента тече обучение в клиники в Румъния и Испания на български специалисти, практикуващи в български болници, да провеждат лечението с Nusinersen\", се казва в съобщението на здравното министерство. Лекари вече били минали теоретично обучение, течала и процедура за уточняване на схемите на лечение и прилагане на този медикамент у нас. Бащата на Стефан Радойчев - Веселин, намира обяснението за неособено основателно. Това е вид гръбначна пункция, не е нещо особено лесно, но подобни интервенции не са рядкост, коментира той пред \"Дневник\". Разказа, че в Румъния дори му предложили ако бългаските власти решат да предплатят лечението на сина му и той стане пациент на румънската болница, семейството да вземе със себе си един-двама медици, които да бъдат обучени по време на процедурите на Стефан. Липсата на подготвени лекари обаче се усети най-болезнено при  белодробните трансплантации.  В последната около половин година починаха четирима чакащи операция, след като изтече и не беше подновен договора с клиниката във Виена, където доскоро се трансплантираха българи. От години професор Валтер Клепетко от виенската болница, който прави операциите на българи, призовава българските власти да обмисли обучение на специалисти и такива трансплантации да се правят също в България. Едва след няколкото фатални изхода, властите обещаха да задвижат на практика обучението. Такава специализация по думите на проф. Клепетко трае около три години. Нежеланият формуляр S2 И от случая на Стефан, и от думите на изтъкнати лекари като проф. Иво Петров, се разбира, че множество българи са принудени да търсят съвременно лечение в чужбина. Ако го получат. Българската здравна каса издава специален формуляр S2, с който гарантира плащането на процедурите. След приключването им. По европейски регламент плащането може да бъде забавено с 18 месеца. Формулярът трябва да покрие основното и базово лечение за съответното заболяване на цени, подадени с оферта от чуждестранната болница. А касата няма право да плаща допълнителни средства извън това. В случая със Стефан румънските власти отказват да го приемат с формуляр S2. Съгласяват се обаче да приемат и лекуват Стефан, ако бъде изпратен като частен пациент и с предплащане. Това родителите на Стефан и пациентски организации разтълкуваха като явен отказ да се работи с българсакта здравна каса. И недоверие, че тя ще е изряден и навременен платец. А семействата на други три деца със спинална мускулна атрофия разказаха, че също са имали първоначални оферти от болница в Германия, издадени формуляри от касата и последвал отказ с обяснението, че това е \"твърде голям административен риск\". Пенка Георгиева от пациентска организация \"Заедно с теб\" и член на Обществения съвет на Фонда за лечение на деца пък разказа за един от последните случаи на подобен отказ. Дете с много тежък кардиологичен проблем е трябвало да бъде изпратен от фонда за лечение в Германия като частен пациент, защото от болницата отказали да работят с формуляра на касата. \"За първи път тези откази са толкова явни и категорични, до скоро имахме нещо като мълчалив отказ – просто болниците не изпращаха оферти и не отговаряха на запитванията ни. Сега вече ясно казват, че ще приемат българчетата като частни пациенти, но не са съгласни да работят с касата\", коментира Георгиева. По последна информация от края на миналата година българската здравна каса дължи 270 млн. лв. на чужди здравни фондове за манипулации, извършени в рамките на тези 18 месеца и допълнително има 133 млн. лв. просрочия извън тази година и половина. Наскоро здравните власти съобщиха, че вече има сключени погасителни планове за просрочията и те ще бъдат покрити до три години. От касата заявиха, че не е вярно, че в чужбина няма доверие към българските възможности за разплащане. Тези твърдения почивали на користни цели някои хора да си запазят постовете във фонда за лечение на деца, намекнаха още от здравната каса. Не дадоха обаче отговор как си обясняват всъщност отказите. Те не можело да се дължат на неразплатените задължения, тъй като за тях имало погасителни планове. А здравните власти заявиха, че ще питат в европейските звена, отговорни по въпроса, защо не биват приемани българските формуляри S2. А оттук - накъде Докато за Стефан, който досега е трябвало да минава през фонда за лечение на деца, както и за другите болни от спинална мускулна атрофия, вероятно скоро ще се намери решение, то за много малки пациенти проблемите и въпросите остават. До момента, както за децата като Стефан, така и за други, частично решение можеше да бъде намерено чрез фонда за лечение на деца. Той можеше да плаща средства извън формуляра на касата, да покрива транспортни разходи, преводачески услуги, хонорари на специалисти, които ще бъдат ангажирани с казуса на българчетата. И всичко, което излиза извън стандартния пакет, покриват със S2. Фондът можеше и да реши да се отпусне предплащане за лечението, можеше да гарантира плащане преди изтичането на година и половина и т.н. Не на последно място фондът беше използван и за терапии на деца в България. През него лекари успяваха да предписват и да се покриват лечения с онкологични лекарства например, които са т. нар. \"off-label\" - когато приложението на продукта не е официално разрешено за деца или е одобрено само за дадена диагноза, но се ползва и за друга, тъй като това е единственото възможно адекватно лечение. Касата няма право да покрива тези лекарства и затова лекарите използват фонда, за да финансират лечението. Преди време националният консултант по детска хематология и онкология проф. Добрин Константинов предупреди, че закриването на фонда може да доведе до невъзможност много деца да се възползват от този единствен шанс за терапия. Според приетите вече законови поправки фондът трябва да спре да работи към края на март и дейността му да бъде поета от здравната каса. \"Няма страшно\", \"Притесненията са излишни\", \"Всичко, което се покриваше досга, ще продължи да бъде покривано\", коментираха многократно здравните власти. За момента обаче няма конкретика, реално решение и нормативни текстове, които да гарантирант изпълнението на практика на това успокоение. Как касата ще покрива в бъдеще допълнителните средства извън формуляра S2, ще може ли да предплаща лечение, ще изплаща ли до момента непокривани от касата медикаменти и др. Това са въпроси на наредби, за които още няма обявени публично проекти.", "date": "2019.01.13", "title": "Някои изводи от проблемите около лечението на децата със спинална атрофия"}
{"url": "https://www.dnevnik.bg/evropa/2019/01/13/3371891_roni_i_imperskiiat_orel_da_izbiagash_ot_neonacistkata/", "text": "Някога Рони имал татуировка на германския имперски орел на гърдите си и бил част от неонацистката сцена в Източна Германия. Той е избягал от този живот, но сега предупреждава, че напускането е по-трудно от преди, разказва ДПА. Толкова е нормално да се пита за оръжия. \"Какво носиш?\" Това не беше някакъв необичаен въпрос за нас\", спомня си Рони, като под \"нас\" има предвид неонацистката група, на която преди е бил член. \"Трябва да се правят жертви.\" Този вид фрази бяха стандартни там\", добавя той. Именно заради действията си в изпълнение на тези думи Рони е бил в затвора три години. Предполага се, че във вътрешни чатове членовете на групата \"Революция Кемниц\" са обсъждали да си набелязват жертви. Предполагаемите крайнодесни терористи, които бяха арестувани през октомври 2018 г., са опитали да се сдобият с полуавтоматични оръжия, казват федерални прокурори. Рони познава някои от тях от преди, когато имал татуировка на германския имперски орел на гърдите си и се събирал с приятели на крайнодесни рок концерти, за да планират следващите си действия. \"Нещо трябва да се направи с тези хора, те са жестоки\", казва той. Рони е на 27 години и идва от района на  Кемниц . Това не е истинското му име. От седем години той не е част от неонацистката сцена. След като бил осъден, потърсил връзка с програма в източната провинция Саксония, която помага на хората да напуснат тази общност. Не иска да каже защо е бил вкаран в затвора. Прекалено много се страхува да не бъде разпознат. \"Бях в затвор на около двайсетина години. Още преди да ме арестуват, започнах да поставям под въпрос идеологията\". Днес той описва началото на връзките си с неонацистите като \"партийно политизиране\". Бил на 14 години, когато започнал да ходи на крайнодесни рок концерти. По-късно се присъединил към група скинари, а след това към фракция, позната като \"Автономни националисти\". Тя критикувала капитализма и смесвала конспиративни теории с расизъм. \"Гледах на имиграцията като на симптом на по-дълбока болест\", разказва Рони. В миналото неонацистите постоянно бяха обвинявани, че имат грешни възгледи, отбелязва Рикардо, който работи за програмата за напуснали и не дава пълното си име, за да не постави работата си в риск. Според него фактът, че изключването от обществото отслабва може да доведе до това по-малко неонацисти да искат да напуснат сцената в бъдеще. Рони споделя неговите опасения. \"Заедно с ПЕГИДА шестваха и хора от средната класа и те не изразиха никакво отвращение от тези форма на насилническо обкръжение\", казва той. Преди няколко години нещата не са стояли по същия начин. Като неонацист, разказва Рони, възприемаш един черно-бял начин на мислене, от който е трудно да се освободиш и дори още повече, ако мислиш, че хората от средната класа са също на твоя страна. Матиас Квент, германски изследовател на десния екстремизъм, описва това явление като легитимиращ ефект. Десните терористични групи също се възползваха от него. \"Десният тероризъм гледа на себе си като на сила, която прилага предполагаемото мнение на мнозинството\", обяснява той. По думите на Рикардо \"дотолкова доколкото прибягващите до насилие неонацисти са засегнати, разликата между днес и 90-те години е, че полето, на което поникват растенията, е по-обширно и по-плодородно\". Освен това, особено в източна Германия, често има стабилни връзки на неонацисти, съществуващи от 90-те години. Рони нарича тези хора \"глупави и прости групи идиоти\" и казва, че повече не иска да има нищо общо с тях. Днес той чете всичко, което попадне в ръцете му. Говори в подкрепа за хуманна система за предоставяне на убежище и се нарича консервативен човек. Върху предишната татуировка на гърдите му вече има друга.", "date": "2019.01.13", "title": "Рони и имперският орел: да избягаш от неонацистката сцена в Германия"}
{"url": "https://www.dnevnik.bg/sport/2019/01/13/3374290_sautgeit_e_sred_variantite_za_postoianen_menidjur_na/", "text": "Националният селекционер на Англия Гарет Саутгейт е сред вариантите за постоянен мениджър на \"Манчестър юнайтед\", съобщава Sky Sports. Според източници близки до клуба \"червените дяволи\" още не са влезли в контакт с Футболната асоциация (ФА), но философията на Саутгейт и работата му с млади футболисти го правят кандидат за поста. През миналото лято специалистът изведе Англия до полуфиналите на световното първенство, като отборът отбеляза голямо развитие. След световното Саутгейт удължи договора си до 2022 г. \"Юнайтед\" е воден от Оле Гунар Солскяр, който зае поста след уволнението на  Жозе Моуриньо . Норвежецът започна с рекордните пет победи в първите си пет мача. Той е с договор до края на сезона. От \"Юнайтед\" са отказали да коментират пред Sky Sports, когато са били потърсени.", "date": "2019.01.13", "title": "Саутгейт е сред вариантите за постоянен мениджър на \"Юнайтед\""}
{"url": "https://www.dnevnik.bg/skorost/2019/01/13/3372795_fotorazkaz_nai-prodavaniiat_mercedes_sled_serioznata/", "text": "Най-продаваният модел на \"Мерцедес\"- C-класа наскоро мина през фейслифт, при който бяха подменени над 6000 детайла.", "date": "2019.01.13", "title": "Фоторазказ: Най-продаваният \"Мерцедес\" след сериозната промяна"}
{"url": "https://www.dnevnik.bg/sport/2019/01/13/3374296_bleik_grifin_vkara_44_tochki_pri_zavrushtaneto_si_v/", "text": "Крилото Блейк Грифин вкара 44 точки при победата на \"Детройт пистънс\" над бившия му тим \"Лос Анджелис клипърс\" със 109:104. Той беше над всички при завръщането си в Лос Анджелис, където игра между 2009 и 2018 г. През целия мач баскетболистите на \"Клипърс\" изоставаха, а единствено водеха в началото на срещата и то с две точки. Победата е 18-а за \"Детройт\" в 41 мача от началото на сезона. Тимът вече е девети в Източната конференция, а \"Лос Анджелис\" заема шесто място на Запад с 24 победи и 18 загуби. Грифин прекара на паркета 40.04 минути, като вкара 13 от 23 опита за стрелба. Крилото реализира и пет изстрела от зоната за три точки от 13 опита, също и 13 от 14 заставания на наказателната линия. Грифин се отчете още с осем борби и пет асистенции. Той остана на седем точки от върховото си постижение 51 точки в един мач от 2011 г. Центърът Андре Дръмънд завърши с дабъл-дабъл – 20 точки и 21 борби. За \"Клипърс\" Данило Галинари беше най-резултатен с 23 точки, а Лу Уилямс добави 22. В мач от Западната конференция \"Минесота тимбъруулвс\" победи \"Ню Орлиънс пеликанс\" със 110:106. Центърът на \"вълците\" Карл-Антъни Таунс изигра впечатляващ двубой, като завърши с 27 точки и 27 борби. Срещата се превърна в дуел между Таунс и центърът на \"пеликаните\" Антъни Дейвис, който вкара 30 точки и овладя 14 борби. Джру Холидей и Джулиъс Рандъл добавиха съответно 25 и 22 точки, но това не помогна на \"Ню Орлиънс\" да избегне загубата. На Изток \"Бостън селтикс\" записа втора поредна загуба и се свлече до петото място в конференцията. \"Келтите\" загубиха като гост на \"Орландо меджик\" със 103:105. Арън Гордън вкара 28 точки за \"магьосниците\", като добави и 12 борби. За \"Бостън\" Кайри Ървинг се отчете с 25 точки, шест асистенции и пет борби.", "date": "2019.01.13", "title": "Блейк Грифин вкара 44 точки при завръщането си в Лос Анджелис"}
{"url": "https://www.dnevnik.bg/istorii_na_denia/2019/01/13/3374232_nai-komentiranoto_novite_iztrebiteli_turci_ateisti_i/", "text": "1.  Румен Радев: Конкурсът за нов изтребител е удар по България  - 464 коментара. 2.  Защо все повече турци стават атеисти  - 343 коментара. 3.  С руска помощ от ареста Банев подготвял хибридна война срещу България, обяви прокуратурата  - 341 коментара. 4.  \"Чао-чао\" - Тръмп напусна среща с демократите и я нарече \"пълна загуба на време\"  - 321 коментара. 5.  Цветанов за изтребителите: Президентът искаше ГЕРБ да бере плодовете на непрозрачността му  - 305 коментара. 6.  Хаотичният бизнес стил на Тръмп няма да мине пред демократите в Конгреса  - 290 коментара. 7.  Каракачанов: Циганите станаха изключително нагли и търпимостта на българското общество се изчерпа  - 284 коментара. 8.  В ущърб на българската позиция евродепутати решиха камионите да се връщат в страната си на 3 седмици  - 277 коментара. 9.  Кристалина Георгиева оглавява Световната банка от 1 февруари  - 262 коментара. 10.  Руската централна банка е прехвърлила активи за над $100 млрд. в евро, юани и йени  - 258 коментара.", "date": "2019.01.13", "title": "Най-коментираното: Новите изтребители, турци атеисти и Баневи"}
{"url": "https://www.dnevnik.bg/photos/2019/01/13/3374270_fotogaleriia_izlojba_s_grafiti_ot_berlinskata_stena/", "text": "Вчера в 16.00 на площада пред Джумая Джамия в Пловдив беше открита изложбата \"Изкуството на свободата. От Берлинската стена до уличното изкуство\". С нея Европейската столица на културата Пловдив отбелязва 30-годишнината от падането на Берлинската стена.", "date": "2019.01.13", "title": "Фотогалерия: Изложба с графити от Берлинската стена"}
{"url": "https://www.dnevnik.bg/bulgaria/2019/01/13/3373748_durjavata_predlaga_obshtinite_da_imat_otdelen_bjudjet/", "text": "Общините да имат отделен бюджет, по който държавата да им предоставя средства, с които да се покриват възнагражденията на доброволците за обучение и за изпълнение на задачи за защита при бедствия. В правителствения портал за обществено обсъждане strategy.bg е посочено. че предложението е направил вътрешният министър Младен Маринов и то е било одобрено от Министерския съвет. Според действащата в момента наредба, възнагражденията на доброволците се изплащат от кмета на общината и се възстановят от държавния бюджет на общината на база действително извършени разходи. Това става с писмено искане от кмета до Министерството на финансите и последващи корекции по бюджетите на общините. Така общините попадали постоянно в сложна административна процедура, тъй като те са длъжни в срок до 30 дни от участието на доброволеца в дейности и обучения да заплатят съответните възнаграждения, които му се полагат. Целта на промяната е да се намали административната тежест върху общините и Министерството на финансите. Според мотивите в противен случай малките общини ще продължат да изпитват трудности при изплащане на възнагражденията на доброволците. Предлага се средствата да се предоставят от държавния бюджет чрез бюджетите на общините, съгласно приети от Министерския съвет стандарти за делегираните от държавата дейности с натурални и стойностни показатели през съответната година. Освен това се предвижда средствата за доброволци да се определят на база брой регистрирани доброволци в Регистъра на доброволните формирования към 31 август. Единствено за ново регистрирани групи или такива с увеличен брой на доброволците след 31 август на предходната година, кметът на общината ще може с писмено искане до Министерството на финансите да поиска осигуряването на средства за действително извършените разходи. \"С така предложените изменения и допълнения на наредбата се предвижда ежегодно осигуряване възнагражденията на доброволците от държавния бюджет чрез бюджетите на общините и облекчаване на процедурата за получаването им. Средствата ще постъпват директно в общинските бюджети, от където кметовете на общини ще могат бързо и лесно да осигурят възнагражденията на доброволците\", завършват мотивите на Министерския съвет.", "date": "2019.01.13", "title": "Държавата предлага общините да имат отделен бюджет за възнагражденията на доброволците"}
{"url": "https://www.dnevnik.bg/sviat/2019/01/13/3373761_socialnite_mreji_se_gotviat_za_borba_sus_strogi_merki/", "text": "Технологични гиганти се готвят за борба с новите строги правила, които индийското правителство иска да въведе за контрол над социалните мрежи. Това пише агенция \"Ройтерс\", позовавайки се на свои източници. Предложените от министерството на информационните технологии промени изискват платформи като  \"Фейсбук\", \"Уотсап\" и \"Туитър\"  да премахват незаконно съдържание в рамките на 24 часа. Под \"незаконно съдържание\" се разбират постове, които засягат \"суверенитета и достойнството на Индия\". Мерките са обект на обществен дебат до 31 януари, когато ще бъдат приети като закон. През май в страната ще се проведат  парламентарни избори  и властите се боят, че социалните мержи мога да бъдат използвани за разпространяване на фалшиви новини и влияние върху вота. Техните предложения обаче бяха критикувани като цензура от правозащитници и представители на индустрията. Премиерът  Нарендра Моди  лесно може да ги използва против опонентите си. Лобистки групи в САЩ и Индия са поискали прависти да оценят до какво ще доведат предложенията и вече работят по възражения, които да изпратят към министерството, твърдят източници на \"Ройтерс\". Корпорацията \"Мозила\" миналата седмица нарече мерките \"грубо и непропорционално\" решение на проблема с вредното съдържание онлайн. Близо половин милиард души в Индия имат достъп до интернет. \"Фейсбук\" има около 300 млн. потребители в страната, а \"Уотсап\" - над 200 млн. Десетки милиони индийци използват и \"Туитър\". Не само Индия обмисля да прибегне до такива регулации. Виетнам поиска технологичните компании да отворят местни клонове и да държат данните в рамките на страната. Австралия прие закон, който задължава бизнесът да дава на полицията достъп до криптирани данни. Германия изисква социалните мрежи да премахват реч на омразата в рамките на 24 часа под заплаха от тежки глоби.", "date": "2019.01.13", "title": "Социалните мрежи се готвят за борба със строги мерки, предложени от Индия"}
{"url": "https://www.dnevnik.bg/sport/2019/01/13/3374312_livurpul_veche_e_po-zrial_otbor_kaza_klop/", "text": "Ливърпул\" постигна важна  победа като гост над \"Брайтън\" с 1:0  в събота и върна преднината си от седем точки пред шампиона \"Манчестър сити\". След срещата мениджърът на червените Юрген Клоп заяви, че е най-доволен от поведението на своите играчи. \"Победата е важна, но още по-важно е, че ние не допуснахме спад или негативни емоции след двете загуби. Когато паднеш от коня е най-важно да се качиш обратно върху него\", каза германецът. Според него зрялостта на играчите си личи в начина, по който те се защитават в срещите. Червените имат най-добрата защита във Висшата лига, като са допуснали само десет гола в 22 мача. Шампионът \"Сити\" и \"Челси\" са получили 17 попадения дотук. \"Много съм доволен от моите момчета, защото бяха страхотни. Когато ги видиш как говорят помежду си на терена, как се защитават като един и са толкова отдадени. Преди мача думата, която използвах много беше готовност, но сега използвам зрялост. Точно това показахме\", каза още Клоп. \"Ние не сме \"Харлем глоубтротърс\", ние трябва да постигаме резултати, което не е лесно. Представянето ни не беше най-доброто от началото на сезона, но беше достатъчно зряло, за да вземем трите точки\".", "date": "2019.01.13", "title": "\"Ливърпул\" вече е по-зрял отбор, каза Клоп"}
{"url": "https://www.dnevnik.bg/photos/2019/01/13/3374255_fotogaleriia_kak_kitaicite_osvobojdavat_agresiiata/", "text": "Хората в Китай са все по-напрегнати. Поставени под натиск, някои таят агресията в себе си, други се обръщат към алкохола, трети спортуват или пък търсят изход чрез насилие. В Пекин откриват нови възможности за освобождаване от агресията, предизвикана от многото стрес сред младите хора в градовете и недостига на нови възможности за разтуха.  Нова атракция, която бързо набира популярност, са стаи, в които хората търсят освобождаване на емоциите чрез умишлено разрушаване на различни видове вещи.", "date": "2019.01.13", "title": "Фотогалерия: Как китайците освобождават агресията"}
{"url": "https://www.dnevnik.bg/biznes/2019/01/13/3374323_nap_zapochva_proverka_na_drujestvata_koito_turguvat_s/", "text": "Националната агенция по приходите започва проверка на дружества, които търгуват с криптовалути, за да установи дали фирмите и техните клиенти спазват данъчното и осигурително законодателство, съобщиха от агенцията. Данъчните ще изследват принципа на работа на платформите за покупко-продажба на такива активи. Тъй като транзакциите, свързани с търговия с виртуални валути, са анонимни, има риск от укриване на приходи и неплащане на данъци, смятат от НАП. След като е направено проучване на българските дружества с уебсайтове за търговия с криптовалути, девет от тях вече са обект на контролни действия от страна на агенцията. Данъчните ще анализират и информацията, събрана за клиентите на тези платформи, за да проверят дали те са декларирали доходите от извършените сделки. Доходите на физически лица от продажба или замяна на виртуална валута се декларират с годишната данъчна декларация и върху тях се дължи данък върху общата годишна данъчна основа (10%), напомнят от НАП. Доходите от продажба на валутата се третират като доходи от продажба на финансов актив. Печалбите, които фирмите реализират от тази дейност, също подлежат на облагане по реда на Закона за корпоративното подоходно облагане. Срокът за подаване на годишните декларации за облагане на доходите на физическите лица, придобити през 2018 г., изтича на 30 април. В същият срок трябва да се плати и дължимия данък за довнасяне. Срокът, в който фирмите подават годишни декларации за облагане с корпоративни данъци, е 31 март.", "date": "2019.01.13", "title": "НАП започва проверка на дружествата, които търгуват с криптовалути"}
{"url": "https://www.dnevnik.bg/sport/2019/01/13/3374320_plamen_iliev_otivam_v_nai-dobriia_otbor_v_bulgariia/", "text": "Вратарят Пламен Илиев  преминава в \"Лудогорец\" , защото седемкратният шампион е най-добрият отбор в България в момента. Това каза националният футболист при заминаването си за Турция, където ще се присъедини към подготовката на шампионите. Илиев обяви, че е говорил по телефона с треньора на вратарите в Разград  Здравко Здравков . Двамата се познават от преди, като работеха заедно в \"Левски\". На въпрос дали е имало вариант да се върне на стадион \"Георги Аспарухов\", Илиев отговори, че не се интересува от ситуацията в клуба към момента. \"Когато настъпи време да се изправя срещу сините, може да се появят сантименти, но засега няма такива. За мен присъединяването към \"Лудогорец\" и връщането в българското първенство не е крачка назад. Ще бъда част от отбор, който е много над останалите в шампионата\", каза Илиев пред \"Нова\". Илиев беше купен от \"Астра\" (Гюргево) шест месеца преди да изтече договорът му с румънския тим. Трансферната сума е 150 хиляди евро. Вратарят е вторият нов през зимната пауза след румънеца Адриан Попа, който преминава под наем от \"Рединг\". \"Лудогорец\" има договор и с халфа на \"Ботев\" (Пловдив) Серкан Юсеин.", "date": "2019.01.13", "title": "Пламен Илиев: Отивам в най-добрия отбор в България"}
{"url": "https://www.dnevnik.bg/video/2019/01/13/3374328_video_razoranite_djuni_na_kumping_smokinia/", "text": "Проверка на районна екоинспекция (РИОСВ) Бургас вчера, 12 януари, установи, че има  увредени дюни в местността \"Каваци\" . Министерство на туризма също обяви, че започвна незабавна проверка срещу неизвестен извършител по случая в къмпинг \"Смокиня\". Видеото, направено днес, 13 януари, показва мястото на разораните дюни в къмпинга, които са част от територия от защитен вид. \"Дневник\" получи кадрите от Мартина Узунова, която вчера публикува във \"Фейсбук\" снимките, станали повод за проверката на представителите на Министерство на околната среда и водите. Мястото е защитена територия \"Пясъчни дюни\" още от 1984 г. и разораването се наказва. За този род нарушения законът предвижда глоби от 1000 до 10000 лв., заяви пред БНТ директорът на РИОСВ-Бургас инж. Тонка Атанасова. Цялата плажна ивица е разорана от булдозер, който е натрупал купчини с пясък пред караваните и бунгалата. Демонтирана е и част от екопътеката, водеща към плажа, а една от дюните е пресечена от тежката машина.  Терените, на които са разположени каравани и бунгала, са частна собственост, а плажът е отдаден на концесия. По закон концесионерът трябва да се грижи целогодишно за състоянието на пясъчната ивица. Предстои повторна проверка за определяне на точните координати от засегнатия имот. На нея ще бъде поканен концесионерът или наемателят на плажа, който ще бъде подведен под административно наказателна отговорност.", "date": "2019.01.13", "title": "Видео: Разораните дюни на къмпинг \"Смокиня\""}
{"url": "https://www.dnevnik.bg/kultura/2019/01/13/3374325_filmut_snimka_s_juki_po_razkaz_na_miroslav_penkov_shte/", "text": "Режисьорският дебют на Лъчезар Аврамов \"Снимка с Юки\" ще има премиерна прожекция по време на 23-ия \"София Филм Фест\", обявиха организаторите му. Филмът е създаден по разказа със същото име от сборника на Мирослав Пенков \"На Изток от Запада\", който първоначално излиза на английски език в САЩ през 2011 г. и след това е преведен на български от автора. Адаптацията на текста е дело на Аврамов и Димитър Стоянович, който определя кинотворбата като \"дълбок смислен разказ за човешката природа\". В главните роли са Руши Видинлиев и Кики Сугино. За японската актриса това е първи филм на английски език. След края на снимките на филма във \"Фейсбук\" страницата си Видинлиев сподели: \"Това беше най-трудната продукция, в която съм играл, но се надявам да стане хубав разказ.\" Сюжетът разказва за Георги и приятелката му Юки, която е японка. Двамата се запознават по време на емигрантския си живот в Канада. След много опити да имат дете те се решават на ин-витро процедури. Избират да се подложат на манипулацията в България. За да осигури спокоен живот на Юки, Георги я води в къщата на баба си и дядо си на село. За нещастие, там двамата стават участници в нелеп пътен инцидент. Трагедията и последиците от нея преобръщат живота им, а Георги и Юки са принудени да намерят отговори за бъдещето си заедно. По думите на Лъчезар Аврамов филмът е история за \"значението на раждането и смъртта и липсата на смисъл\". Режисьорът споделя, че основната му цел при адаптирането на разказа на Мирослав Пенков е да преведе на езика на киното \"необикновеното чувство за детайл, меланхоличния ритъм и прекрасното повествование от литературния първоизточник.\" \"Снимка с Юки\" е първа българска копродукция с Япония в лицето на Wa Entertainment. От българска страна продуценти са \"Чучков брадърс\" с подкрепата на Националния филмов център и БНТ. След премиерата на \"София Филм Фест\" филмът ще се разпространява по кината от 5 април.", "date": "2019.01.13", "title": "Филмът \"Снимка с Юки\" по разказ на Мирослав Пенков ще бъде представен в София"}
{"url": "https://www.dnevnik.bg/sport/2019/01/13/3374330_el_maestro_ne_ochakva_cska_da_vzima_mnogo_igrachi/", "text": "Треньорът на ЦСКА Нестор Ел Маестро изрази желание да запази отбора си от есента и с него да преследва първото място в шампионата. Наставникът на червените говори пред медиите почти седмица след  началото на зимната подготовка . Според Ел Маестро е малко вероятно в тима да има много трансфери. \"Няколко път повторих, че съм доволен от отбора си и се радвам, че сме сериозен тим. Със сигурност няма да сменяме 6-7 човека, което е позитивно. В ЦСКА винаги е възможно някой да бъде продаден, а след това ще реагираме. Дали ще има нов играч или няма да има, всичко е относително\", каза Ел Маестро. Треньорът добави, че няма информация за интерес към негови играчи. През седмицата няколко пъти Футболист №1 на България Кирил Десподов заяви, че  иска да играе в чужбина, но решението е на ръководството . \"Това не е моя работа. Мога да ви кажа на база на логиката името на най-интересните и най-скъпите играчи, нов това всички го знаят. Аз лично нямам информация, тъй като при интерес към наши играчи, никой не ми казва. Не искам никой да бъде продаден\". ЦСКА продължава да се готви без левия си защитник Жеферсон. Той продължава да е в родината си Бразилия, а Ел Маестро обяви, че той има лични проблеми. \"Жеферсон все още в Бразилия. Вчера говорих с него, има някакви семейни проблеми, но не искам да влизам в подробности. Нещо свързано със сина си. Ще се присъедини към отбора в Испания\", добави треньорът. Ел Маестро изрази и задоволство от формата на звездата си Мауридес. Голмайсторът на червените е в добро състояние, а Ел Маестро го похвали, че не е качил килограми. Червените мислят за заместник на Десподов Според спортния директор Пламен Марков има шанс червените да се разделят с всеки футболист, стига да има добра оферта за него. Сред споменаваните имена е и Десподов. \"С треньора говорим. Механизмът за привличане на нови играчи – треньорът казва своите желания, виждания, относно играчи на съответните постове. Когато е изяснено, ръководството преговаря за тези играчи. Селекцията на един отбор е перманентен процес, продължава през цялата година според възможностите. Няма да се откажем да привлечем добър футболист, стига да пасва на вижданията на нашия треньор\", каза Марков. По неговите думи ЦСКА вече се оглежда за евентуални заместници на Десподов, за да може ако продаде нападателя, \"да не се оголи\". \"ЦСКА е готов да се раздели с всеки футболист, който не влиза в плановете на треньора. Що се отнася до Десподов, той безспорно е един от най-добрите ни играчи, работим по този въпрос, привличането евентуално на негов заместник. Не можем да си позволим да се оголим на важни за нас постове. Той е в договорни отношения с ЦСКА, ако има оферта, която е подходяща за финансовите условия на клуба и подхождат на неговите виждания, ще бъде трансфериран. Това, че има такива амбиции, е много добре, аз адмирирам тези желания\", каза Марков.", "date": "2019.01.13", "title": "Ел Маестро не очаква ЦСКА да взима много играчи"}
{"url": "https://www.dnevnik.bg/istorii_na_denia/2019/01/12/3374150_nai-chetenoto_v_dnevnik_pochina_aktyorut_ivan_laskin/", "text": "Традиционно в края на седмицата \"Дневник\" представя традиционната класация на десетте най-четени статии. Справката е направена в 19 часа на 12 януари: 1.  Почина актьорът Иван Ласкин  - 34 486 прочитания. 2.  Цветанов за изтребителите: Президентът искаше ГЕРБ да бере плодовете на непрозрачността му  - 24 757 прочитания. 3.  След среща с Борисов и ръководителят на Агенция \"Пътна инфраструктура\" подаде оставка  - 23 703 прочитания. 4.  Либия ще задържа всеки български кораб, навлязъл във водите ѝ  - 22 895 прочитания. 5.  Каракачанов възрази на Борисов за закриването на агенцията за българите в чужбина и предложи да има министерство  - 22 308 прочитания. 6.  Най-богатият човек в света се развежда  - 20 924 прочитания. 7.  Кристалина Георгиева оглавява Световната банка от 1 февруари  - 20 439 прочитания. 8.  За първи път Румен Радев печели одобрението на по-малко от половината българи  - 20 366 прочитания. 9.  С руска помощ от ареста Банев подготвял хибридна война срещу България, обяви прокуратурата  - 18 375 прочитания. 10.  Наредба на НАП ще промени реда за плащане в брой, предупреди софтуерна компания  - 18 142 прочитания.", "date": "2019.01.13", "title": "Най-четеното в \"Дневник\": Почина актьорът Иван Ласкин"}
{"url": "https://www.dnevnik.bg/photos/2019/01/13/3374311_fotogaleriia_hiliadi_protestiraha_v_belgrad_sreshtu/", "text": "Шеста поредна седмица продължават шествията с искане за оставка на президента Александър Вучич. Хората настояват за край на политическото насилие и повече демокрация. Освен в столицата Белград протести имаше и в Нови Сад, Крагуевац, Куршумлия, Крушевац, Ужице и Пожега. Протестите започнаха след побой над опозиционен политик през ноември.", "date": "2019.01.13", "title": "Фотогалерия: Хиляди протестираха в Белград срещу Вучич"}
{"url": "https://www.dnevnik.bg/kultura/2019/01/13/3372634_otkus_ot_popitai_surceto_na_ameli_notomb/", "text": "Новият роман на Амели Нотомб повелява: \"Попитай сърцето\". Спиращ дъха разказ за трудното израстване на едно лишено от обич дете, за това как ревността преминава в завист и любовта в омраза. \"Попитай сърцето\" е история за първичните страсти и инстинкти, които често движат човешките отношения и пораждат недоверие, ревност, съперничество. В началото е историята на Мари, красива и суетна млада жена, чиято единствена цел е да буди възхищение и завист. Една неочаквана бременност обърква живота й – Мари изпада в депресия. Следва историята на дъщеря й Диан, която на свой ред буди възхищението на околните и завистта на собствената си майка. \"Попитай сърцето\" е роман, който разгражда мита за майчината любов. Тук неизменно духовитата Амели Нотомб, която владее иронията и автоиронията до съвършенство, се спуска до най-дълбоките пластове на човешкото его. Финалът, както може да се очаква, е абсолютно непредвидим. От дебюта с \"Хигиена на убиеца\" през 1992 г. литературният ритъм на Амели Нотомб е безотказен – всяка есен нова книга. Със своята неизтощима фантазия и провокативен личен стил тя се превърна в икона за милиони последователи от всички географски ширини. През 1999 г. й е присъдена Голямата награда на Френската академия за \"Изумление и трепет\", който има успешна екранизация под режисурата на Ален Корно. \"Речи против Катилина\" излиза още през 1995 г. и печели награда \"Жан Жионо\", награда на телевизионния канал \"Пари Прьомиер\", награда на Френско-европейските литературни асоциации и награда \"Ролан дьо Жювнел\". Заглавието \"Попитай сърцето\" е взето от стихотворение на Алфред дьо Мюсе, а дежурната ода за шампанското придава лекота на текста и предизвиква съучастническа усмивка. превод Светла Лекарска Мари харесваше името си. Може и да беше банално за някои, но за нея беше прекрасно. Когато се представяше, винаги постигаше ефект. \"Мари\", очаровано повтаряха хората. Но името не беше достатъчно, за да обясни успеха й. Тя знаеше, че е хубава. Висока и стройна, с огряно от руса коса лице, Мари не оставяше никого безразличен. Е, в Париж можеше и да не я забележат, но тя не живееше там, нито в някое парижко предградие, а в доста отдалечен от столицата град. Винаги бе живяла тук и всички я познаваха. Мари беше на деветнайсет години, сега беше нейното време. Тя чувстваше, че я очаква прекрасен живот. Учеше за секретарка, но това не предопределяше съдбата й, нали все нещо трябваше да се учи. Беше 1971 година. \"Път на младите\", се чуваше отвсякъде. Срещаше се с хора на нейната възраст, не изпускаше нито една веселба в града. Почти всяка вечер по-отворените младежи се събираха някъде. След едно спокойно детство и скучно юношество животът най-после започваше. \"Вече аз съм най-важната, това е моята история, а не тази на родителите ми или на сестра ми.\" Предишното лято по-голямата й сестра се бе омъжила за едно добро момче и вече бе майка. Мари й бе честитила, мислейки: \"Край на забавленията, клетата ми!\". Опияняващо й действаха чуждите погледи, завистта на другите момичета, танците по цели нощи, прибирането вкъщи призори, пропускането на лекции. \"Мари, вие пак сте го ударили на живот\", казваше всеки път уж сърдито професорът. Грозничките, които идваха винаги навреме, я наблюдаваха ядно. Мари отвръщаше със слънчев смях. Да й бяха казали, че не е кой знае какво да си част от златната младеж на провинциален град, тя нямаше да повярва. Без да прави специални планове, бе убедена, че я чака нещо грандиозно. Когато сутрин се събуждаше, тя чувстваше в сърцето си мощен порив и се оставяше ентусиазмът да я носи. Всеки нов ден обещаваше неизвестни за нея събития и тя обожаваше тяхната неизбежност. Когато момичетата от курса говореха за бъдещето си, Мари се кикотеше вътрешно – брак, деца, къща – как би могла тя да се задоволи с това? Що за глупост, да изразяваш с думи надеждите си, и то с такива мизерни думи? Мари не формулираше очакванията си, тя се наслаждаваше на тяхната безкрайност. Искаше по купоните момчетата да виждат само нея и внимаваше да не покаже предпочитание към някого – всички трябваше да тръпнат от ужас, че няма да бъдат избрани. Сто пъти мечтана, хиляди пъти желана и никога незавладяна – какво удоволствие! Още по-силна радост й доставяше завистта на другите. Когато Мари виждаше погледите на момичетата, изпълнени с болезнена ревност, тя изпитваше такава наслада от страданието им, че чак устата й пресъхваше. Беше повече от наслада – това, което огорчените им очи й разкриваха, бе, че сега върви нейният филм, тя имаше главната роля, а другите бяха нещастни статисти, събиращи трохите от пиршеството, поканени, за да погинат от някой заблуден куршум, който дори не е бил предназначен за тях. Съдбата се интересуваше само от Мари и пренебрегваше всички останали, ето кое я караше да тържествува. Ако някой се бе опитал да й обясни, че радостта от чуждата завист всъщност прикрива завист и няма по-грозно чувство от това, тя просто би повдигнала рамене. Докато танцуваше в центъра на купона, красотата на усмивката й бе способна на измамни внушения. Най-хубавото момче в града се казваше Оливие. Висок и мургав като южняк, този син на фармацевт се канеше да продължи занаята на баща си. Беше мил, забавен и винаги готов да услужи, което го правеше любимец на момчетата и на момичетата. Последният детайл не бе убягнал на Мари. Достатъчно й бе просто да се появи в полезрението му и работата бе готова – Оливие се влюби до уши. На Мари й хареса, че всички забелязаха това. В погледите на момичетата омразата замени завистта, а насладата, която тя изпита от всеобщото внимание, я накара да потръпне. Оливие схвана превратно природата на тази тръпка и помисли, че е обичан. Това го окуражи да я целуне. Мари не извърна лице, а само се огледа наоколо, за да се увери в ужаса, който бе предизвикала. Целувката съвпадна с властното ухапване на нейния вътрешен демон и тя сладостно изстена. Нататък нещата се развиха според логиката, известна от сто хиляди години. Мари, която не знаеше какво да очаква, се учуди, че всъщност е толкова безчувствена, ако не се брои моментът, в който всички ги видяха, че двамата си тръгват заедно. Хареса й макар и за кратко да се превъплъти в ролята на изгряваща звезда. Полудял от щастие, Оливие не криеше любовта си. Мари, вече истинска примадона, просто сияеше. \"Каква хубава двойка! Как си подхождат!\", казваха хората. Тя бе толкова щастлива, че се помисли за влюбена. Усмивката на родителите не я радваше така, както киселата гримаса на нейните връстнички. Как само й харесваше да играе главната роля в този успешен филм! Шест седмици по-късно еуфорията й секна. Лекарят потвърди това, от което Мари се страхуваше. Ужасена, тя съобщи новината на Оливие, който веднага я прегърна. – Скъпа моя, това е прекрасно! Омъжи се за мен! Тя избухна в плач. – Не искаш ли? – Искам – каза тя през плач. – Но не смятах да стане така. – Какво значение? – отговори той, като я притисна радостно към себе си. – Когато хората се обичат така, както се обичаме ние, децата винаги идват бързо. А и защо да чакаме? – Щеше ми се хората да не подозират нищо. Той се умили от това, което прие за благоприличие. – Никой нищо не подозира. Всички видяха, че сме лудо влюбени. Ще се оженим след две седмици. Талията ти ще е още като на младо момиче. Тя замълча, понеже нямаше на какво да възрази. Изчисли, че за петнайсет дни няма как да се подготви грандиозния празник, който щеше да й подхожда. Оливие постави родителите си пред свършен факт. Той не скри от тях причината за тази прибързаност, с което предизвика ентусиазма на двете майки и на двамата бащи. – Не си губите времето, деца! Чудесно, няма нищо по-хубаво от това да бъдеш млад родител. \"Гадост\", помисли Мари, която се престори на горда, надявайки се да повярват на щастието й. Сватбата бе толкова перфектна, колкото можеше да бъде при тези срокове. Оливие цъфтеше. – Благодаря ти, любима. Винаги съм се ужасявал от тези безкрайни банкети, на които идват разни непознати вуйчовци. Благодарение на теб имаме истинска сватба по любов, скромна вечеря с нашите истински роднини – каза той, докато двамата танцуваха. Снимките запечатаха образите на един безкрайно щастлив млад мъж и една млада жена с насилена усмивка. Присъстващите харесваха младоженците и по тази причина Мари, колкото и да търсеше, не откри по лицата им израза на завистта, която би я накарала да мисли, че преживява най-хубавия ден в живота си. А как й се искаше грандиозна сватба с любопитни минувачи, злословещи завистници, грозновати жени, гледащи под око разкошната й сватбена рокля, а не тази на майка й. \"Представяш ли си, че на твоята възраст съм била слаба като теб!\", възкликна тя, забелязвайки, че следвоенният модел стои така добре на дъщеря й. Този коментар покруси Мари.", "date": "2019.01.13", "title": "Откъс от \"Попитай сърцето\" на Амели Нотомб"}
{"url": "https://www.dnevnik.bg/bulgaria/2019/01/13/3374335_kratki_novini_nai-malko_pet_jertvi_na_snejna_buria_v/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Тече спасителна акция на сноубордисти в Пирин Петима македонски граждани карали сноуборд извън обозначените места и пропаднали в улеи. Подаден е сигнал до планинската спасителна служба в Банско. В момента десет спасители извършват акцията по спасяването им, съобщи БНТ. И петимата македонски граждани са в добро състояние. Спасителите извършват всички необходими действия и се очаква скоро операцията да завърши успешно. Това е поредния случай за няколко дни в които фрирайдъри карат извън обозначените писти в Пирин. Преди два дни  двама души загинаха  след падане на лавина под връх Тодорка в Пирин В пернишките села започна народният празник \"Сурва\", съобщи БНТ. По традиция празненствата са в нощта срещу старостилния Васильовден на 13-ти срещу 14-ти януари. Характерно за сурвакарите е разиграването на ритуала \"сватба\". Довечера ще се разпалят огньовете и ще се извадят кукерските маски за обичая \"Сурва\". Седми пореден ден на мирен протест във Войводиново Жителите се събраха в центъра на селото и настояват за премахването на незаконните постройки от ромската махала, след като двама младежи пребиха командос от армията, съобщи БНТ. Днес кметът на селото Димитър Тасев излезе с апел да преустановят протеста, докато текат сроковете за събаряне на постройките. Целта е да се съкрати огромният разход за охрана на протестите, както и на ромската махала в селото. Кметът съобщи, че се обмисля освободеният терен да бъде озеленен и превърнат в парк. Междувременно, собствениците на незаконни постройки са настанени при роднини и приятели, а багажът и вещите им се пазят в кметството, като до момента никой от ромите не ги е потърсил. Очаква се през настоящата седмица да бъде изписан и пострадалият военен, чието състояние вече се подобрява. Трима скиори загинаха при лавина в Алпите, четвърти е в неизвестност Телата на тримата мъже, на възраст 57, 36 и 32 години, били открити снощи близо до курорта Лех в Австрия, няколко часа след като съпругата на единия съобщила за изчезването им, съобщи \"Асошиейтед прес\". Полицията във Форарлберг, най-западната австрийска провинция, заяви, че трябвало да прекъсне издирването на друг германец, на 28 години, поради силния снеговалеж и опасност от лавини. Най-малко пет жертви на снежна буря в САЩ Снежната буря бушува в Средния Запад в САЩ. Тежка е обстановката в части от Мисури и Канзас, съобщи БНТ. Отменени бяха хиляди полети през последните два дни. Само в първото денонощие, откакто връхлетя, стихията е станала причина за 700 катастрофи. Очаква се лошото време да се задържи и през следващите дни.", "date": "2019.01.13", "title": "Кратки новини: Тече спасителна акция на сноубордисти в Пирин"}
{"url": "https://www.dnevnik.bg/detski_dnevnik/2019/01/13/3373073_temata_za_balkanskata_voina_shte_moje_da_se_predstavia/", "text": "Нова интерактивна историческа карта за Балканската война ще могат да използват учителите по история и цивилизации, когато преподават този период в училищата, съобщава на сайта си Регионалното управление на образованието - София. На картата са изобразени всички военни действия от периода, които могат да бъдат проследени в тяхната времева динамика, както и статистическа информация за числеността на армиите, снимки, пълните текстове на мирните договори, спомени и дневници, библиография по темата. С помощта на новия продукт учителите ще могат да представят темата за Балканската война изцяло интерактивно. В реализацията на картата са участвали специалисти от Института за исторически изследвания при БАН, университета по археология, строителство и геодезия, Националната библиотека \"Св. Св. Кирил и Методий\" и Националния военноисторически музей. Картата може да видите  тук .", "date": "2019.01.13", "title": "Балканската война ще може да се представя на учениците интерактивно"}
{"url": "https://www.dnevnik.bg/sport/2019/01/13/3364200_edin_koloezdachen_otbor_promenia_jivota_na_decata_v/", "text": "Думите са на известния британски колоездач Марк Кавендиш, който е част от тима на Dimension Data for Qhubeka. Световният шампион за 2011 г. и действащ колоездач с най-много етапни победи в \"Тур дьо Франс\" се превърна в лице на африканския отбор, който, освен че е в елита на спорта, е и с голяма социална роля чрез активна благотворителна дейност. Колоездачният отбор работи съвместно с фондацията Qhubeka, като заедно те се опитват да подобрят живота на хората в Африка. Двете компании даряват велосипеди в региони, където транспортът е затруднен и хората нямат условия да ходят на работа, а децата са прекалено отдалечени от учебните заведения. Откакто си сътрудничат от 2016 г,. броят на велосипедите, които са дарени на хора в Африка, е над 10 хиляди и продължава да се увеличава. \"Когато отидох за пръв път в Африка, ми беше обяснено, че едно дете пътува средно 5 километра, за да отиде на училище. Но за разлика от Европа или Щатите, където има организиран транспорт, в Африка те ходят пеша. Един велосипед обаче спестява време и по този начин стимулира децата да посещават часовете\", разказва Кавендиш. Данните сочат, че благодарение на Dimension Data for Qhubeka безработицата в подпомогнатите региони е намаляла със 75%, а в същото време посещаемостта в училищата е нараснала с 23% само за няколко години. В програмата участват 33 учебни заведения, които, освен че получават дарения за своите ученици, имат ангажимент да изготвят доклади всеки месец, с което да връщат обратно информация до Qhubeka. Така се измерва ефектът върху регионите в нужда. На езика нгуни Qhubeka означава да вървиш напред. Именно това е мотото на фондацията и колоездачния отбор. \"Един велосипед - един променен живот\", обичат да напомнят те. Близо милион долара дарения през 2018  Освен че набират средства чрез своето участие в световния тур, колоездачите на Dimension Data служат и като посланици на благотворителната идея. Сайтовете на отбора и фондацията предлагат възможност да се даряват средства, като дори е споменато коя част от велосипеда колко струва. Седлото е 10 долара, предната вилка е 22, а каплите заедно с гумите струват малко под 50 долара. Цял велосипед е 180 долара. От Dimension Data обявиха, че събраните средства през 2018 г. са малко под 1 милион долара, което е равно на над 5000 велосипеда. Общият брой дарени велосипеди пък е 7564. \"Целта, която беше поставена преди началото на сезона, беше именно 5000 велосипеда, така че е преизпълена\", радват се от фондацията. \"Любимото ми време от годината е, когато ходим в Африка и се срещаме с много хора. Една такава среща променя мисленето ни, защото виждаме съвсем различен свят. Аз обичам велосипедите, но те са моята работа, за мен са инструмент, а за хората в Африка са възможност да живеят по-добре. Няма по-искрена емоция от тази, която съм виждал там\", добавя Кавендиш. Наскоро отборът беше в Южна Африка за своя предсезонен лагер преди началото на 2019 година, като използва времето и да направи поредното дарение. Гимназията \"Чарлстън\" в покрайнините на Кейптаун получи 175 велосипеда, които бяха разпределени на деца от бедни семейства. След това тимът беше в бедното предградие Кайелича, където броят на дарените велосипеди беше 75. \"Този вид церемония е най-приятният момент от лагерите ни в Африка. Сякаш забравяме за нашите проблеми и виждаме, че има хора с много по-сериозни тревоги от нашите\", казва най-опитният колоездач в отбора Бернард Айзъл. Различни инициативи Dimension Data for Qhubeka има и най-различни инициативи, с които се опитва да зарази хората и те да се включат към благородната кауза. Така например в преговорите с всеки спонсор, който помага на колоездачния отбор, е включена и специална клауза. При всяка победа от световния тур отива и малка сума за дарение към Qhubeka, което да помогне на осигуряването на повече велосипеди. Преди 2018 г. Dimension Data спечели седем победи, включително два етапа от Обиколката на Испания. За всеки 100 засадени дръвчета или събран един тон отпадъци фондацията Qhubeka също осигурява по един велосипед. В началото на сезон 2018 по време на Обиколката на Дубай обикновените фенове също можеха да помогнат. Пред една от атракциите в центъра на емирството Dimension Data монтира два велотренажора, а при всеки завъртени 167 километра се осигуряваха пари за 5 велосипеда на децата в Африка. Идеята се хареса на организаторите на Обиколката на Дубай, които са отговорни и за организацията на \"Джиро д’Италия\". Затова RCS Sport пое ангажимент всяка година да отделя средства, които да дарява за благотворителната кауза.", "date": "2019.01.13", "title": "Колоездачният отбор, който променя живота на децата в Африка"}
{"url": "https://www.dnevnik.bg/bulgaria/2019/01/13/3374341_dete_e_s_opasnost_za_jivota_sled_voltova_duga_pri_opit/", "text": "С опасност за живота е 14-годишно дете от Стара Загора, което вчера е пострадало от волтова дъга при опит за селфи. Инцидентът е станал на жп гарата до село Калитиново, съобщи БНТ. Момчето е с 56% изгаряния. Момчето заедно с двама свои приятели изминало разстоянието от Стара Загора до Калитиново по жп линията. Когато стигнали до гарата в селото, то се качило на един от вагоните, но внезапно било поразено от волтова дъга. Двамата приятели започнали да викат за помощ. Местен жител ги чул и подал сигнал на телефон 112. Това е пореден тежък инцидент с деца в резултат на волтова дъга.", "date": "2019.01.13", "title": "Дете е с опасност за живота след волтова дъга при опит за селфи"}
{"url": "https://www.dnevnik.bg/bulgaria/2019/01/13/3374338_maia_manolova_ne_smiata_che_shte_bude_ombudsman_sled/", "text": "Мая Манолова не смята, че ще бъде следващият омбудсман на България, когато мандатът й на поста изтече през юли 2020 г. В интервю за БНТ тя допълни, че през 2019 г. ще съсредоточи усилията си в битката срещу монополите, банките и бързите кредити. Манолова коментира увеличението в цената на водата от началото на годината, което тя смята да атакува с жалба в Конституционния съд. Според нея проблемът не е в работата на КЕВР, а в това, че \"КЕВР вече традиционно защитава предимно интересите на монополистите за сметка на гражданите\". \"Обикновено ощетени са потребителите заради лошо законодателство, което свежда реформата във ВиК сектора само до повишаване цената на водата, без никакви реални ползи за гражданите. Това е основният проблем\", бяха част от думите й. Относно новия Закон за горивата, който предизвика протести в България, омбудсманът заяви, че в него няма текстове, които биха преборили корупцията или биха помогнали за изсветляване на икономиката. \"Има текстове, които въвеждат регистрационен режим - на мен не ми е известно за контрабандист, който да отива да се регистрира. Ако не бъдат подхванати от НАП, МВР, прокуратурата, съда, контрабандистите ще продължат да вършат престъпления\", допълни тя. Омбудсманът смята, че законът поставя невъзможни изисквания към дребни и средни търговци на горива, а резултатът от това ще бъде абсолютно ликвидиране на дребния и средния бизнес. \"Не просто ще фалират фирми и ще останат хиляди души без работа, а ще пострадаме всички ние заради повишаването цената на горивата\", допълни Манолова. По повод законодателния пакет \"Мобилност\" на френския президент Макрон тя е потърсила съдействие от европейския омбудсман, тъй като според Манолова проектът ще ощети 150 хил. български граждани и техните семейства. \"Бих призовала с цялата си строгост властите да накажат виновниците. Чувството, че можеш да пребиеш човек и просто да ти се размине, това просто взривява гражданите\", заяви още тя по повод напрежението в село Войдиново след побой от роми над военнослужещ.", "date": "2019.01.13", "title": "Мая Манолова не смята, че ще бъде омбудсман след 2020 г."}
{"url": "https://www.dnevnik.bg/sviat/2019/01/13/3374345_gruckiiat_ministur_na_otbranata_podava_ostavka_zaradi/", "text": "Министърът на отбраната на Гърция Панос Каменос подаде оставка днес в знак на протест срещу  споразумението, което слага край на дългогодишния спор с Македония за нейното име . Така коалицията \"Сириза\" - \"Независими гърци\" приключи.  Панос Каменос, чиято партия \"Независими гърци\" крепи правителството на премиера Алексис Ципрас, отдавна се противопоставя на споразумението с Македония, подписано от двете правителства миналата година, отбелязва БНТ. \"Въпросът за името на Македония не ми позволява да не жертвам поста си на министър\", заяви Каменос, след като се срещна с премиера Ципрас тази сутрин. На срещата е била обсъдена съдбата на кабинета след одобряването от парламента на Македония на промените в конституцията, предвиждащи промяна на името на страната в Северна Македония. Каменос посочи, че ще извади от правителството и шестима други министри от неговата партия. В последвала пресконференция той каза, че неговата партия ще се оттегли от коалиционното правителство. Премиерът на Гърция Алексис Ципрас заяви, че е приел оставката на Каменос. Той каза, че министерството на отбраната ще бъде ръководено от началника на генералния щаб адмирал Евангелос Апостолакис. Ципрас заяви също, че правителството ще поиска от парламента вот на доверие. Малко по-късно председателят на гръцкия парламент Никос Вуцис предложи заседанието на парламента да започне във вторник и гласуването на доверие на правителството да се състои в сряда вечерта, съобщи БНТ.", "date": "2019.01.13", "title": "Управляващата коалиция в Гърция се разпадна след оставка заради договора с Македония"}
{"url": "https://www.dnevnik.bg/photos/2019/01/13/3374278_fotogaleriia_svetovnite_snimki_na_denia_-_12-13/", "text": "Хора минават през Голямата джамия Шейх Зайед в Абу Даби, Обединени арабски емирства.", "date": "2019.01.13", "title": "Фотогалерия: Световните снимки на деня - 12-13 януари 2019 г."}
{"url": "https://www.dnevnik.bg/sport/2019/01/13/3374409_hebur_detronira_neftohimik_i_grabna_kupata_na/", "text": "Хебър\" спечели Купата на България по волейбол след победа във финала над \"Нефтохимик\" с 3:2 (27:25, 18:25, 23:25, 25:22, 15:7). Домакинът на финалния турнир постигна исторически успех, след като детронира носителя на трофея, като игра вдъхновено и се пребори с далеч по-опитния тим от Бургас. Над всички за победителите беше Брадли Гънтър, който реализира 29 точки. \"Играхме с опит срещу по-опитни състезатели от нас, което е невероятно. Още не мога да опиша емоциите си, защото нашият труд е невероятен. За две години сбъднахме една мечта\", каза след срещата треньорът на \"Хебър\" Атанас Петров.", "date": "2019.01.13", "title": "\"Хебър\" детронира \"Нефтохимик\" и грабна Купата на България по волейбол"}
{"url": "https://www.dnevnik.bg/sport/2019/01/13/3374412_mesi_stigna_400_gola_v_la_liga_pri_ubeditelna_pobeda/", "text": "Барселона\" продължава с убедителното си представяне и записа шеста поредна победа в Ла Лига, която възстанови аванса от пет точки на върха. Каталунците надвиха на своя \"Камп ноу\" гостуващия \"Ейбар\" с 3:0. В трета поредна среща у дома футболистите на Ернесто Валверде не допускат гол в мрежата си, като играят все по-добре. Попаденията за 13-ия успех от началото на сезона отбелязаха Луис Суарес на два пъти и Лионел Меси. Аржентинецът вкара 13-и гол срещу баския тим. Уругваецът откри в 19-ата минута след атака в запазения стил на \"Барселона\". С няколко подавания на много висока скорост и с по едно докосване Суарес и Коутиньо матираха защитата на баските. Централният нападател на \"Барселона\" стреля от малък ъгъл и с фалцов удар не остави шансове на вратаря – 1:0. До края на първата част футболистите на Валверде така и не направиха нищо интересно пред вратата на гостите. Голът на Суарес остана единственият точен удар за първите 45 минути, които зрителите на \"Камп ноу\" видяха. Малко след подновяването на играта \"Барселона\" бързо удвои и до голяма степен реши изхода от срещата. Суарес намери Меси в 53-ата минута, а нападателят с №10 нямаше как да сгреши. Меси отбеляза своя гол №400 в Ла Лига в 435-ата си шампионатна среща. Аржентинецът стана първият играч достигнал до тази бройка в испанския елит. Зад него е Кристиано Роналдо, който има 311 гола за \"Реал\" (Мадрид). Освен това Меси вкара 17-ия си гол от началото на сезона в същия брой мачове. Само шест минути след гола на Меси, Суарес се разписа за втори път и оформи крайния резултат. Уругваецът получи хубаво подаване от Сержи Роберто и от малък ъгъл реализира за втори път в двубоя. С двата си гола Суарес се доближи на три зад лидера при реализаторите Меси.", "date": "2019.01.13", "title": "Меси стигна 400 гола в Ла Лига при убедителна победа на \"Барселона\""}
