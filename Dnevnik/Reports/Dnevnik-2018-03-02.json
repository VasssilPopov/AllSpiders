{"url": "https://www.dnevnik.bg/evropa/2018/03/02/3139546_niama_da_uvelichim_vnoskata_v_bjudjeta_na_es_sled/", "text": "Холандският премиер Марк Рюте представи визията си за Европа след Брекзит, като заяви, че задълбочаването на интеграцията не е неизбежно, бюджетът на Европейския съюз трябва да се свие, а плащанията за по-бедните страни трябва да бъдат постоянно свързани с икономически реформи, предаде \"Ройтерс\". В реч в Берлин, в която той представи Холандия като скептична към задълбочаването на европейската интеграция, но подкрепяща по-доброто прилагане на съществуващите споразумения, Рюте нарисува един ЕС, в който \"Брюксел служи на държавите членки, а не обратното\". \"Моята цел за многогодишния бюджет е следната - никакво увеличение във вноските, но по-добри резултати с по-малък бюджет\", подчерта той. Рюте отправи критики за разходите за земеделие и фондовете за развитие на ЕС, които представляват 70% от бюджета му. \"Ако харчим малко по-малко за тези неща, ще има повече възможности за новите ни приоритети\", като засилен граничен контрол и военна инфраструктура, допълни премиерът. Той също така призова да се създаде механизъм за преструктуриране на дълговете на страните, които изпитват фискални затруднения, така че частните инвеститори, а не данъкоплатците да плащат сметката, ако инвеститорите \"нямат късмет\". Намеквайки за Унгария и други източноевропейски държави, които се обявиха против европейските квоти за прием на бежанци, той каза, че фондовете трябва да бъдат обвързани със спазването на европейските споразумения, като това за приемането определен дял от пристигащите мигранти. През последните седмици се заговори за необходимостта от увеличаване на вноските на държавите членки в общностния бюджет.  Темата бе поставена от институциите на ЕС  покрай напускането на Великобритания и очерталия се годишен недостиг от 10 милиарда евро. Засега страните са разделени. В началото на февруари се появи информация, че България и още седем държави - членки на ЕС, от източната част на континента  са се съгласили  да увеличат вноските си в многогодишния бюджет на съюза до 1.1% след напускането на Великобритания. По-късно обаче  българското Министерство на финансите  отрече информацията.", "date": "2018.03.02", "title": "Няма да увеличим вноската в бюджета на ЕС след Брекзит, обяви Рюте"}
{"url": "https://www.dnevnik.bg/bulgaria/2018/03/02/3139520_rusko-turskata_voina_-_pogledut_na_uchenite_bez/", "text": "Миналото си нерядко сме свикнали да виждаме едноцветно. Като далтонисти. Черно и бяло. А другите отсенки? Онези, които дават истински цвят на картината?\" Така започна встъпителното си слово проф. Иван Илчев на откритата днес международна научна конференция на тема \"Балканите и Европа в Източната криза (1875 - 1881 г.)\". Домакин е Софийският университет \"Св. Климент Охридски\" заедно с Университетският комплекс по хуманитаристика \"Алма Матер\". Мащабното събитие е част от програмата за честванията на 140-годишнината от края на Руско-турската война и възстановяването на българската държавности ще продължи до 4 март. Както в доклада на проф. Пламен Митев, бивш декан на Историческия факултет, така и във встъпителното слово на проф. Иван Илчев, акцентът беше , че идеологемите, клишетата и провинциализмът в отношението ни към историята може да бъдат преодолени само с обективната истина за събитията, а тази истина се търси именно с научните изследвания. Проф. Илчев посочи, че каквито и биоплярни чувства да ни обземат вече 140 години, безстрастната история отмерва на блюдата си както намеренията, така и резултатите. \"Каквито и да са били намеренията на Санкт-Петербург и императора, за които може да се спори, резултатът е безспорен - свободна България., обобщи историкът. И добави, че обективните историци отдавна знаят, че руската дипломация на Балканите е смесица от хладнокръвен интерес и идеализирана славянска солидарност, но обективният резултат е възстановяване на българската държавност. Та 3 март ще остане, обобщи проф. Илчев, защото той е решен в народното съзнание като един край и едно начало, трябва само да осъзнаем най-сетне, че историческите събития не са едноцветни и отсенките не бива да безпокоят и да поразяват националното ни съзнание. Проф. Пламен Митев посочи, че Руско-турската война е представяна от българската историография до края на миналото столетие обикновено с героично-романтичен патос и биполярен поглед. Според него има огромни непроучени територии на паметта и те са в броя на жертвите и пленниците от двете страни, страданията на цивилното население и на двете страни, които всяка война нанася. С научни съобщения и доклади от днес до 4 март ще излязат историци от СУ \"Св. Климент Охридски\", БАН, Великотърновския университет \"Св. Кирил и Методий\", Военния университет \"Васил Левски\", Руския хуманитарен университет, Белградския университет, Санкт-Петербургския исторически институт, , Института за за военна история в Москва, Македонския научен институт, Университета в Нови сад. Научната конференция е придружена от богата изложба на документи в централното фоайе на университета за Руско-турската война с материали от българската Държавна агенция \"Архиви\", Руският военно-исторически архив и Румънския държавен архив. За изложбата можете да прочете във  фотогалерия.", "date": "2018.03.02", "title": "Руско-турската война - погледът на учените без пристрастия"}
{"url": "https://www.dnevnik.bg/citat_na_deniia/2018/03/02/3139591_citat_na_denia_okaza_se_che_borislav_mihailov_naistina/", "text": "Това заяви Първан Първанов, който е специалист по международен арбитраж и водещ процесуален представител на \"ЦСКА-София\" по делата срещу УЕФА в Спортния арбитражен съд. На пресконференция той и  спортният директор на червените Пламен Марков  говориха за решението на УЕФА да  допусне клуба до участие в евротурнирите още този сезон , ако отборът се класира.", "date": "2018.03.02", "title": "Цитат на деня: Оказа се, че Борислав Михайлов наистина е много влиятелен в УЕФА"}
{"url": "https://www.dnevnik.bg/photos/2018/03/02/3139600_snimka_na_denia_sigurnost_za_patriarh_kiril/", "text": "Снайперист е заел позиция пред сградата на Светия синод за пристигането на патриарха на Москва и цяла Русия Кирил. Главата на Руската православна църква пристигна днес следобед в София за участие в тържествата по повод националния празник Трети март и 140-тата годишнина от Руско-турската освободителна война.", "date": "2018.03.02", "title": "Снимка на деня: Сигурност за патриарх Кирил"}
{"url": "https://www.dnevnik.bg/sport/2018/03/02/3139532_za_pruv_put_v_istoriiata_vsichki_begachi_ot_edna/", "text": "Вторият ден от световното първенство по лека атлетика в зала в Бирмингам беше белязан от исторически момент. За пръв път на голям международен шампион всички бегачи от една серия бяха дисквалифицирани.  В третата квалификационна серия в бягането на 400 метра участваха петима състезатели, но нито един не намери място в полуфиналите. Четирима бяха дисквалифицирани заради влизане в съседен коридор, а един - заради фалстарт. Сред дисквалифицираните състезатели е фаворитът в дисциплината Бралон Таплин. Бегачът от Гранада, който е с най-добро време в света за сезона, пробяга дистанцията за 46,37 секунди. Той спечели с лекота серията, след като друг от фаворитите - бронзовият медалист от световното на открито в Лондон през 2017 г. Абдалелах Харун, видя червения картон заради фалстарт. Стивън Гейл от Ямайка, Аустрис Карпинскис от Латвия и Алонзо Ръсел от Бахамите не успяха да се възползват от ситуацията, след като също влязоха в съседни коридори и бяха дисквалифицирани.  Решението не е крайно и подлежи на обжалване. Световното по лека атлетика в зала започна в четвъртък и ще продължи до неделя. До момента участие за България взеха Мирела Демирева и Тихомир Иванов.  Двамата изразиха разочарование от представянето си  в скока на височина, след като з аписаха съответно шесто и девето място. В шампионата ще участват още трима българи. Тази вечер от 22.10 ч. е надпреварата в тласкането на гюле при дамите с участието на Радослава Мавродиева. В събота са състезанията в тройния скок, в които България ще бъде представена от Габриела Петрова и Момчил Караилиев.", "date": "2018.03.02", "title": "За пръв път в историята всички бегачи от една серия бяха дисквалифицирани"}
{"url": "https://www.dnevnik.bg/video/novinite_na_bnt/2018/03/02/3139641_video_drugite_novini/", "text": "Музеи и галерии с вход свободен на празника Спътник на НАСА ще осигурява по-точна прогноза за времето Стачка затвори археологическите музеи в Атина и на остров Крит \"Нощ в музея на Параджанов\" на \"София филм фест\" Студенти представят \"Блясък от боклуци\" Шаги се присъединява към турнето на Стинг", "date": "2018.03.02", "title": "Видео: Другите новини"}
{"url": "https://www.dnevnik.bg/zelen/2018/03/02/3139644_zelenite_iskat_ostavkata_na_shefa_na_agenciiata_po/", "text": "За незабавна оставка на началника на отдел \"Защита на животните\" към Областната дирекция по безопасност на храните – София (ОДБХ - София), Емил Славев и на изпълнителния директор на Българската агенция по безопасност на храните Дамян Илиев настояват от партия \"Зелените\" в своя официална позиция. Паралелно с това от фондация \"Четири лапи\" събират  подписка за освобождаването на директора на агенцията  по същата причина.  Причината за искането им е, че този понеделник служители от агенцията, ръководени от Емил Славев, незаконно  иззеха и умъртвиха над 100 екзотични птици , вероятно и защитени видове, а Дамян Илиев не е предприел действия, за да предотврати унищожаването на птиците. Повод за действията на служителите са били недоказани аргументи за опасност от разпространение на птичи грип. Според Закона за биологичното разнообразие и Наредбата за спасителните центрове институцията, която разпорежда настаняването на дадени животни в спасителен център, е компетентна да позволи освобождаването им при спазване на законовите изисквания. В случая тази институция е РИОСВ – Монтана, която е издала документ за настаняване на птиците в спасителния център на Зоологическа градина - София, но не е разрешила последващи действия по освобождаване. Служителите на ОДБХ - София, са нарушили и Закона за ветеринарномедицинска дейност, като са предприели евтаназиране на животни без участието на ветеринарен лекар. Прекрачването на служебните правомощия е доказано. Административен съд - София, се произнесе по жалбата на столичния зоопарк и постанови, че заповедта на БАБХ не трябва да се изпълнява поради липса на достатъчно аргументи за евтаназия. Направените от БАБХ впоследствие изявления, че две от умъртвените птици са били заразени с птичи грип, според \"Зелените\" будят съмнения за манипулация, тъй като при изземането на птиците никой от служителите на БАБХ не е прегледал медицинската документация на зоопарка и не е поискал да бъдат проведени необходимите изследвания на място. Нещо повече, ако данни за зараза с птичи грип е имало, то БАБХ е пристъпила към безотговорно необезопасено транспортиране на потенциално заразени птици и по този начин сама е подложила на риск общественото здраве. \"Зелените\" допускат, че столичният зоопарк и фондация \"Четири лапи\" имат основание за твърдението си, че акцията на БАБХ е отмъщение заради помощта, оказана от зоопарка при заминаването на лъвчетата Масуд и Терез за Холандия. Партията призовава прокуратурата и инспектората на  Министерството на земеделието, храните и горите да разследват  задълбочено случая, да установят достоверността на изнесената информация и, ако се окаже вярна, да подведат виновните лица под дисциплинарна и наказателна отговорност.", "date": "2018.03.02", "title": "\"Зелените\" искат оставката на шефа на агенцията по храните заради убитите над 100 птици"}
{"url": "https://www.dnevnik.bg/sport/2018/03/02/3139547_ispanskoto_purvenstvo_shte_izpolzva_videopovtoreniia/", "text": "Испанското първенство ще въведе технологията за видеоповторения от следващия сезон. Новината беше обявена в петък от испанската футболна федерация и професионалната футболна лига в страната. Двете организации обявиха, че са избрали \"Медиапро\" за доставчик на техническото оборудване. Центърът за видеооперации ще бъде базата на футболната федерация, а още от този уикенд започват така наречените офлайн тестове. Целта е реферите да имат достатъчно време да свикнат с технологията, преди да започне използването й на живо. Проектът ще бъде финансиран от футболната лига. \"Съдиите и техните асистенти започват офлайн фаза на технически тренировки, които ще включват изучаване на протокола на системата за видеопрегледи, симулации и провеждане на видеообучение чрез мачове на запис\", обясниха от испанската футболна федерация. Примера дивисион ще се присъедини към германската Бундеслига и италианската Серия А, които започнаха да използват видеопрегледи от този сезон. В същото време Би Би Си съобщи, че Висшата лига на Англия не планира въвеждането на системата поне до лятото на 2019 г. В понеделник беше обявено, че и  Шампионската лига засега остава резервирана  към технологията. Международният футболен борд (ИФАБ), който определя правилата на играта, ще се събере в събота, за да реши дали да одобри системата перманентно. Досега тя е използвана в повече от 900 мача в 20 първенства и турнири като част от двегодишен тестов период, който започна през 2016 г. Ако международният борд даде зелена светлина за постоянното им използване, видеопрегледите ще бъдат част от световното първенство в Русия през лятото. Технологията беше посрещната с всеобщо одобрение, но вече се приема с доста смесени чувства, тъй като предизвика объркване в доста мачове.  Последният пример беше  двубоят между \"Тотнъм\" и \"Рочдейл\" за Купата на Англия в сряда.  Само през първото полувреме главният рефер използва цели четири пъти видеопрегледи, за да отмени два гола и дузпа и да присъди наказателен удар в полза на \"шпорите\". \"Аз съм за използването на технологията, но трябва да бъдем внимателни, за да не променим играта и да убием емоцията. Притеснението ми е, че говорим за машина, а не за футбол\", каза мениджърът на \"Тотнъм\" Маурусио Почетино след победата на неговия отбор с 6:1. ", "date": "2018.03.02", "title": "Испанското първенство ще използва видеоповторения от следващия сезон"}
{"url": "https://www.dnevnik.bg/sviat/2018/03/02/3139601_gazprom_poiska_anulirane_na_vsichki_dogovori_s_ukraina/", "text": "Руският газов гигант \"Газпром\" съобщи в петък, че е поискал прекратяване по съдебен път на договорите за доставка и пренос на газ с Украйна. В Киев от националната компания \"Нафтогаз\" заявиха, че това заплашва снабдяването на европейските клиенти на \"Газпром\", а външният министър коментира, че руснаците \"си играят на покер, но не разбирам защо и с кого\". На практика непосредствен проблем с газа за Европа не би трябвало да има, тъй като \"Газпром\" говори за незабавно прекратяване на договорите, но трябва да оформи правно подобно ново положение с партньорите си. \"Ако беше така, щяхме да го обявим по този начин\", каза пред РБК и говорителят Сергей Куприянов. Всичко това се случва, докато студената вълна в Европа увеличи потреблението и намали запасите от природен газ. Самият транзитен договор с \"Нафтогаз\" не предвижда незабавно спиране на преноса при прекратяване на споразумението. В член 8.2 изрично се казва, че при противоречия, довели до разтрогване на договора, страните трябва да се обърнат за това към Арбитражния институт на Търговската палата на Стокхолм. Срокът за подобно сезиране на арбитража е 30 дни от възникването на спор, непреодолими разногласия или претенции за нарушаване, разтрогване или недействителност на договора. \"Газпром\" трябва незабавно да започне в Стокхолмския арбитражен съд процедура по прекратяване на договорите за снабдяване на Украйна и пренос на газ през нейна територия\", заяви ръководителят на компанията Алексей Милер. \"Арбитрите се аргументираха с рязкото влошаване на украинсака икономика. Ние категорично сме против това за наша сметка да се решават икономическите проблеми на Украйна. При тази ситуация за \"Газпром\" е икономически нецелесъобразно и неизгодно да продължава действието на договорите.\" Еврокомисарят Марош Иефчович коментира, че Брюксел е загрижен не само за доставките за Украйна, но и за преноса на газ за страните от ЕС. \"Комисията е готова да задейства тристранния процес, която в миналото се е оказвал ефективен в моменти на разногласия\", добави той. Руският министър на енергетиката Александър Новак заяви, че ще се срещне с Шефчович \"и ще обсъдим всички подробности\". Според него Москва изхожда от позицията на това, че договорите трябва да се спазват и че решението на Арбитражния съд в Стокхолм е \"много странно\". Договорите на \"Газпром\" за Украйна са от 2009 г. и изтичат догодина. През страната преминават основните обеми газ за европейския пазар, където през миналата година Русия е увеличила преноса с почти 14% и е контролирала дял от близо 35%. \"Безотговорните действия на \"Газпром\" от последните дни създават значителен риск за безпроблемния пренос на газ както за европейските, така и за местните потребители\", написа в \"Туитър\" компанията \"Укртрансгаз\". РБК цитира високопоставен ръководител на Uniper - най-големия клиент на \"Газпром\" в Германия, според когото \"с нас не са водени никакви преговори, никой не ни е уведомявал за планове за отказ от транзит пред Украйна\". В четвъртък руската компания съобщи, че заради отсъствие на двустранно споразумение към договора за доставка незабавно спира да снабдява Украйна. От събота започва да действа 5-дневен антикризисен план с цел ограничаване на потреблението с 5-10%. На бизнеса е препоръчано да коригира плановете си за производство, а планът предвижда още временно затваряне на училища и преминаване на ТЕЦ от газ на мазут.", "date": "2018.03.02", "title": "\"Газпром\" поиска анулиране на всички договори с Украйна"}
{"url": "https://www.dnevnik.bg/citat_na_deniia/2018/03/02/3139518_citat_na_denia_patriotizmut_suzdava_vuzmojnosti/", "text": "С тези думи кметът на Солун Янис Бутарис, цитиран от агенция МИА, обясни стъпките, които предлага за подобряване на отношенията между Гърция и Македония в последните месеци около раздвижването за спора с името. Бутарис по-рано си навлече критики, след като предложи промяна на името на летището в Солун, за да охлади страстите и да отговори на решението за преименуване на летището в Скопие. \"Скопяните не са човекоядци\", добави Бутарис в писмено обръщение за конференция, посветена на патриотизма и национализма и организирана от гръцката партия \"Потами\" (\"Реката\"). Говорейки за \"скопяните\", той има предвид македонците - гръцките власти имат претенции не само към името на Македония, но допускат и разговор за името на езика и народността. Бутарис добавя, че Солун не пропуска възможности - отворен е за туризъм и инвестиции и към македонците, и към турците независимо от напрежението, което припламва в Атина, и заради Анкара, и заради Скопие. Според него Солун е \"направил началото\" на размразяването с Македония и е време Атина да приеме щафетата. Заев пристигна в Солун за Нова година на частно посещение и Бутарис днес каза, че това се е случило по негова покана. Кметът  обаче преди е заявява л и че македонският премиер \"се е поканил сам\".", "date": "2018.03.02", "title": "Цитат на деня: Патриотизмът създава възможности, национализмът ги пропуска"}
{"url": "https://www.dnevnik.bg/photos/2018/03/02/3139374_fotogaleriia_rusko-turskata_voina_v_bulgarskite/", "text": "Богата изложба с архивни документи и снимки, някои от които показвани за първи път, от Държавна агенция \"Архиви\", Руския военноисторически архив и Държавния архив на Румъния бе открита днес в централното фоайе на СУ \"Св. Климент Охридски\". Изложбата е част от програмата на честванията на 140-годишнината от края на Руско-турската война и освобождението на България. Поканен е и Държавният архив на Република Турция и поканата е била приета, но внезапно възникнала заетост на техните специалисти е възпрепятствала участието им, обясни главен експерт Димитър Попов от Държавна агенция \"Архиви\". Изложбата бе открита от председателя на ДА \"Архиви\" доц. Михаил Груев, проф. Иван Илчев и директора на Руския военноисторически музей проф. Ирина Каргуша.", "date": "2018.03.02", "title": "Фотогалерия: Руско-турската война в българските, руските и румънските архиви"}
{"url": "https://www.dnevnik.bg/sport/2018/03/02/3139711_cska-sofiia_v_razgovor_za_istoriiata_roliata_na_bfs_i/", "text": "Всички хора, обичащи ЦСКА, очакват големите мачове от близкото минало, разбира се, вече с бъдеща дата. Думите са на спортния директор Пламен Марков, който изрази позицията на \"ЦСКА-София\" след  новината за допускането на клуба до евротурнирите . От ръководството на червените дадоха ясен знак, че е направена нова и голяма крачка в посоката, в която желаят да вървят. Марков говори пред журналистите заедно с Първан Първанов, който защитаваше интересите на клуба в делата срещу УЕФА пред Спортния арбитражен съд в Лозана. Двамата засегнаха различни теми, като минаха през делата и решението на УЕФА, ролята на БФС и въпросите за историята, бъдещето и приемствеността между дружествата. Радостната вест \"Изключително сме щастливи от решението на УЕФА. То се дължи на работата на нашите собственици, които направиха всичко възможно, така че да стигнем до тази ситуация ЦСКА да се върне на мястото, което желае. С решението на УЕФА в сряда ЦСКА добива отново и се връща в автентичния си вид, в който е създаден. И по този въпрос не може да има никакви спекулации и съответно хората, които все още имат някакви съмнения, трябва да бъдат наясно\", каза Марков. \"Доволни сме, защото ЦСКА отново става най-привлекателният клуб за всички български футболисти, тъй като ЦСКА е голяма емблема, марка, към която те винаги в годините от самото създаване са желаели да играят\", добави Марков. По думите му в предишните години тъкмо невъзможността да играят в Европа е отблъсквала български състезатели от отбора. Първанов заяви, че УЕФА вероятно е променила  решението си от миналата година, когато отказа да допусне клуба до евротурнирите , след като е видяла развитие в казуса. \"Ако погледнете причините за първия отказ преди няколко месеца, те са две - точно две. Първата - \"Литекс\" е изчезнал като клуб и хората в града не могат да се наслаждават на футбола там. Това вече не е вярно, тъй като \"Литекс\" играе във Втора лига. Вторият аргумент беше, че кредиторите на старото дружество няма да получат нищо. Всичко това се оказа, че не е вярно и УЕФА промени решението си. Това е, което всички ние знаем. Те имат право да си променят позицията. На каква база точно обаче не знаем\". Адвокатът добави, че при плащане на сумата за активите (8 млн. лева) клубът \"ще осигури най-високото в историята на футбола удовлетворяване на кредиторите, когато говорим за фалирали футболни клубове\".  Добър ли е БФС Марков беше попитан кого е подкрепил клубът в  конгреса на БФС . Той обаче не отговори директно. \"ЦСКА беше и продължава да бъде за развитие на българския футбол. Подкрепихме тази наша визия, защото считаме, че има поле и възможност за такава изява. Българският футбол се стреми към развитие. Така че визията на ЦСКА е именно такава и ние подкрепихме тази наша гледна точка\", каза той. Първанов също засегна БФС, но в частта, касаеща ролята на футболния съюз около казуса с участието в турнирите на УЕФА. \"Местната федерация винаги играе много важна роля. Ролята, която БФС изигра в нашия случай, беше положителна. Разбира се, имаше в началото някои неприятни моменти, с които не бяхме съгласни, но мисля, че един от най-важните елементи в това, което се случи, е, че се оказа, че Борислав Михайлов всъщност наистина е много влиятелен в УЕФА. И ние го поздравяваме за това, че ни подкрепи в някои от моментите в делото.\" История за бъдещето Най-тежкият въпрос остава този за приемствеността и идентичността. На пресконференцията Първанов повтори думите, които  каза и пред \"Дневник\" преди ден  - българското законодателство и УЕФА не регулират \"прехвърлянето\" на историята между дружествата. Адвокатът посочи, че по време на производството и УЕФА, и БФС са поддържали тезата, че \"ЦСКА-София\" е продължител на спортните традиции на ЦСКА. Двамата с Марков твърдят същото. Клубът ще направи стъпки пред УЕФА, за да може в профила на отбора в сайта на организацията да се добавят успехите и статистиката на ЦСКА. Според Първанов е техническа грешка това, че в момента в една от справките се появяват ЦСКА и \"ЦСКА-София\" ЕАД, посочен със статистическите данни на \"Литекс\". \"Какво ще се сложи в сайта е въпрос на добро желание, а не е регулирано от правото. Това са технически въпроси. В УЕФА дори не им се занимава с това, честно казано\", посочи той. \"Чувстваме удовлетворение, но в същото време и задължение. Защото всички хора, обичащи ЦСКА, очакват големите мачове от близкото минало, разбира се, вече с бъдеща дата. Това ни ангажира още повече като клуб да се подготвим и да мислим за бъдещето, свързано както с подготовката на отбора, така също със селекцията през летните месеци. Да създадем много боеспособен отбор, който да представя българския футбол с марката \"ЦСКА\", както винаги е ставало в близкото и по-далечното минало\", заяви Марков. Той каза, че това е втора голяма стъпка в желаната посока тази година след  подписването на договора за базите . По думите му клубът вече ще мисли за това как да развива отбора си, да модернизира базата и да изгради добри условия за детско-юношеската си школа.", "date": "2018.03.02", "title": "\"ЦСКА-София\" в разговор за историята, ролята на БФС и мечтата за развитие"}
{"url": "https://www.dnevnik.bg/bulgaria/2018/03/02/3139745_bulgariia_tursi_podkrepa_i_ot_rusiia_za_svurzanostta/", "text": "Министърът-председателят Бойко Борисов и руският външен министър Сергей Лавров проводоха телефонен разговор днес, съобщи правителствената пресслужба. Повод за разговора е предстоящият национален празник на България утре и 140-тата годишнина от Освобождението на страната от османско иго. Лавров е поздравил българския министър-председател и е", "date": "2018.03.02", "title": "България търси подкрепа и от Русия за свързаността на Западните Балкани"}
{"url": "https://www.dnevnik.bg/bulgaria/2018/03/02/3139763_ochakva_se_zasilen_trafik_na_magistralite_i_kum/", "text": "Министерствата на вътрешните работи, на регионалното развитие и на транспорта набелязаха превантивни мерки за безопасност във връзка с очакваното засилване на трафика в трите почивни дни около националния празник Трети март. Заради лошото време трите ведомства напомнят на шофьорите да подготвят автомобилите си за движение в зимни условия и да карат изключително внимателно. Предприети са мерки за опесъчаване на магистралите, екипи на пътна полиция ще регулират движението, ако се налага, на възлови места и на входно-изходните артерии в големите градове. Осигурено е дежурство на пожарните и спасителните части по региони, включително и в района на тържествата на връх Шипка. Следят се и нивата по поречията на реките в Югоизточната част на страната. Движението по граничните пунктове е нормално, дежурните екипи имат готовност да поемат очаквания по-засилен трафик през почивните дни. Има готовност при влошаване на пътната обстановка да се прибегне и до временна организация на движението и да се спират определени участъци или цели пътища до почистването им. Пътищата, на които се очаква най-голямо натоварване, са Е-79 (София-Кулата), автомагистралите \"Струма\", \"Тракия\", Хемус, пътищата София-Варна, В. Търново-Русе, както и към големите зимни курорти. На 3 март, когато е националният празник, проходът \"Шипка\" ще бъде затворен и през него няма да се допускат моторни превозни средства от входовете му откъм Габрово и Стара Загора. Там гражданите ще могат да паркират на подходите на специални буферни паркинги. Желаещите да се качат на паметника-костница, ще могат да го направят пеш. Силите на реда няма за допускат хора, употребили алкохол или такива, които са в неадекватно състояние край обектите на тържествата. До местата, където са предвидени тържествени събития, няма да бъдат допускани хора с обемисти багажи, въоръжени лица, внасянето на пиротехника. Около 600 униформени са ангажирани в охраната на тържествата на Шипка.  Ще бъде осигурена охрана на всички публични прояви, засилено ще е вниманието на полицаите към места, на които има струпване на хора – гари, автогари, тържествени събития. Служителите на реда отправят призив към гражданите да бъдат бдителни за парите и вещите си, както и да не оставят без надзор багажа си. Организация на движението във връзка с празника в София От 08.00 часа до 12.30 часа на 3 март: - по ул. \"Оборище\" между бул. \"Васил Левски\" и ул. \"Г. С. Раковски\"; - по ул. \"Московска\" между бул. \"Васил Левски\" и ул. \"Г. С. Раковски\"; - по ул. \"11-ти август\" между бул. \"Княз Ал. Дондуков\" и пл. \"Св. Ал. Невски\"; - по ул. \"15-ти ноември\" между бул. \"Цар Освободител\" и пл. \"Св. Ал. Невски\". От 14.00 часа до 21.00 часа на 3 март: - по бул. \"Цар Освободител\" между бул. \"Васил Левски\" и ул. \"Г. С. Раковски\"; - по ул. \"15-ти ноември\" между бул. \"Цар Освободител\" и пл. \"Св. Ал. Невски\"; - по ул. \"Аксаков\" между бул. \"Васил Левски\" и ул. \"Г. С. Раковски\"; - по ул. \"Цар Шишман\" между ул. \"Славянска\" и пл. \"Народно събрание\"; - по ул. \"6-ти септември\" между ул. \"Славянска\" и бул. \"Цар Освободител\"; - по ул. \"Хаджи Димитър\" между бул. \"Васил Левски\" и ул. \"Цар Шишман\". От 11.30 до 12.30 часа на 3 март по ул. \"Леге\" между ул. \"Съборна\" и пл. \"Атанас Буров\". От 14.00 часа на 2 март до 21.00 часа на 3 март по ул. \"Оборище\" между ул. \"Г. С. Раковски\" и ул. \"11-ти август\" и да се закрият базарите за художествени произведения. От 07.00 часа до 12.30 часа на 3 март: - на паркинга на пл. \"Николай Гяуров\"; От 07.00 часа до 21.00 часа на 3 март: - на паркингите на пл. \"Народно събрание\"; - на паркингите на пл. \"Св. Александър Невски\"; - на ул. \"Оборище\" между ул. \"Г. С. Раковски\" и бул. \"Васил Левски\". От 21.00 часа до приключване на тържествата на 3 март, само при необходимост и по преценка на отдел \"Пътна полиция\" при СДВР, ще се забранява влизането на пътни превозни средства по бул. \"Цар Освободител\" между ул. \"15-ти ноември\" и ул. \"Г. С. Раковски\".", "date": "2018.03.02", "title": "Очаква се засилен трафик на магистралите и към зимните курорти"}
{"url": "https://www.dnevnik.bg/sviat/2018/03/02/3139730_kitai_razsledva_prezidenta_na_kompaniiata_-_partnyor/", "text": "Председателят на борда на китайската CEFC China Energy, съгласила се да купи дял в руския петролен гигант \"Роснефт\", е разследван за икономически престъпления, съобщиха \"Блумбърг\", \"Ройтерс\" и няколко руски издания, като се позоваха на източници, пряко запознати със случая. Според  South China Morning Post , който цитира собствени източници, Йе Дзянмин дори е бил арестуван и задържан по искане на китайския президент Си Цзинпин. CEFC се  споразумя да купи акции за 9.1 млрд.  долара от компанията, която е мажоритарна собственост на руската държавна \"Роснефтегаз\", или около 14.6%, и стана първата частна китайска компания, инвестирала в петролен гигант. Разследването, ако информацията за него се потвърди, поставя под въпрос финализирането на сделката с \"Роснефт\", която може да се забави с няколко месеца и да стане след първата половина на тази година. Последната компания коментира новините днес, но не и тези за разследването, а за ареста му - информация, която според  прессъобщението  е невярна и няма никакво основание. Новините за разследването идват само седмица след като китайското правителство пое контрола върху застрахователната компания Anbang Insurance Group с обяснението, че директорът ѝ е даден на съд за икономически престъпления. Тя съвпада и с началото на годишната среща на парламента в понеделник, където се очаква и предложението да бъде премахнато изискването президентът на Китай да може да служи само два мандата. Професор Кристофър Болдинг от HSBC School of Business в Шенжен коментира, че има \"отчетлива възможност\" правителството да поеме контрол върху повече фирми заради проблемите с финансовата си система. Съветник на Земан Йе Дзянмин, основал компанията през 2002 г., е бил отведен на разпит по-рано тази година според източника на \"Ройтерс\", който обяснява дали разследването продължава. Под негово ръководство в последните години CEFC се разрасна и се превърна в компания с амбиции да стане един от енергийните гиганти на Китай с активи в различни части на света - от Казахстан, през Обединените арабски емирства до Чад и с инвестиции в множество чешки компании. Бизнесът на CEFC в Чехия включва недвижимо имущество, пивоварна компания, футболен стадион и авиолиния, като, изглежда, и китайските, и чешките политически лидери подкрепят това, отбелязва агенцията. През 2015 г. стана и икономически съветник на президента Милош Земан. Миналия месец обаче чешката национална банка блокира опит на китайската компания да увеличи дела си във финансовата група JTFG заради липса на информация откъде ще дойде финансирането.  През 2016 г. Йе дори каза, че иска да създаде \"втори \"Синопек\",\" или еквивалент на втория по големина енергиен конгломерат в Китай. През 2016 г. той беше в списъка на списание \"Форчън\" с 40 най-влиятелни млади хора по света на възраст под 40 години и беше само две места под френския президент Еманюел Макрон.", "date": "2018.03.02", "title": "Китай разследва президента на компанията - партньор на \"Роснефт\""}
{"url": "https://www.dnevnik.bg/sport/2018/03/02/3139030_barselona_se_prepuna_v_las_palmas_i_vurna_intrigata_za/", "text": "Лидерът в Примера дивисион \"Барселона\" записа изненадващо равенство при гостуването на борещия се за оцеляване \"Лас Палмас\". Двубоят на Канарските острови завърши 1:1 и върна интригата в битката за титлата в испанското първенство. Каталунците събраха 66 точки след 26-ия кръг на шампионата. Те продължават да са единственият отбор без загуба в големите европейски лиги, но авансът им пред втория \"Атлетико\" (Мадрид) вече е пет точки. Шампионът \"Реал\" (Мадрид) е далеч назад с 51 точки, а \"Валенсия\" затваря зона \"Шампионска лига\" с 50 точки. \"Лас Палмас\" събра 20 точки, с които остава в зоната на изпадащите - на 18-о място. Тимът от Канарските острови обаче е с равни точки със 17-ия \"Леванте\". \"Депортиво\" е предпоследен с 18 точки, а \"Малага\" е на дъното с 13. Лионел Меси даде аванс на \"Барселона\" срещу \"Лас Палмас\" в 21-ата минута. Аржентинецът изпълни перфектен пряк свободен удар и отбеляза 23-ия си гол в 26 шампионатни мача и общо 31-и в 40 двубоя във всички турнири през този сезон. \"Барселона\" обаче не успя да задържи аванса си. Три минути след почивката главният съдия Антонио Матео Лаос отсъди спорна дузпа в полза на домакините, след като топката се удари в гредата и след това срещна ръката на Лука Дин. Това беше първият наказателен удар, отсъден срещу каталунците от повече от две години насам. Джонатън Калери застана зад бялата точка и изравни резултата. Това беше втората изключително дискусионна ситуация в ущърб на \"Барселона\". В края на първото полувреме вратарят на \"Лас Палмас\" Леандро Чичисола игра с ръка извън наказателното поле и трябваше да получи червен картон, но Матео Лаос подмина ситуацията. След изравняването на резултата играта на \"Барселона\" беше много далеч от обичайното ниво. Каталунците действаха прибързано и не успяха да създадат много опасности пред вратата на съперника. \"Дузпата дойде като истински шок за нас заради начина, по който беше отсъдена. Изравниха ни с невидима дузпа, а след това увереността им започна да расте, докато ние играехме твърде прибързано\", каза треньорът на \"Барселона\" Ернесто Валверде. След последния съдийски сигнал той и играчите му наобиколиха реферите, за да поискат обяснение за спорните ситуации във вреда на гостите.", "date": "2018.03.02", "title": "\"Барселона\" се препъна в \"Лас Палмас\" и върна интригата за титлата в Испания"}
{"url": "https://www.dnevnik.bg/bulgaria/2018/03/02/3138620_prez_2017_g_jertvite_na_trudova_eksploataciia_ot/", "text": "През 2017 година жертвите на трафик от България с цел трудова експлоатация са нараснали почти двойно. На ниво Европейски съюз около 20% от регистрираните жертви са именно хора, които заминават за друга държава, търсещи по-добра работа. Пострадалите най-често са мъже, основно от България, Румъния, Чехия, Полша, Словакия и Естония. Икономическата и миграционната криза и засиленото търсене на евтина работна ръка са сериозни предпоставки за осъществяване на такъв трафик. Това са част от данните на Националната комисия за борба с трафика на хора и на прокуратурата, съобщени за \"Дневник\". Миналата седмица комисията започна кампания за превенция на този вид престъпление, която се осъществява с подкрепата на посолството на Великобритания в София и в партньорство с Центъра за междуетнически диалог и толерантност \"Амалипе\" и Агенцията по заетостта. \"През последните години все повече фирми в по-малките селища в страната наемат хора с обещание да ги командироват в чужбина за сезонна или временна работа. Така нелоялните работодатели прескачат регулаторните механизми, които защитават наетите сезонно работници, и успяват да убедят гражданите, търсещи работа, че за тях няма рискове. Принудените да работят в неприемливи условия, но и поставени в ситуация на финансова безизходица, трудно се самоидентифицират като жертви\", казва Камелия Димитрова, секретар на Националната комисия за борба с трафика на хора. Тя признава, че въпреки че през последните години има по-голяма чувствително към престъплението трафик на хора, голяма част от Затова като част от кампанията комисията ще се опита да стигне до жертвите както чрез медиите, така и чрез информационни срещи с групи в риск, допълни тя. Кой заминава За миналата година антитрафик комисията е работила по 19 сигнала на трудова експлоатация. Пострадалите са били деветима мъже, седем жени и три деца. \"Пострадалите лица са предимно безработни български граждани с нисък социален статус, без квалификация и образователен ценз. Обикновено хората заминават за чужбина без формални договори, подведени от устни договорки и обещания\", съобщават още от комисията. Държави на дестинация за трудова експлоатация през изминалата година са Чехия, Великобритания, Белгия, Германия, Холандия и Италия. От комисията се позовават на данни от прокуратурата, според които през последните години жертви на трафик на хора са станали 508 души. От тях повечето са жени - 444, а мъже са 64-ма. През изминалата година жертви на трудова експлоатация са 67 души, като се отчита значителен ръст на идентификация на жертвите спрямо 2016 г., когато те са били 31. \"Дневник\" изпрати въпроси до Софийската районна прокуратура за водените от нея досъдебни производства по случаи на трудова екслоатация. \"Дневник\" изпрати въпроси и до омбудсмана. От пресцентъра й насочиха към прессъобщение на сайта на институцията, в което Манолова е цитирана от форум в края на януари, организиран, съвместно с фондация \"Асоциация Анимус\". \"Престъпленията с цел експлоатация се доказват трудно и което е още по-тревожно – се разпознават трудно. Средногодишно около 20 са образуваните наказателни производства. Това е проблем, който не засяга само България, той е изключително тревожен и в европейски, и в международен мащаб, защото по данни на Международната организация на труда 21 млн. души са жертвите на трудова експлоатация\", заяви Мая Манолова. Тя цитира данни на Европол, които сочат, че приходите от трафик с цел трудова експлоатация се оценяват годишно на около 3,5 млрд. лв. Съвети От комисията призовават за внимание и информираност преди взимане на окончателното решение за заминаване в чужбина с цел работа. - Не се доверявайте на съмнителни обяви с обещания за високо заплащане за нискоквалифицирана работа в чужбина, особено такива, които са залепени по улиците, разпечатани на принтер и имат само мобилен телефон - За да започнете работа, трябва предварително да подпишете договор на български език (или език, който разбирате), както и на официалния език на страната на работодателя. Не давайте документите си за самоличност на никого под никакъв предлог - Предварително отделете определени средства, за да сте сигурни, че ще можете да обезпечите транспортните си разходи на връщане, ако попаднете в рискова ситуация - Вземете с вас адреса и телефона на българското представителство в страната, за която ще пътувате. Ако попаднете в рискова ситуация и сте в беда, незабавно се свържете с тях, с полицията или неправителствена организация, която предоставя подкрепа на място - вие сте жертва на сериозно престъпление и ще Ви бъде оказана помощ (повече информация може да получите  тук ).", "date": "2018.03.02", "title": "През 2017 г. жертвите на трудова експлоатация от България са нараснали почти двойно"}
{"url": "https://www.dnevnik.bg/video/2018/03/02/3138702_zashto_favoritite_nevinagi_pecheliat_oskar_za/", "text": "Нерядко се случва претендентът, сочен за фаворит в надпреварата за най-добър филм, да остане с празни ръце на церемонията по връчването на наградите \"Оскар\". Разочарованите почитатели обикновено виждат зад това пари, влияние, политическа коректност... и може би са прави. Има обаче още една причина, която не трябва да бъде пренебрегвана - сложната система, по която се решава кой да получи най-престижната награда в киното. Каква е тя - вижте във видеото.", "date": "2018.03.02", "title": "Защо фаворитите невинаги печелят \"Оскар\" за най-добър филм (видео)"}
{"url": "https://www.dnevnik.bg/sviat/2018/03/02/3138472_nova_kompjuturna_igra_na_hizbula_uchi_decata_da/", "text": "\"Свещена отбрана - Защити родината и светините\" не звучи като най-вероятното заглавие на компютърна игра. И ливанското шиитско движение \"Хизбула\" обаче не е най-очакваният производител на игри, а се занимава с това. Героят на \"Свещена отбрана\", Ахмед, с оръжие в ръка и гранати на кръста минава от една битка в друга на сирийска територия. Играта беше представена в Бейрут от \"Хизбула\" - организация, за която разказва \"Франс прес\". Ислямисткото движение участва в сраженията в Сирия на страната на президента Башар Асад срещу бунтовници и джихадисти. Играта отразява \"опита на Хизбула в Сирия\", твърди един от авторите - Хасан Алам, от отдела за електронни медии на движението. Това звено е разработвало видеоигри, свързани с борбата на \"Хизбула\" срещу  Израел  на ливанска територия. \"Идеята дойде от действителни събития на терен както в Сирия, така и на ливанско-сирийската граница и в Ливан\", добави той. Децата, които убиват терористи \"Свещена отбрана\" струва пет долара и не е насочена към млада публика, беше представена и по свързаната с \"Хизбула\" телевизия \"Ал Манар\". Там водещият на емисията новини я описва като симулация на \"героичните актове на муджахидините от ислямската съпротива срещу такфиристкото движение в Ливан и Сирия.\" Показано е и малко дете, което я играе и с бори с терористи. \"Все едно съм татко и стрелям по \"Ислямска държава\",\" разказва детето и обяснява, че освен да защитава светилището Зейнаб, то \"изличава евреите и \"Ислямска държава\". Минута и половина по-късно от екипа на играта разказват, че тя е предназначена за хора \"между 14 и 40 г.\" Думата \"такфирист\" е обвинение във вероотстъпничество, често използвано от шиитите срещу салафити и сунити, но \"такфир\" (практиката на назоваване на неверник) е популярна и в някои държави с предимно сунитско население. Приключенията на Ахмед Играта започва с влизането на героя ѝ Ахмед в шиитското свято място Сайеда Зейнаб, където се намира гробницата на една от внучките на пророка Мохамед в предградие на Дамаск. Светинята е бомбардирана от бунтовници и Ахмед се появява в униформа в стая с портрета на лидера на \"Хизбула\" Хасан Насрала. Той се въоръжава и се присъединява към бойните си другари на полесражението. В различните нива на играта се появява групировката \"Ислямска държава\", чиито надписи на черното й знаме са размити. Проиранското движение \"Хизбула официално участва в сраженията в Сирия от 2013 г. С негова подкрепа, както и с помощта на руската бойна авиация режимът на Башар Асад постигна обрат във войната срещу бунтовниците и джихадистите, която бушува от 2011 г. и е взела над 340 000 жертви. Създателите уверяват, че играта е предназначена за ливанския пазар, но  сайтът ѝ има версия  и на английски език.", "date": "2018.03.02", "title": "Нова компютърна игра на \"Хизбула\" учи децата да стрелят по евреи и \"Ислямска държава\" (видео)"}
{"url": "https://www.dnevnik.bg/sport/2018/03/02/3138646_slojniiat_kazus_cska-sofiia_kakvo_napravi_uefa_i_kakvo/", "text": "ЦСКА-София\"  беше допуснат до участие в европейските клубни турнири , ако отборът си заслужи правото по спортен път. Това е голямата спортна новина от сряда, след като УЕФА информира клуба и Българския футболен съюз за решението си. Около него излязоха няколко въпроса, които официално остават без отговори. Как УЕФА промени мнението си и защо сега? В края на май миналата година  УЕФА обяви, че червените нямат право да играят в Европа до 2019-20 . В писмо до БФС тогава генералният секретар на европейския футболен съюз Теодор Теодоридис обясни, че в случая на \"ЦСКА-София\" не може да бъде направено исканото от БФС изключение от \"тригодишното правило\" (президентът на БФС Борислав Михайлов няколко пъти е изтъквал, че е полагал усилия да помогне на червените). Преди два дни отново Теодоридис информира футболния съюз: \"След като разгледа фактите и обстоятелствата, възникнали при делата в КАС с номера 2017/A/5177 и 2017/A/5201, администрацията на УЕФА стигна до заключението, че тригодишното правило, важащо за клуба, изтича през сезон 2017-18 г.\" Преосмисляне Съобщението от УЕФА дойде още преди червените да знаят дали ще се класират за евротурнирите. Моментът на публикуването му   срещу европейския футболен съюз в Спортния арбитражен съд (КАС) в Лозана след недопускането на отбора до евротурнирите. Едната хипотеза е, че от УЕФА са разбрали, че делата не се развиват добре за тях. Това може да е принудило организацията да промени позицията си от миналото лято с идеята да избегне удар по репутацията си при евентуалната загуба на делото и да избегне негативен прецедент. Възможно е и да е постигнато споразумение между УЕФА и българския клуб. \"Между ЦСКА и УЕФА няма сключвано извънсъдебно споразумение\", каза за \"Дневник\" Първан П. Първанов, който е специалист по международен арбитраж и водещ процесуален представител на \"ЦСКА-София\" по тези дела заедно с Джефри Кеслер от \"Уинстън енд Строун\" в Ню Йорк. Той обаче заяви, че в рамките на стандартните комуникации по делата юридическите екипи на двете страни са били във връзка. Съдът в Лозана трябваше да заседава на 23 и 24 януари, но по искане и на двете страни заради промяна на стратегиите им се стигна до отлагане. Първанов отказа коментар по въпроса какви са били причините УЕФА да промени своето решение с думите, че \"това са въпроси изцяло в компетентността на органите на УЕФА\". Важен момент е и позицията на клуба -  червените смятат, че са извлекли максимума от ситуацията и ще оттеглят делата си срещу УЕФА . Въпрос с повишена трудност В цялата картина около казуса остава въпросът за приемствеността. Темата е важна и силно чувствителна за запалянковците, голяма част от които застанаха зад отбора в Първа лига. От юридическа гледна точка обаче връзка  . \"Българското право не регулира идентификационните признаци или историята на клубовете като самостоятелни вещни права и съответно голям брой български футболни клубове се възползват от регистрирането на нови дружества, които приемат признаците за свои, без да има наличие на частично или универсално правоприемство с предишните дружества носили тези признаци\", обясни Първанов. \"ЦСКА-София\" беше създаден през лятото на 2016 г. след сложно преобразуване с участието на \"Литекс\" и \"Чавдар\" (Етрополе). Отговорът на УЕФА от сряда оставя във въздуха въпроса как и за кое дружество тригодишното правило изтича през сезон 2017-18 г. Част от картината е въпросът с придобиването на активите на фалиралия ПФК ЦСКА АД. Близката до Ганчев \"Ред енимълс\" спечели търга с предложение за 8 млн. лева, но последва  дълга процедура по обжалване , която тече и в момента заради жалбата на Атанас Борносузов (който е треньор в школата на клуба от \"Българска армия\"). Едва след приключването на обжалването ще се стигне до обявяване на срок за плащане на сумата. Високопоставен служител на БФС коментира пред \"Дневник\" миналото лято, че плащането на активите, сред които най-висока стойност има емблемата на ПФК ЦСКА АД, ще улесни приемствеността между \"ЦСКА-София\" и ЦСКА. Според Първанов юридически такъв въпрос изобщо не стои. \"ЦСКА-София\" на Ганчев направи стъпки в посоката, която желае, със спечелването на търга за активите, получаването на стадион \"Българска армия\" и базата в Панчарево с дългосрочен договор и разрешението за участие в евротурнирите. Пред ръководството обаче  - предстои да се разбере дали ще бъдат платени парите за активите. Преди месеци административният директор  Милко Георгиев каза, че Ганчев ще плати \"с най-голямо желание\", като изчаква края на процедурата по обжалването.  Освен това се очаква представянето на плановете и сроковете за модернизация на базите и, разбира се, изпълнението им.", "date": "2018.03.02", "title": "Сложният казус \"ЦСКА-София\": какво направи УЕФА и какво предстои"}
{"url": "https://www.dnevnik.bg/evropa/2018/03/02/3136870_chetiri_vuprosa_pred_investitorite_predi_izborite_v/", "text": "Преди изборите в Италия на 4 март инвеститорите изглеждат оптимистично настроени. Икономиката се засилва, а съпротивата срещу еврото във валутния блок отслабва, пише \"Ройтерс\". Вотът обаче може се окаже неприятна изненада. Изборите ще се състоят в деня, в който Германската социалдемократическа партия ще обяви  резултатите от гласуването на членовете й  за коалиционната  сделка с консерваторите на канцлера Ангела Меркел . Изходът може или да затвърди, или да сложи край на надеждите на Меркел за четвърти мандат. Резултатите в Германия са важни за южните европейски икономики, включително и за Италия, защото евентуалната нова коалиция се очаква да бъде по-проевропейски настроена и да възприеме помирителен подход за фискалните политики в блока. \"Ройтерс\" обобщава ключовите въпроси, които стоят пред инвеститорите. Какъв е най-вероятният резултат от изборите в Италия? Последните социологически проучвания сочат, че ще се сформира т.нар. висящ парламент, в който нито една партия или коалиция няма да има необходимото мнозинство за съставяне на правителство. Ако това се случи,  президентът Серджо Матарела  ще призове партиите да сформират широка коалиция. Тя може да включва  управляващата Демократическа партия  и \"Форца Италия\" на  бившия премиер Силвио Берлускони . Според анализаторите \"висящият\" парламент е най-позитивният изход за пазарите, защото може да донесе политическа стабилност и приемственост в политиките за Европа. Дори и в тази ситуация обаче всяка несигурност около сформирането на правителство може да предизвика краткосрочна нестабилност. Какво може да изненада пазарите? Тези избори ще се проведат при нова, неизпробвана досега система за гласуване, въведена миналата година, което прави резултатите особено несигурни. Възможно е коалицията от дясноцентристки партии, която води в социологическите проучвания, да спечели сама мнозинство. Една възможна изненада е дясноцентристка победа с  евроскептичната Лига  като най-голяма партия, което би позволило на лидера й да стане премиер. Евентуална победа на Лигата, която нарича еврото \"провалена валута\", може да съживи страховете от разцепване на еврозоната и да задълбочи разликата между доходността на италианските и на германските облигации. Ако резултатите от изборите позволят на Лигата или на  антисистемното Движение \"Пет звезди\"  да имат централна роля в правителството, ефектът би бил същият. А ако не се сформира правителство, е възможно да се стигне до нови избори. А резултатите в Германия? Ако всички 464 000 членове на Социалдемократическата партия гласуват с \"да\" за присъединяването към консерваторите на Меркел в правителството, това би позволило да се сформира нова голяма коалиция, която да продължи с ключови за Европейския съюз реформи. Ако обаче социалдемократите отхвърлят сделката, може да има или нови избори, или правителство на малцинството, което да трябва да търси съюзници, за да прокарва законодателство. Подобен сценарий би удължил политическата несигурност и би навредил на очакванията на бизнеса. Той би бил шок и за южните европейски дългови пазари. \"Ако приемем, че коалицията бъде одобрена, както е планирано, може да има промени в политиката и повече сътрудничество в Европа, което за нас, инвеститорите, е позитивно\", коментира Джей Патрик Брадли, вицепрезидент в Brandywine Global. Ще се заеме ли победителят в италианските избори с огромния дълг? Вероятно не. Както и да изглежда следващото италианско правителство, шансовете да прокара дългосрочни структурни реформи, които да подобрят представянето на италианската икономика или да се заеме с  италианския държавен дълг , са малки. Италия има най-големия държавен дълг в ЕС след Гърция - 132% от БВП. Всъщност, ако бъдат изпълнени, предизборните обещания дори биха влошили ситуацията. Гуверньорът на централната банка Игнацио Виско предупреди, че партийните обещания за намаляване на данъци и увеличаване на разходите може да се окажат контрапродуктивни, тъй като проблемът с огромния дълг не може да бъде подминаван. Това би накарало инвеститорите да гледат на Италия като на слабото звено в еврозоната и би направило италианските активи уязвими в моменти на пазарна нестабилност или по време на оттегляне на стимулите на Европейската централна банка (ЕЦБ).", "date": "2018.03.02", "title": "Четири въпроса пред инвеститорите преди изборите в Италия"}
{"url": "https://www.dnevnik.bg/skorost/2018/03/02/3137628_novata_honda_cr-v_shte_se_predlaga_i_sus_sedem_mesta/", "text": "Хонда\" ще покаже на автосалона в Женева (6-18 март) петото поколение на модела си CR-V, като голямата новина е възможността кросоувърът да се поръча със седем места. Отвън промени и в калниците, предния капак, броните, светлините и други детайли. Автомобилът е по-широк и с по-дълго междуосие от предшественика си. Багажникът е станал по-дълбок и дъното му е с две възможни позиции и осигурява равна повърхност за товареното на по-дълги предмети. Вратата вече се отваря безконтактно с крак. От \"Хонда\" подчертават, че при версиите със седем места на третия ред в автомобила ще има достатъчно място за краката на пътниците. За първи път кросоувърът ще се предлага и като хибрид с 2.0-литров бензинов двигател с цикъл на Аткинсън и два електромотора. CR-V ще може да се поръча също с 1.5-литров бензинов турбодвигател, който ще се комбинира с 6-степенна механична трансмисия или подобрена автоматична CVT скоростна кутия. И бензиновата, и хибридната версия са с предно предаване стандартно, но и двете могат да бъдат поръчвани със система за задвижване и на четирите колела от ново поколение. Клиренсът е увеличен с 3.8 см за всички версии до височина от 20.8 см за бензиновия вариант с четири задвижващи колела. Първите доставки на \"Хонда\" CR-V с новия силов агрегат 1.5 VTEC TURBO започват от есента на 2018 г., а хибридната версия идва от 2019 г.", "date": "2018.03.02", "title": "Новата \"Хонда\" CR-V ще се предлага и със седем места"}
{"url": "https://www.dnevnik.bg/biznes/2018/03/02/3138730_geopoliticheskata_nesigurnost_i_kiberzaplahite_sa/", "text": "Геополитическата несигурност и киберзаплахите са основните притеснения на изпълнителните директори у нас. Това показва проучване на PwC сред бизнес лидерите у нас, което е част от 21-ото ежегодно глобално проучване на PwC. Миналата година едва 45% от българските изпълнителни директори са посочили, че се притесняват от киберсигурността на компаниите си, докато сега това е втората най-сериозна заплаха, посочена от 80% от запитаните. В същото време обаче притесненията за бъдещето на еврозоната намаляват. През миналата година то е било определено като втората най-притеснителна тема за бизнес лидерите, а сега е на седмо място и представлява тревога за 72% от запитаните. По-големи страхове са липсата на ключови умения, промяната в демографските характеристики на работната ръка, свръхрегулация, несигурен икономически растеж. Общо 71% от българските бизнес лидери вярват, че глобалната икономика ще расте с по-бързи темпове през следващите 12 месеца, 91 са уверени във възможностите за растеж на бизнеса през следващите три години, се посочва в проучването. Според изпълнителните директори глобализацията влияе на улесняване на движението на капитал и хора, за свързаност и създаване на класифицирана работна сила, но не и за справедливост и преодоляване на климатичните промени.", "date": "2018.03.02", "title": "Геополитическата несигурност и киберзаплахите са основни притеснения за бизнеса, сочи проучване"}
{"url": "https://www.dnevnik.bg/sviat/2018/03/02/3138963_shansut_si_czinpin_da_oglavi_kitai_pojizneno_bezpokoi/", "text": "След няколко дни китайският президент Си Цзинпин ще получи възможността да се задържи на власт до края на живота си. Това е потенциален фактор за безпокойство за останалия свят, въпреки че въздействието върху отношенията със Запада остава трудно предсказуемо, смятат анализатори. Китайската комунистическа партия (ККП) тези дни призова да бъде променена конституцията и да се премахне ограничението от два петгодишни президентски мандата. Това би позволило на Си, който стана президент през 2013 г., да се задържи на този пост и след 2023 г. \"Вече разполага с огромна власт, но не е ясно как смята да я използва\", обобщава Кери Браун, директор на института \"Лау Чайна\" към лондонския Кралски колеж. \"Ако целта е да се отговори на предизвикателствата пред Китай, тогава това е положително. Иначе има риск да е изключително проблемно\", каза той. Възходът на Пекин понякога поражда тревога заради териториалните му претенции в  Южнокитайско море , откриването през 2017 г. на първата му военна база в чужбина (в Джибути) и растящото му влияние на Запад. Си Цзинпин  задвижи една от най-големите търговски и инфраструктурни програми в историята:  \"Новият път на коприната\" . Проект на стойност 1000 милиарда долара, който поражда голям интерес, но и подозрение за китайските намерения. В Китай перспективата за безсрочно президентско управление на Си Цзинпин бе приветствана от официалния печат като гаранция за стабилност. \"Ако той ръководи страната в много дълъг период, отношенията с чужбина ще са стабилни и предсказуеми\", изтъква У Синбо, експерт по американска политика в университета \"Фудан\" в Шанхай. \"Нещо хубаво\" Премахването на ограничението на броя мандати много вероятно ще бъде прието от подчиненото на ККП Общокитайско събрание на народните представители, китайския парламент, чиято годишна сесия започва в понеделник. В Русия, където президентът  Владимир Путин  се е закотвил на държавния връх от 17 години, реакциите като цяло са били положителни според експерта от института \"Карнеги\" в Москва Александър Габуев. Някои местни наблюдатели изразиха безпокойство от възможно завръщане на авторитаризма в Китай, но Кремъл смята, че \"задържането на Си на власт след 2023 г. е нещо хубаво\", особено в момент, когато \"отношенията със Запада се влошават все повече с всеки следващ месец\", смята Габуев. Откакто Доналд Тръмп бе избран за президент на САЩ, Пекин се опитва да запълни празнотата, която остави Вашингтон с оттеглянето си от търговски договори и Парижкото споразумение за климата. \"Получаването на разрешение да станеш пожизнен автократ от изцяло подчинен на режима законодателен орган обаче не е нещо, което може да спечели уважението на ръководителите на демократични страни\", смята Орвил Шел от института \"Ейжа съсайъти\" в Ню Йорк. Един свръхсилен Си Цзинпин може да бъде приет лошо от Австралия, Нова Зеландия или САЩ, където засилващото се влияние на Пекин вече тревожи мнозина конгресмени. Диктатор?  Запитан по този въпрос, Белият дом се измъкна с думите, че решението \"принадлежи на Китай\". Китайският президент вероятно ще се държи по-твърдо във външната политика, предрича анализаторката Бони Глейзър от Центъра за стратегически и международни изследвания във Вашингтон. Очаква се при тази своя неоспорима власт Си Цзинпин да бъде все по-заобиколен от угодници, които няма да смеят да проявяват инакомислие. \"Малко вероятно е да получи балансирани и обективни мнения и съвети. Може да стане жертва на предоверяване\", безпокои се Глейзър. Това може например да доведе до \"още по-силно\" предявяване на териториалните претенции на Пекин към съседите му в Южнокитайско море (Виетнам, Филипините, Малайзия) и Източнокитайско море (Япония), смята тя. Удължаването на мандата \"поражда още повече тревоги за Китай и намеренията му в чужбина. Всички ще изтълкуват ставащото като превръщането на Си в диктатор. Което прави Китай още по-плашещ\", подчертава Ерик Хъндман, специалист по международни отношения в Нюйоркския университет в Шанхай. / БТА", "date": "2018.03.02", "title": "Шансът Си Цзинпин да оглави Китай пожизнено безпокои света"}
{"url": "https://www.dnevnik.bg/razvlechenie/2018/03/02/3138822_tri_bilborda_izvun_grada_i_formata_na_vodata_sa/", "text": "\"Три билборда извън града\" на ирландеца Мартин Макдона и \"Формата на водата\" на мексиканеца Гилермо дел Торо са главните претенденти за спечелването на най-важната награда на Американската филмова академия - за  . Оскарите ще бъдат раздадени за 90-и път пореден път в нощта на 4 срещу 5 март в \"Долби тиатър\". Тази година надпреварата за най-ценната статуетка се оказа една от най-непредвидимите в историята, след като сезонът на наградите не успя да очертае явен фаворит до момента. Откакто академията  обяви своите номинации на 23 януари , бяха раздадени някои от ключовите награди в киното - на режисьорската гилдия, на актьорската гилдия, на гилдията на писателите, на критиката и на британската филмова академия (БАФТА). Досега нито третият пълнометражен филм на Макдона след \"В Брюж\" и \"Седемте психопати\", нито голямото завръщане на Дел Торо след десетилетие на затишие, последвало \"Лабиринтът на Фавн\", успя да вземе предимство пред своя конкурент. Дори общият брой на спечелените от тях награди е равен - по 88. \"Три билборда извън града\" - черна комедия, разказваща за майка, която опитва да накара полицията в малко американско градче да открие убиеца на дъщеря й - спечели наградите за филм на годината на \"Златен глобус\" и БАФТА. \"Формата на водата\" - фантастична история за необикновената връзка между няма служителка в свръхсекретна лаборатория и хванато в плен човекоподобно земноводно създание - грабна най-важната награда на режисьорската гилдия и получи най-много номинации за \"Оскар\" (13). Букмейкърите дават съвсем леко предимство на \"Три билборда извън града\". Залози за успех на филма на Макдона с Франсис Макдорманд, Сам Рокуел и Уди Харелсън се приемат при коефициенти между 1.80 и 2.10. Шансовете на \"Формата на водата\" са оценени с коефициенти между 2.50 и 2.75. Наградите \"Независим дух\", които ще бъдат раздадени в неделя сутринта, ще дадат последна насока кой може да е големият победител в 90-ите оскари. Дори те обаче трудно ще наклонят везните в полза на един от двата претендента. Останалите седем номинирани филма на практика нямат шанс да спечелят най-важната статуетка. Шансовете на \"Бягай!\" (Get Out) и \"Лейди Бърд\" (Lady Bird) са оценени с коефициенти между 10.00 и 13.00. След тях се нарежда \"Дюнкерк\" (Dunkerk) с 34.00 и \"Призови ме с твоето име\" (Call Me by Your Name) с 67.00. С коефициенти над 100.00 са The Post, Phantom Thread и \"Най-мрачният час\" (The Darkest Hour). За разлика от наградата за най-добър игрален филм носителите на по-голямата част от останалите статуетки изглеждат ясни още отсега. Дел Торо е абсолютен фаворит за отличието за   с коефициент 1.08 срещу 8.00 за Кристофър Нолан (\"Дюнкерк\") и 15.00 за Грета Геруиг (\"Лейди Бърд\").  Не се очакват никакви изненади и при  . Гари Олдман и Франсис Макдорманд са може би най-сигурните победител в тазгодишните оскари за изпълненията си в \"Най-мрачният част\" и \"Три билборда извън града\". Залози за техен успех се приемат при коефициенти 1.030 и 1.040 (съответно 3 и 4 стотинки печалба при 1 заложен лев). Шансовете на най-близките им конкуренти - Сирша Ронан (\"Лейди Бърд) и Даниел Калууя (\"Бягай!\") са оценени с 13.00 и 17.00. При поддържащите роли също всичко изглежда ясно. Сам Рокуел, който успя да разгърне таланта си в последните два филма на Макдона, е почти сигурният победител при мъжете, а превъплъщението в деспотичната майка на фигуристката Тоня Хардинг в биографичния \"Аз, Тоня\" би трябвало да донесе оскар на Алисън Джейни. Сигурна изглежда и наградата на Джеймс Айвъри (\"Призови ме с твоето име\") за най-добър . Доста по-интересна ще е надпреварата за най-добър  , където букмейкърите дават почти равни шансове на \"Бягай!\" и \"Три билборда извън града\". \"Лейди Бърд\" също може да грабне статуетката. \"Дюнкерк\" се очертава като фаворит за три от   - най-добър монтаж, най-добър звук и най-добър звуков монтаж, а \"Блейд рънър 2049\" има отлични шансове да си тръгне с две награди - за   и  . По традиция сред най-непредвидимите категории е тази за  . Там битката ще бъде между чилийския \"Фантастична жена\" (Una mujer fantastica), който премина триумфално през Берлинале, и шведския \"Квадратът\" (The Square), който спечели \"Златната палма\" в Кан. Букмейкърските къщи дават леко предимство на първия, докато шансовете на останалите три претендента - руския \"Нелюбов\", унгарския \"За тялото и душата\" и ливанския \"Обидата\" - са оценени доста по-ниско. Само чудо може да лиши \"Коко\" (Coco) от наградата за  , а при   всички прогнози сочат триумф за Faces Places.", "date": "2018.03.02", "title": "\"Три билборда извън града\" и \"Формата на водата\" са фаворитите за големия \"Оскар\""}
{"url": "https://www.dnevnik.bg/sport/2018/03/02/3139020_rusiia_ochakva_nad_15_miliona_turisti_za_svetovnoto_po/", "text": "Русия очаква над 1.5 милиона чуждестранни туристи по време на световното първенство по футбол. Това обяви директорът на руската федерална агенция за туризъм Олег Сафонов. \"Вярваме, че около милион и половина души ще ни посетят. По-точни данни ще имаме през май, когато приключи продажбата на билети през май. Цифрата може да се окаже дори по-голяма\", заяви Сафонов. Организаторите изразиха увереност, че световното първенство ще има дълготраен положителен ефекти върху руската туристическа индустрия и позитивно влияние върху руската икономика. Световното първенство в Русия ще се проведе от 14 юни до 15 юли в Москва, Санкт Петербург, Казан, Нижни Новгород, Саранск, Калининград, Волгоград, Екатеринбург, Самара, Сочи и Ростов на Дон. Последното световно първенство - в Бразилия през 2014 г., струваше 11 милиарда долара, а това в Южна Африка през 2010 г. - 6 милиарда. ", "date": "2018.03.02", "title": "Русия очаква над 1.5 милиона туристи за световното по футбол"}
{"url": "https://www.dnevnik.bg/bulgaria/2018/03/02/3134383_emili_strangford_samo_evropa_moje_da_osvobodi/", "text": "Така започва стихотворението на Иван Вазов \"На леди Странгфорд\". Тя е родена в 1826 г. като най-малка дъщеря в семейство на изтъкнат военен и географ адмирал сър Френсис Бофор /1774 – 1757/. Отрано проявява интерес към пътешествията, към близкоизточните страни и култури, типичен за Викторианска Англия. След смъртта на баща си, през 1858 г., младата Емили предприема голямо пътуване из Мала Азия, Египет и Сирия. Публикуваният в 1861 г. неин пътепис става повод за среща с друг млад познавач и изследовател на Изтока – дипломатът лорд Пърси Странгфорд. Двамата сключват брак през 1862 г., като остават да живеят в този регион. През 1864 г. тя публикува втората си книга – \"Източният бряг на Адриатика\", в която описва пътуванията си със своя съпруг, под чието влияние Емили Странгфорд развива своя интерес към политическата съдба на Балканите и споделя симпатиите към българите и вярата в тяхното политическо бъдеще. Смъртта на лорд Странфорд в 1869 г. е повратна точка в живота й. Тя се посвещава на милосърдие и организирана благотворителна дейност, като се обръща към света на обществената несправедливост, болестите, бедността и страданието. Изострянето на Източния въпрос и криза през средата на 70-те години я ангажират със съдбата на жертвите на османските репресии. През август 1876 г. лейди Странгфорд излиза с апел за създаване на Фонд за подпомагане на българите. В продължение на няколко месеца тя предприема мащабна дейност в Пловдивско: изгражда няколко болници /в Батак, Карлово, Панагюрище, Перущица, Петрич и Радилово/, доставя за пострадалите български села дрехи, лекарства, болнично оборудване, храни, сглобяеми къщички. Тя сама извършва голяма част от работата не само по организирането на събирането на средства в Англия, но и по осигуряването на доставките в България и за целта обикаля селата, проучва нуждите и привлича местни дейци – свещеници, учители и представителки на женски дружества. Емили Странгфорд продължава благотворителната си дейност в следващите години. В 1887 г. тя умира на път за Египет, където подготвя откриването на нова болница.  \"Дневник\" публикува откъс от статията на Емили Странгфорд \"Източна Румелия\", май 1879 г. Той според мене е най-добър от славянските нации; и още той е най-малко обичаният. Той е индивидуалист, не се привързва лесно. Не се колебая да кажа, че няма друга европейска нация с толкова малка естествена склонност към привързване. Любопитен факт е, че дори малко образование изведнъж развива нежни фибри, те стават любезни и приятелски настроени. Те са скучни и намръщени хора сега; но две или три образовани поколения със сигурност ще развият тези черти в жив и добър характер. Тяхната оскъдна пестеливост ще се превърне в разумно спестяване, тяхната егоистична отчужденост ще се претопи в приветливо приятелство. Днес всички - и бедни и богати, без изключение, са противно самодоволни, изключително самоуверени и пълни с най- абсурдна суетност, макар че имат малко, с което да се издокарват. И разбира се вниманието, което те са привлекли, е повишило невероятно тяхното самочувствие. Оставени са на обучението на руснаците, чието надуто самочувствие е толкова непоносимо, чието невежество дори и когато са образовани е толкова поразително и чието измамничество е толкова безгранично. Подпомагани от Европа, окуражени от Запада, българите ще се развият в един солиден ценен народ, способни да управляват себе си и да спечелят респекта на европейското семейство от нации, в което, аз дълбоко вярвам, те най после ще бъдат един ценен член, ако се пазят от Русия. Наш дълг е да им помогнем да постигнат това. Беше наш дълг да им помогнем много по- рано като християни и като съграждани на света; но нашите сънародници не знаеха нищо за тях, не мислеха и правеха нищо за тях; само отделни индивиди работеха сърдечно, за да им покажат пътя към прогреса. Ако това беше продължено и постоянни мъдри мерки бяха предприемани в Константинопол, българите биха са развили и постепенно освободили в необходимото време и в трайна задоволителна форма, твърде различна от нещастията, които сега ги сполетяха... ...Печелившата позиция днес е разумните хора да гледат напред, а не назад. Жестокостите на миналото са минало и нищо добро не може да се постигне, ако се повтарят и постоянно припомнят до втръсване; нашата цел е ограничена - какво трябва да направим, за да оформим една нова нация по честен начин и със съзнателна работа; ние искаме да я отнемем от ръцете на тези, които сега я градят с измама и подлост. Навремето ние говорихме твърде много, че трябва да й помогнем; нека сега го направим.  И най-напред нека неотклонно настояваме те да осъзнаят, че тези, които искат да влязат в кръга на национален живот трябва да поемат своите отговорности и задължения, освен привилегии. За да станат една европейска нация, те трябва да се съгласят да приемат диктата на Европа. Те са млади и невежи, но те са обучаеми; нека Европа им покаже истината и те ще я последват. Санстефанският мирен договор ги направи руски роби, но те нямат достатъчно интелигентност да осъзнаят това. Берлинският договор им даде национален живот. Нека прозрат това, за да запазят и развият този живот. Русия претендираше, че акушира при раждането на нацията: тя държеше пръста си върху гърлото на новороденото дете и не винаги криеше своето намерение да го удуши, ако настъпи подходящ момент. И българската нация безспорно ще загине при този фатален факт, ако са слепи днес и ако Европа не ги наблюдава, за да предотврати това.  Берлинският договор, колкото и да е хубав /или лош/ се компрометира, допускайки руснаците да останат в Румелия за една година. На предложението за съвместна окупация руснаците открито признаваха, че те нямат намерение да оставят българите на самите тях. \"Ние се сдобихме с тези прасета и ние възнамеряваме да ги водим\" - това е постоянно повтаряното изречение в устата на всеки руснак. Българите, с техния младежки ентусиазъм и нови войски – горди като ученик с новата си униформа – вярват, че могат да се отърват от руснаците, когато искат. Те не могат. Само Европа може да освободи българите от новото, по-тежко и по-потисническо робство на техните \"големи братя\". Българската нация не е подобие на Русия... и само с помощта на Европа тя ще може да се освободи от деспотичното потисничество на руската църква и народ, което вече започва. Те може да даряват букети на своите освободители по празниците – всеки българин желае да добави още един празник към и без туй дългия празничен календар: но някои от тях започват да разбират, че техни братя тихомълком са изпращани в Сибир, за да медитират върху своите твърде приповдигнати национални аспирации.  Урокът, който българите трябва да научат, е просто този: нека те да се придържат към закона на Европа; нека те демонстрират, че са способни на самоуважение, самоконтрол и достойнство; нека те спокойно приемат протекцията на Турция, която със сигурност няма да им навреди, защото тя ще ги използва, за да влезе в кръга на европейските нации и ще ги пази от Русия. Тяхната независимост така покровителствана и гарантирана от думата на Европа ще се развие в едно здраво и плодоносно дърво. Извънредно много те се нуждаят от няколко години протекция и осиновяване. Тези години биха им позволили да постигнат единство, мъдрост и сила: без тях те не могат да спечелят респекта на Европа нито пък да си подсигурят един продължителен национален живот. Хребетът на Балкана има много малко общо с растителността по-долу, така се различават миналата и сегашна ситуация; дали някой чувства и вярва, че по същество турският неагресивен войник, внимателно наблюдаван, както и ще бъде, от офицери отговорни пред европейската комисия ще бъде виновен за насилие над въоръжени и обучени българи. Винаги предпочитаната игра на Русия е играта на изчакване; нека българите следват нейния пример и докажат, че и те могат да чакат; ако направят това, накрая ще спечелят играта. Постепенно, бавно, както се надявам, но затова пък сигурно те ще стигнат до една пълна и зряла независимост. Консолидирани, опитни, пречистени, себеуверени, те ще бъдат една истинска нация: тогава те ще бъдат способни да кажат на руска България \"Отхвърли робството на царя: присъедини се към нас и нека бъдем едно, обединена свободна България!\"", "date": "2018.03.02", "title": "Емили Странгфорд: Само Европа може да освободи българите от новото робство на \"големите братя\""}
{"url": "https://www.dnevnik.bg/sviat/2018/03/02/3139105_predsedateliat_na_evropeiskiia_parlament_se/", "text": "Председателят на Европейския парламент Антонио Таяни заяви, че на италианските парламентарни избори на 4 март ще се яви като кандидат за премиер на партията на Силвио Берлускони \"Напред, Италия\", съобщава БТА. 81-годишният Берлускони четири пъти беше премиер на Италия, но му е забранено да заема публични постове до 2019 г. заради осъдителна присъда от 2013 г. за данъчни измами. Във вторник той обяви, че Таяни, един от съучредителите на \"Напред, Италия\" през 1994 г., е неговият предпочитан кандидат за премиер на парламентарните избори, но уточни, че председателят на ЕП все още не е приел предложението му. Таяни реагира в Туитър, изразявайки благодарност към Берлускони за \"неговия жест на голямо уважение\". \"Казах му, че съм готов да служа на Италия\", допълни председателят на ЕП в публикацията си в социалната мрежа. Снощи след участие в токшоу по един от телевизионните си канали Берлускони изрази задоволство от решението на съпартиеца си. \"Знам, че е срамота да отнемам Таяни от Европа, но това е в интерес на Италия\", каза Берлускони.", "date": "2018.03.02", "title": "Председателят на Европейския парламент се кандидатира за премиер на Италия"}
{"url": "https://www.dnevnik.bg/bulgaria/2018/03/02/3138848_ruskiiat_patriarh_pristiga_na_poseshtenie_v_bulgariia/", "text": "Руският патриарх Кирил днес ще пристигне в България на тридневно посещение по повод 140 години от Руско-турската война и Освобождението на България. Той ще бъде посрещнат от Старозагорския митрополит Киприан, вицепрезидента Илияна Йотова и зам.-председателя на Народното събрание Емил Христов В 15:30 часа днес той ще отслужи молебен в синодалния параклис \"Св. Цар Борис-Михаил\". На 3 март гостът и българският патриарх Неофит ще присъстват на честванията на деня на Освобождението на връх Шипка. Там ще бъдат президентът Румен Радев и председателят на парламента Цвета Караянчева, а патриарсите ще отслужат благодарствен молебен в храм-паметник \"Рождество Христово\". По-късно през деня руският патриарх ще се срещне с министър-председателя Бойко Борисов в Министерския съвет, където ще присъстват посланикът на Русия Анатолий Макаров и митрополитите Киприан, Григорий, Наум. След това патриарх Кирил ще участва в тържествена заря-проверка и ще присъства на приема, даван от президента Радев във Военния клуб. В края на февруари в Руския културно-информационен център в София беше представена книгата на патриарх Кирил \"Мисли за всеки ден\". Книгата съдържа статии, слова, интервюта, проповеди и изказвания на патриарха. Дни преди пристигането си Кирил даде интервю за БНР, БНТ и \"Труд\". В него  казва , че Истанбулската конвенция предвижда \"съответното отношение\" към еднополовите съюзи, докато православната църква категорично не ги приемала \"по вероучителни богословски съображения\".", "date": "2018.03.02", "title": "Руският патриарх пристига на посещение в България"}
{"url": "https://www.dnevnik.bg/bulgaria/2018/03/02/3139107_bankomat_e_bil_vzriven_v_stolichniia_kv_iliianci/", "text": "Банкомат е бил взривен в столичния кв. \"Илиянци\". Сигналът за престъплението е получен в 5.15 ч. тази сутрин, съобщава \"Фокус\". Банкоматът се е намирал на фасадата на цветарски магазин на бул. \"Рожен\". Няма пострадали при взрива. Директорът на СДВР Ивайло Иванов заяви пред \"Фокус\", че за престъплението са задържани петима души. Той не пожела да коментира какъв е размерът на откраднатата сума. Районът около взривения банкомат е отцепен и в момента.", "date": "2018.03.02", "title": "Банкомат е бил взривен в столичния кв. \"Илиянци\""}
{"url": "https://www.dnevnik.bg/evropa/2018/03/02/3139108_polsha_ogranichi_turgoviiata_v_nedelni_dni/", "text": "Закон, предвиждащ постепенно спиране на търговията в неделните дни, влезе в сила вчера в Полша, предаде ТАСС. Парламентът  прие спорното законодателство  в края на миналата година. Инициаторите, профсъюз \"Солидарност\" и католическата църква, предлагаха веднага да бъде изцяло забранена работата на търговски обекти в неделните дни. При обсъжданията на законопроекта депутатите обаче решиха ограниченията да бъдат въведени поетапно. От вчера търговските обекти няма да работят през втората и третата неделя на всеки месец. През 2019 г. магазините ще работят само по една неделя в месечно, а през 2020 г. забраната ще стане пълна с изключение на няколко недели преди големи празници. За нарушаване на забраната се предвижда глоба от 1000 до 100 000 злоти (295 - 29 500 долара). От разпоредбите все пак има редица изключения - забраната не обхваща пекарни, сладкарници, автомобилни сервизи, вестникарски будки, хотели и редица други малки търговски обекти./БТА", "date": "2018.03.02", "title": "Полша ограничи търговията в неделни дни"}
{"url": "https://www.dnevnik.bg/bulgaria/2018/03/02/3139115_srokut_za_vuvejdane_na_novite_iziskvaniia_kum_kasovite/", "text": "Само ден след като народните представители приеха окончателни промени в Закона за митниците и Закона за ДДС, с които се въвеждат нови  по-строги изисквания към софтуера  за управление на продажбите в търговските обекти и към производителите, разпространителите и ползвателите на такъв софтуер, се разбра, че срокът това да се случи няма да бъде спазен. Председателят на бюджетната парламентарна комисия Менда Стоянова заяви пред Би Ти Ви, че е било предвидено до края на тази година проблемният софтуер да бъде сменен. Това обаче почти сигурно няма да се случи, тъй като били внесени допълнителни изисквания. Тя обаче не прогнозира с колко ще се удължи срокът. С промените в закона се предвижда производителите и разпространителите на софтуер да декларират в Националната агенция за приходите (НАП), че той отговаря на изискванията. Ще се декларира и това, че софтуерът не може да променя, изтрива или манипулира информацията в базата данни, с която работи. Според Стоянова имало случаи на фиктивни касови бележки, които се давали на клиентите, но не се отчитали в системата на НАП. Тя подчерта, че най-вероятно софтуерът на по-новите касови апарати, които са на по 2-3 години, ще трябва само да се актуализира. По-старите, които са на по 6-7 години, почти сигурно ще трябва да бъдат сменени. \"НАП трябва да върви заедно с технологиите. Контролът на касовите апарати също\", каза още Менда Стоянова.", "date": "2018.03.02", "title": "Срокът за въвеждане на новите изисквания към касовите апарати ще бъде удължен"}
{"url": "https://www.dnevnik.bg/evropa/2018/03/02/3139119_brjuksel_iska_slovakiia_da_raziasni_tvurdeniiata_za/", "text": "Европейската комисия съобщи, че е поискала вчера от властите в Словакия разяснения за изразходването на средства от бюджета на Европейския съюз за земеделие. Това действие е свързано със съмненията, породени от  разследване  на  убития миналата седмица  журналист Ян Куцяк, предаде БТА. Комисията е отправила въпроси към службата, която извършва разплащанията по земеделските фондове в Словакия. В отговор на въпрос дали с темата не би трябвало да се заеме и европейската служба за борба с измамите ОЛАФ говорител на еврокомисията посочи, че това е независима институция, която предприема действията си самостоятелно. Говорителят отбеляза, че комисията не е склонна да търпи никакви злоупотреби със средства на ЕС където и да е в Общността. Той поясни, че отговорността за спазването на правилата е на държавите от ЕС. Настояваме държавите да полагат усилия за пресичането на злоупотреби. Приемаме всяко съмнение много сериозно, добави говорителят. Европейски медии цитират черновата на последния материал на убития журналист, според която  представители на италианската мафия , заселили се в Словакия, са развивали земеделие. По този начин те взели осем милиона евро в последните години, изплатени от европейските фондове. Според недовършената статия калабрийската мафия ндрангета е установила контакти с Мария Трошкова - помощник на словашкия премиер Роберт Фицо, и със секретаря на Държавния съвет за сигурност Вилиам Ясан. Благодарение на тези връзки мафиотите, регистрирали в Словакия фирми, могат да осъществяват мащабни финансови машинации със средства от фондовете на ЕС. Европейските институции и САЩ  осъдиха убийството , а  напрежението в управляващата коалиция  в Словакия след случая нараства и дори може да се стигне до предсрочни избори. По-рано тази седмица  заподозрян за убийството беше задържан  в Словакия.", "date": "2018.03.02", "title": "Брюксел иска Словакия да разясни твърденията за злоупотреби, разследвани от убития журналист"}
{"url": "https://www.dnevnik.bg/na_put/2018/03/02/3126330_kak_da_se_rezervira_kruiz_na_edna_treta_ot_cenata/", "text": "Почивката на круизен кораб вече не е чак толкова скъпа и недостъпна, а доброто планиране може да намали с над 70% обичайната цена. Изследване на търсачката за круизни пътувания Cruisewatch.com установи кога е точното време за резервация за различните дестинации. Проучването, обхващащо 18 983 маршрута през 2017 г. и над 1 млн. промени в цените. То е установило, че с приближаването на датата на заминаване круизните цени варират в по-голяма степен. Според анализа повечето от 15-те круизни региона в света дават най-голямо намаление на цените между 75 и 55 дни преди заминаването. Сред тях са Северна Америка (71%), Близкия изток (64%), Южна Америка (56%) и Южна Европа (59%). Все пак на различните пазари важат различни правила. \"Ако пътниците не са претенциозни при избора на каюта, те биха могли да спестят значителни суми, ако резервират в последната минута, казва съоснователят и главен изпълнителен директор на търсачката Маркъс Стъмп пред traveldailynews.com. Най-големите намаления спонтанно пътуващите могат да получат в Хаваите и Мексико - около 50% до месец преди заминаването. Предпочитаните от американските туристи круизи на Карибите са били достъпни 59 дни преди заминаването с отстъпка от 51%. От данните на търсачката излиза, че най-ниските цени за планирано пътуване до Австралия (35%) и Аляска (19%) са 85 дни преди заминаването. За Северна Европа 45% отстъпка може да се постигне 70 дни преди заминаването. По азиатските маршрути 84 дни преди отплаването отстъпката е най-голяма (38%).", "date": "2018.03.02", "title": "Как да се резервира круиз на една трета от цената"}
{"url": "https://www.dnevnik.bg/politika/2018/03/02/3139127_tomislav_donchev_prizova_politicite_da_deklarirat/", "text": "Всички водещи политици да декларират дали имат отношение към някой от кандидатите за сделката с ЧЕЗ, призова вицепремиерът Томислав Дончев. В сутрешния блок на \"Нова телевизия\" той уточни, че има предвид и спечелилите, и загубилите при преговорите с чешката компания кандидати. \" От разговорите вчера  знам, че дружеството (\"Инерком България\" – бел.ред.) има изключително ясна визия откъде ще дойде кредитното финансиране\", каза Дончев и уточни, че става дума за банки с международно участие. Мобилизацията на собствен ресурс е между 20 и 30%, за останалото компанията ще разчита на банково финансиране. \"Това, което знам като финална картина, е, че ще се разчита на други банки, не на посочените в списъка\", каза още вицепремиерът.  На въпрос за възможностите на държавата за контрол на сделката той отново посочи, че в момента няма чисто правен инструментариум. \"Говорим за сфера, където . В един момент може да ни излезе над милиард\", каза вицепремиерът. Той посочи, че разузнаването от години е подавало информация за възможна продажба на ЧЕЗ. \"Не един доклад съм чел относно очаквани промени в собствеността, кандидати, рискове и т.н.\", каза той. По отношение на евентуалното участие на държавата в сделката за българския бизнес на ЧЕЗ Томислав Дончев посочи, че то първо трябва да бъде одобрено от продавача. \"Към момента \", смята той. Уточни, че държавата не е натоварвала собственика на \"Инерком\" Гинка Върбакова да преговаря от нейно име с компанията, а в Чехия Върбакова ще проведе предварителни разговори за възможностите. По отношение за евентуалния държавен дял в сделката той каза, че сценариите са много, но засега е най-важно да се сондират мненията в Чехия. Вицепремиерът определи като \"морален ход\"  подадената от енергийния министър Теменужка Петкова оставка  заради познанството ѝ с Гинка Върбакова. Изтъкна, че тя по никакъв начин няма отношение към сделката, нищо че е министър на енергетиката.", "date": "2018.03.02", "title": "Томислав Дончев призова политиците да декларират отношения към сделката за ЧЕЗ"}
{"url": "https://www.dnevnik.bg/photos/2018/03/02/3139101_fotogaleriia_shokoladovo_defile/", "text": "Модели дефилириха на моден подиум в Брюксел, облечени във фантастични дрехи, изработени от шоколад. С модното шоу започна петият \"Салон на шоколада\" в белгийската столица.", "date": "2018.03.02", "title": "Фотогалерия: Шоколадово дефиле"}
{"url": "https://www.dnevnik.bg/evropa/2018/03/02/3139125_evroparlamentut_predlaga_kak_da_se_prekusne/", "text": "За да спрат финансовите потоци на терористични организации, държавите от Европейския съюз трябва да следят съмнителни транзакции и благотворителни организации и активно да споделят разузнавателни данни, призоваха евродепутати.  В четвъртък членовете на Европейския парламент гласуваха незаконодателна резолюция, в която се казва, че спирането на източници на финансиране като незаконна търговия със стоки, оръжия, петрол, наркотици, цигари или антики е изключително важно в борбата срещу тероризма. Те посочват, че част от това финансиране се генерира в Европа, например от международни организации с нестопанска цел, благотворителни организации, фондации и мрежи, които имат добри връзки в ЕС и осигуряват прикритие за злонамерени практики. Евродепутатите призоваха Съвета на ЕС, комисията и Европейската служба за външна дейност да установят активен обмен на информация и координация между финансовите институции, службите за сигурност и разузнавателните агенции. Това трябва да се случи чрез антитерористична платформа за финансово разузнаване на ЕС, която да бъде управлявана от Европол и да включва база данни със съмнителни транзакции. Членовете на европарламента искат също да се изготви списък на хора и дружества, действащи при непрозрачни режими със значителни съмнителни транзакции, както и да се засили следенето на съмнителни организации, които участват в незаконна търговия, контрабанда, фалшифициране и други видове измами. В резолюцията се посочва, че банките трябва да бъдат задължени да следят предплатените дебитни карти, за да се гарантира, че те могат да бъдат зареждани само чрез банкови преводи и банкови сметки, чийто титуляр може да бъде идентифициран. Освен това е необходимо да се наблюдават местата за поклонение и образование, институциите, благотворителните организации и културните центрове, когато има основателно подозрение за връзки с терористични групи. Според евродепутатите трябва да се прави оценка на това дали виртуални валути, криптовалути, технологии за блоквериги и финансови технологии помагат за финансирането на терористични организации и те да бъдат регулирани на ниво ЕС. Препоръките на европарламента за прекъсване на източниците на финансиране за терористични организации бяха приети с 533 гласа \"за\", срещу 24 \"против\" и 43 \"въздържал се\".", "date": "2018.03.02", "title": "Европарламентът предлага как да се прекъсне финансирането на терористи"}
{"url": "https://www.dnevnik.bg/politika/2018/03/02/3139168_zaradi_otpusk_na_energiiniia_ministur_se_otlaga/", "text": "Разискванията за политиката на кабинета \"Борисов 3\" в областта на ядрената енергетика се отлагат поради ползване на отпуск от страна на ресорния министър Теменужка Петкова. Днес в парламента тя трябваше да отговаря по темата на въпроси на депутати от БСП.  В четвъртък Петкова бе на заседанието на две комисии за сделката за ЧЕЗ, което по думите на депутати от левицата е продължило до 19 ч. На инвестиционен форум в понеделник в Лондон на премиера Бойко Борисов му хрумна идея АЕЦ \"Белене\" да бъде изградена като балкански проект. Разискванията за ядрената енергетика ще се проведат на 9 март.", "date": "2018.03.02", "title": "Заради отпуск на енергийния министър се отлага парламентарният дебат за АЕЦ \"Белене\""}
{"url": "https://www.dnevnik.bg/sviat/2018/03/02/3139173_venecuela_otloji_prezidentskite_izbori_za_mai/", "text": "Президентските избори във Венецуела бяха преместени от 22 април за втората половина на май, обявиха венецуелските изборни власти, цитирани от ДПА и БТА.  Ръководителят на централната избирателна комисия Тибисай Лусена заяви, че  президентските избори  ще бъдат проведени заедно с изборите за регионална и местна власт. Президентът Николас Мадуро, който ще се опита да спечели нов мандат на поста, стана автор на предложение да бъде проведен такъв вот три в едно, наричани мегаизбори. Изборните власти обаче обявиха, че няма време да бъдат организирани избори три в едно. Така вотът, на който  Мадуро иска да се гласува извънредно , ще трябва да се случи по-късно. Президентът вече иззе правомощия от контролиращата парламента опозиция, като създаде конституционно събрание на оспорвани от опозицията избори миналата година, чиято дейност на практика измества законодателния орган във вземането на решения.  Основната опозиционна формация - Коалицията на народното единство, заяви, че ще бойкотира президентските избори, които според нея няма да са прозрачни. Лидерът на една от партиите в КНЕ, Хенри Фалкон, обаче ще се яви на тях. Той беше критикуван от опозицията, че е решил да не се придържа към стратегията ѝ. ", "date": "2018.03.02", "title": "Венецуела отложи президентските избори за май"}
{"url": "https://www.dnevnik.bg/sport/2018/03/02/3139174_ibrahimovich_si_ostavi_vratichka_za_vrushtane_v/", "text": "Златан Ибрахимович даде знак, че съществува възможност да се върне в националния отбор за световното първенство в Русия. По думите му \"вратата не е затворена\", но уточни, че ключово значение има в каква форма е. \"Ще видим, това е труден въпрос. Важно да усещам, че мога да съм от полза. Не искам да дойда само защото съм някого\", каза Ибрахимович пред медиите в страната си при откриването на свой тенис център в Стокхолм. Нападателят заяви, че му е било трудно да гледа как националният отбор играе без него. \"Липсва ми. Когато си играл за националния отбор 20 години и вече не си част от него, а гледаш другите как играят, е трудно.\" По думите му шведските футболисти са се справили добре с работата си. Отборът  преодоля Италия и се класира за световното . Ибрахимович е рекордьор за Швеция с 62 гола в 116 мача. Той се оттегли от националния след отпадането от Евро 2016. След това от април 2017 г. започнаха проблемите му с контузии, заради които има малко мачове за \"Манчестър юнайтед\".", "date": "2018.03.02", "title": "Ибрахимович си остави вратичка за връщане в националния отбор за световното"}
{"url": "https://www.dnevnik.bg/evropa/2018/03/02/3139151_evrodeputatite_podkrepiha_bezprecedentnite_sankcii/", "text": "Членовете на Европейския парламент подкрепиха вчера плановете на Европейската комисия да предприеме безпрецедентни наказателни мерки срещу Полша заради реформите в съдебната система и медиите, които заплашват върховенството на закона в страната, предаде \"Ройтерс\". Европейската комисия  обвинява управляващата в Полша  националистическа партия \"Право и справедливост\", че не спазва върховенството на закона с реформите си в съдебната система и обществените медии, въведени след като тя пое властта през 2015 г. След две години на безрезултатен диалог с полските власти през декември 2017 г. комисията  започна процедура  срещу Варшава, която може да доведе до нейното лишаване от глас в ЕС,  ако до 20 март  не направи отстъпки. Новият полски премиер Матеуш Моравецки се опита в началото на годината да намали напрежението. За 8 март е насрочена негова нова среща с председателя на еврокомисията Жан-Клод Юнкер. Европейският парламент прие вчера с 442 гласа \"за\", 147 \"против\" и 48 \"въздържал се\" незадължаваща резолюция в подкрепа на решението на Комисията да санкционира Полша. Този вот се добавя към натиска на западноевропейски правителства, които по-рано тази седмица уведомиха Варшава, че е крайно време да откликне на опасенията им за спазването на демократичните свободи в Полша, припомня \"Ройтерс\", цитирана от БТА. Агенцията отбеляза, че е малко вероятно Полша да бъде лишена от правото на глас в ЕС, защото такова решение може да бъде взето само с единодушие от среща на върха на съюза. Но унгарският премиер Виктор Орбан, когото някои страни от ЕС също обвиняват, че подкопава демокрацията, е  обещал да блокира налагането на наказание  срещу полските му съюзници. Засега държавите от ЕС  са прекратили нападките срещу Варшава , за да има пространство за нови преговори между нея и Брюксел. Но Полша ще се озове в доста неловко положение, ако блокът стигне до гласуване за санкции, даже и при наложено унгарско вето, отбелязва \"Ройтерс\". Спорът освен това  може да накара държавите членки да  намалят предназначените за Полша еврофондове в следващия многогодишен бюджет на ЕС след 2021 г. Полша е най-големият бенефициент на европейки средства за инфраструктура и други проекти.", "date": "2018.03.02", "title": "Евродепутатите подкрепиха безпрецедентните санкции срещу Полша"}
{"url": "https://www.dnevnik.bg/bulgaria/2018/03/02/3139159_kratki_novini_muj_e_otkrit_murtuv_do_oblastnata_uprava/", "text": "Мъж е открит мъртъв до областната управа на Пловдив Мъж беше намерен мъртъв върху капак на кола в Пловдив в непосредствена близост до областната управа. Полицията обяви, че работи по версията за убийство, тъй като по тялото на мъжа има огнестрелна рана, съобщава Би Ти Ви. Убитият е на 38 г. с множество регистрации за домови кражби. Последно е излязъл от затвора през 2014 г. По първоначална информация в района на престъплението има видеокамери, които са успели да заснемат инцидента. През 2017 г. за незаконен хазарт са задържани 12 души За незаконен хазарт през миналата година са задържани 12 души. Това обяви от парламентарната трибуна вътрешният министър Валентин Радев. Освен това е спрян достъпа до 73 сайта за залагания. Национална полиция е проверила над 300 зали, показва още представената от министъра статистика, като са проведени 60 специализирани операции срещу незаконния хазарт. 15 игрални автомата са били конфискувани, защото са били без лиценз. Образуваните разследвания са 11. Успоредно и ГДБОП е извършила 9 проверки съвместно с държавната комисия за хазарта и НАП. Техните проверки са по местата, където има лицензирана хазартна дейност. Следствие от тях са съставени 2 акта за нарушения. Водата в 4 села в Добричко е негодна за пиене  Водата в Карапелит, Плачи дол, Стефаново и Бранище е с влошени показатели и не може да се използва за пиене, предаде БТА. Проби от Регионалната здравна инспекция показват, че водата не отговаря на изискваното качество по микробиологични показатели. На жителите на селата се препоръчва да използват бутилирана вода или тя да се преварява преди консумация. Надзиратели от Плевен, Ловеч и Троян излязоха на протест Надзиратели от затвора в Ловеч и техни колеги от Плевен и Троян излязоха на пореден протест срещу лошите условия на труд и ниските им заплати, предаде БНР. Днешната демонстрация е част от поредицата протести, които служителите от сектора в цялата страна започнаха миналия месец. Надзирателите настояват заплатите им да бъдат изравнени с тези на колегите им от МВР, да бъдат увеличени щатните бройки на служителите в затворите и да се подобрят условията им на труд. Десетки загинаха при пожар в Баку Най-малко 24 души загинаха в пожар в център за рехабилитация на наркозависими в азербайджанската столица Баку, съобщи БТА. Пожарът е избухнал днес в едноетажна дървена сграда и вече е потушен. Смята се, че причината е повреда в електроинсталацията. Властите съобщават, че 34-ма души са спасени, трима от които са настанени в болница. Местната агенция АПА твърди, че загиналите са били пациенти, вързани за леглата си, и затова не са могли да избягат от огъня.", "date": "2018.03.02", "title": "Кратки новини: Мъж е открит мъртъв до областната управа на Пловдив"}
{"url": "https://www.dnevnik.bg/evropa/2018/03/02/3139172_ravni_zaplati_za_raven_trud_es_e_blizo_do_promiana_v/", "text": "Европейският съюз постигна временно споразумение за затягане на правилата за работниците, които се преместват в по-богати държави членки, за да печелят повече пари, предаде \"Ройтерс\". Френският президент Еманюел Макрон поведе инициативата за реформа на системата за командированите работници, за да потуши недоволството сред избирателите си. Вчера преговарящи от Европейския парламент, Европейския съвет и еврокомисията постигнаха обща позиция по възможно споразумение за преразглеждане на директивата за командированите работници. \"Смятаме, че предложеното пакетно споразумение е балансирано. Възможното споразумение установява принципа на равно заплащане за еднакъв труд на едно и също място, като в същото време осигурява повече правна сигурност както за работниците, така и за работодателите\", се посочва в изявлението, цитирано от БТА. Резултатите от преговорите предстои да бъдат представени в съответните институции. Според реформата, представена през март 2016 г. от Европейската комисия, командированият служител трябва да получава същото заплащане като местния работник - не само минималната заплата в приемащата страна, като в първата директива от 1996 година, но и всички бонуси, предвидени в тази страна (надбавки за студ, за изтощителен труд, за трудов стаж, тринайста заплата и други), уточнява \"Франс прес\". Предварителното споразумение трябва да бъде одобрено от представителите на 28-те страни членки на 14 март. Европейски източник предупреди, че подробностите ще затруднят изготвянето на окончателната версия. Окончателният текст трябва да бъде гласуван от министрите на 28-те и от Европейския парламент на пленарно заседание. Вчера трите европейски институции сближиха позициите си по три точки: - Предлага се максималният срок за командироване да бъде   (за което настояваше френският президент Еманюел Макрон) с възможност за евентуално продължаване с шест месеца, ако приемащата страна се съгласи с искането на компанията. Това съответства на решението на  28-те министри на труда в края на октомври . Европейският парламент в крайна сметка отстъпва от своето настояване срокът да бъде 28 месеца. -  - свръхчувствителен сектор - при който старата директива от 1996 година трябва да се прилага, докато не влезе в сила специална директива за този бранш. Тук също европарламентът е отстъпил, тъй като първоначално искаше новата реформирана директива да се прилага и за шофьорите на тирове, докато бъде създаден регламентът за пътните товарни превози. - По въпроса за транспонирането на реформираната директива в националното право на страните членки преговарящите се споразумяха за формула, предвиждаща   и единно приложение във всички страни от ЕС след тези две години. Това беше искане на европарламента, докато 28-те настояваха за по-дълъг срок.", "date": "2018.03.02", "title": "Равни заплати за равен труд: ЕС е близо до промяна в правилата за командированите работници"}
{"url": "https://www.dnevnik.bg/sviat/2018/03/02/3139181_germanski_predstaviteli_svurzaha_nova_ruska_grupa/", "text": "Руска хакерска организация, известна с името \"Снейк\" (Snake - змия), може би стои зад кибератаките срещу германски правителствени сървъри, съобщиха \"Ню Йорк таймс\" и ДПА, цитирана от БТА, без да назоват източника на тази информация. Преди това  имаше подозрения, че атаката е дело  на хакерска група АПТ28, известна още като \"Фенси беър\" (Fаncy Bear). Според \"Ню Йорк таймс\" източници от сектора за сигурност в Германия не изключват възможността една от двете групи да е зад кибернападението.  Армин Шустер, председател на германската парламентарна група, отговаряща за контрола върху службите за разузнаване, каза, че кибератаката продължава, а вътрешният министър Томас де Мезиер я нарече \"сериозен акт\", планиран от дълго време. Според Шустер е рано да се оцени цялостният размер на щетите, но \"самият пробив в сигурността е значително вреден\". Освен че е планирана от дълго време, атаката е извършена много професионално в техническо отношение, каза Де Мезиер, но добави, че е била овладяна. /БТА", "date": "2018.03.02", "title": "Германски представители свързаха нова руска група хакери с кибератаката срещу министерства"}
{"url": "https://www.dnevnik.bg/sviat/2018/03/02/3139190_borisov_se_strahuva_babish_e_v_shok_i_drugi_komentari/", "text": "Обществеността в България и чешката страна следят с напрежение развитието на ситуацията около продажбата на българския бизнес на ЧЕЗ, която се променя всеки ден. Това пише в няколко публикации пражкият всекидневник \"Лидове новини\". Вестникът припомня на читателите си, че става дума за доставката на електроенергия за три милиона потребители, която трябва да бъде извършвана от неизвестната и неясно финансирана българска фирма \"Инерком\". \"Това е ужасен маскарад\", обявяват български журналисти, които следят как постепенно чешката енергийна компания завладява политическата сцена в България, пише изданието. \"Лидове новини\" съобщава, че Бойко Борисов е обявил вчера публично намерението на държавата  да поеме контролен пакет  от дяловете в \"ЧЕЗ България\", които ЧЕЗ ще продаде на \"Инерком\". По данни на вестника, цитиран от БТА, българския премиер е споменал за това намерение пред чешкия си колега (в оставка) Андрей Бабиш по телефона още в сряда вечерта. Несигурно бъдеще В хода на общо петте телефонни разговора между двамата премиери Бабиш бил казал, че най-многото, което може да направи неговото правителство, е да съдейства за организирането на среща между държавната ЧЕЗ и \"Инерком\" с участието на българския кабинет, но не и да се намесва. Част от тази информация се появи и в  съобщението на българското правителство  от вчера. \"Чешката страна обаче също е недоволна, защото не е сигурно доколко договорът, подписан между ЧЕЗ и \"Инерком\" миналата седмица, ще се реализира. Ако трансакцията за 8.5 млрд. крони (около 334 млн. евро - бел. ред.) се окаже блокирана, ЧЕЗ я очаква несигурно бъдеще в България, което може да доведе до спад на стойността на активите ѝ\",  отбелязва още изданието .  Остава основният въпрос защо ситуацията достигна такава критична фаза, пита пражкият вестник. Чешката и българската страна са имали още преди няколко седмици информация за собствениците на \"Инерком\" и за начините за финансиране на важната сделка, но не са се намесили преди подписването на договора за продажба.  \"Чешка държавна компания в българската политика\" Друг чешки вестник - деловият \"Хосподаржске новини\" - също изтъква факта, че в ситуацията около продажбата на дъщерната фирма на ЧЕЗ в България отново е настъпила промяна. Премиерът Борисов обяви вчера, че държавата може да изкупи дялове от електроразпределителното дружество - възможност, която досега той отхвърляше.  \"Имаме подписан договор, но ще видим какво ще ни предложи \"Инерком\", цитира вестникът Ладислав Кржиж, говорител на ЧЕЗ. При подписването на договора за покупко-продажба в петък българската компания е внесла в банка пет милиона евро (127 млн. чешки крони) невъзвръщаем депозит като гаранция, че ще плати договорената цена. Засега не е ясно какъв дял от бизнеса на \"ЧЕЗ България\" иска да купи правителството в София, пише \"Хосподаржске новини\".  Бизнес изданието подчертава, че след подписването на договора преди седмица се е разразила политическа буря в България, като Борисов казал, че възприема всичко това като атака срещу себе си и своето правителство.  Чешкият таблоид \"Блеск\" извежда в заглавие: \"Бойко Борисов се страхува, а Бабиш е в шок\", и констатира, че чешка държавна компания е станала \"двигател\" на българската политика. ", "date": "2018.03.02", "title": "\"Борисов се страхува, Бабиш е в шок\" и други коментари от чешката преса за сделката за ЧЕЗ"}
{"url": "https://www.dnevnik.bg/biznes/2018/03/02/3139198_firmite_bez_deinost_ne_podavat_godishni_deklaracii/", "text": "От тази година юридическите лица, които през 2017 г. не са осъществявали дейност по смисъла на Закона за счетоводството, не са длъжни да подават както годишен отчет за дейността, така и годишна данъчна декларация, напомни Националната агенция за приходите (НАП). Очакванията са, че тази мярка  ще спести разходи за 1.1 млн. лв.  на близо 200 хил. неработещи фирми. Останалите дружества подават годишна декларация за облагане с корпоративен данък за 2017 г. в срок до 2 април 2018 г. (31 март е в събота.). С тази декларация се подава и годишен отчет за дейността. В същия срок трябва да се плати и дължимият корпоративен данък след приспадането на направените авансови вноски. Плащането на задължението към хазната може да стане във всяка банка с попълване на вносна бележка за плащане към бюджета. Други варианти за плащане са с пощенски запис или чрез интернет. Данъчната декларация се подава  по електронен път  с електронен подпис. Неподаването на декларациите се санкционира, като минималната глоба е 500 лева за юридическото лице и 200 лева за управителя на фирмата.", "date": "2018.03.02", "title": "Фирмите без дейност не подават годишни декларации през 2018 г., напомни приходната агенция"}
{"url": "https://www.dnevnik.bg/sviat/2018/03/02/3139204_osem_turski_voinici_zaginaha_v_sblusuci_s_kjurdite_v/", "text": "Турската армия потвърди, че осем войници са загинали в сражения в Африн в Северна Сирия, съобщиха Анадолската агенция и Би Би Си. Други 13 души са ранени, от тях няколко са в критично състояние. Смята се, че това е една от най-големите загуби за турските въоръжени сили, откакто започна офанзивата срещу северозападния сирийски район преди месец и половина. Инцидентът с военните става на фона на очаквана операция срещу  самия град Африн  в близките дни, за която Анкара се готви според турски медии. Според агенция \"Доган\", цитирана от Би Би Си, кюрдските войници са използвали тунели, за да изненадат турските специални части в засада. Хеликоптер, изпратен като подкрепление, е бил подложен на обстрел от кюрдските Сили за защита на народа (YPG), които заедно с политическото си крило PYD контролират Африн. И двете страни досега се въздържат да публикуват точен или дори приблизителен брой на загиналите в  сраженията  войници и бойци. Анадолската агенция съобщи днес, че 2295 терористи са били \"неутрализирани\" до момента от началото на турската операция \"Маслинова клонка\", но това включва както убити, така и пленени представители на кюрдските сили. В. \"Хюриет дейли нюз\" пише, че до момента жертвите от турска страна са поне 40 души. Броят на цивилните, които може да са пострадали, също е не известен, но според правозащитната организация \"Амнести интернешънъл\" те са най-малко 141 души. Турция отрича да обстрелва цивилни и настоява, че офанзивата ѝ е само срещу военни цели. Турски самолети и сили на Асад Междувременно Сирийският център за наблюдение на човешките права, който наблюдава конфликта в Сирия, писа, че турски изтребители са обстрелвали бойци, сражаващи се на страната на сирийския президент Башар Асад. При нападението, информацията за което не може да бъде потвърдена, са загинали 17 души в село в северен Африн. Проправителствените сили навлязоха в Африн, след като YPG се обърнаха с искане за помощ към Дамаск срещу \"турския окупатор\". Първоначално сирийският режим даде заявки, че и Сирийската арабска армия може да се намеси, но впоследствие милиции, верни на Асад, бяха изпратени в Африн и останаха в южната част на района въпреки обстрела от турските сили. Днес турският премиер Бинали Йълдъръм, цитиран от Анадолската агенция, каза, че операцията в Африн няма да има краен срок и ще приключи едва когато \"терористите\" бъдат напълно заличени от района. Йълдъръм има предвид YPG, които Анкара смята за разклонение на Кюрдската работническа партия (ПКК).", "date": "2018.03.02", "title": "Осем турски войници загинаха в сблъсъци с кюрдите в Африн"}
{"url": "https://www.dnevnik.bg/politika/2018/03/02/3139142_antikorupcionnata_komisiia_shte_proveriava_peevski_za/", "text": "След като правната дирекция в Народното събрание е отказала да се произнесе по питането на депутата от ДПС Делян Пеевски дали е в конфликт на интереси, като прави предложения за изменения в медиен закон, а същевременно е издател на медии, въпросът ще бъде насочен към ресорната държавна комисия. Това съобщава сайтът  Клуб Z . Причината дирекцията да откаже да се произнесе е, че според парламентарния правилник въпросите за наличие на конфликт на интереси се адресират до ресорната държавна комисия. Преди малко повече от месец Комисията за предотвратяване и установяване на конфликт на интереси (КПУКИ) се вля в новия антикорупционен орган и искането на Пеевски ще бъде прехвърлено към него. От парламентарната група на ДПС казаха пред \"Дневник\", че нямат такава информация. Искането на Пеевски все още не е достигнало до Комисията за противодействие на корупцията и за отнемане на незаконно придобито имущество (КПКОНПИ), са обяснили от институцията за сайта. Иначе комисията ще има двумесечен срок за произнасяне с възможност за еднократно удължаване с още един месец. Антикорупционният орган обаче  все още не е с попълнен състав . В началото на февруари Пеевски и колегите му Велислава Кръстева, Хамид Хамид и Йордан Цонев внесоха  изменения в Закона за задължителното депозиране на печатни и други произведения . Най-общо проектът предвижда всички медии - не само печатните, както е сега по закон, а и радиостанциите, телевизиите, сайтовете, да депозират пред Министерството на културата информация за това кои са собствениците им. Повече за законовите предложения на депутатите от ДПС четете  тук . По въпроса за това, че банковите заеми са изпуснати в проекта след скандала с фалита на КТБ, която финансираше определени медии, от ДПС дадоха знак, че биха чули предложения и запълване на пропуски между първо и второ четене, ако проектът бъде приет. Седмица след като законопроектът бе внесен в парламента, политическа партия \"Да, България\" изпрати до Комисията за борба с корупцията, конфликт на интереси и парламентарна етика към Народното събрание  сигнал  срещу народния представител. Комисията обаче не е разгледала казуса по същество, като председателят ѝ Борис Ячев заяви, че ще изчака становището на правната дирекция, а вероятно ще поиска такова и от държавния ресорен орган - КПКОНПИ. Самите законови изменения все още не са влезли в дневния ред на парламентарните комисии. Междувременно се разбра, че Министерският съвет също подготвя законови изменения по медийния въпрос. В сряда изненадващо премиерът Бойко Борисов внесе за разглеждане на заседанието на кабинета решение за създаване на работна група, която да изготви промени в действащото законодателство за собствеността и финансирането на медиите в страната и тяхното разпространение. Работната група в Министерския съвет трябва да предложи също начин за сезиране на Комисията за защита на конкуренцията (КЗК) от държавен орган, както и да регламентира  задължение на КЗК за периодично изготвяне на секторни анализи на медийния пазар в страната, обхващащи всички медии . Антимонополният регулатор трябва да оцени степента на пазарна концентрация, динамиката в сектора, нормативната уредба, саморегулациите и да направи изводи за състоянието на конкурентната среда.", "date": "2018.03.02", "title": "Антикорупционната комисия ще проверява Пеевски за конфликт на интереси заради медийния му закон"}
{"url": "https://www.dnevnik.bg/skorost/2018/03/02/3139239_purvite_elektricheski_avtobusi_shte_trugnat_v_sofiia/", "text": "До края на годината в София ще тръгнат първите 20 електрически автобуса, съобщи на организираната от \"Капитал\" конференция  \"Електрическата мобилност и бъдещето на градската мобилност\"  заместник-кметът по транспорта Евгени Крусев. Плановете са превозните средства на ток да заменят всички дизелови автобуси по определени линии. Електробусите ще са на батерии, като ще могат да изминават до 400 километра на ток при цена на \"горивото\" 18 лева на 100 километра. При дизелов автобус цената е 80 лева за изминаване на същата дистанция. За момента плановете на Столичната община са да купи общо 30 електрически автобуса. През 2016 и 2017 година общината  тества пробно модели на ток  на различни производители, като сред тях имаше и такива, получаващи ток от кондензатори, а не от батерии. Евгени Крусев припомни, че общината има план за изграждане на 64 нови зарядни станции, като на нея са посочени местата, където има техническа възможност те да бъдат направени. Проучва се и чуждият опит в изграждането на общинска услуга за споделена мобилност. Зам.-кметът посочи, че основен акцент в стратегията на София за намаляване на замърсяването на въздуха е пускането на третия метродиаметър. С неговото завършване подземната железница ще се ползва от половин милион души. В същото време трафикът ще намалее с 10% в целия град и до 30 на сто в зоните, покрити от метрото.", "date": "2018.03.02", "title": "Първите електрически автобуси ще тръгнат в София до края на годината"}
{"url": "https://www.dnevnik.bg/zdrave/2018/03/02/3139262_do_kraia_na_godinata_shte_budat_dostaveni_chast_ot/", "text": "До края на годината част от новите линейки, предвидени по програмата за  реформа в Спешната помощ , ще бъдат доставени. Това се разбра от отговор на въпрос на здравния министър Кирил Ананиев по време на парламентарния контрол. Ще бъдат купени общо 400 линейки. Ананиев обаче не уточни колко от тях ще бъдат доставени още тази година. По план  линейките трябваше да пристигнат в България през 2019 г.  Здравният министър уточни, че към момента спешните центрове в страната разполагат с достатъчно оборудвани линейки. Той призна, че част от тях са амортизирани, но в министерството не са постъпвали сигнали това да пречи на работата на лекарите. Ще се спаси ли болницата във Враца Кирил Ананиев добави, че се  работи по оздравяване на болницата във Враца,  като министерството ще направи всичко възможно тя да не бъде затворена. Работещите в лечебното заведение организираха няколко протеста в последните месеци с искане то да бъде спасено от фалит, както и да си получат забавените заплати. \"Всички възнаграждения до края на 2017 г. са изплатени. Предвижда се преструктурирането на леглата в болницата, които са 315. Те ще бъдат намалени с 10-15%. Административният персонал се съкращава, но не и лекарите. Прекратени са трудовите отношения с 50 души\", каза още Ананиев. По думите му очакванията са до 6 месеца да има реални резултати по оздравителната програма на болницата. Двойно повече пари за здравни дългове към ЕС През 2019 г. се предвижда двойно увеличение на парите в бюджета на здравната каса, които да се използват за разплащане на дълговете към болниците в Европейския съюз, пише в. \"Сега\". Това се разбра на заседание на здравната комисия в парламента вчера. За тази година отделените пари по това перо са 73 млн. лв., а дълговете са 271 млн. лв., от които 133 млн. са просрочени. Информацията за дълговете беше разпространена от управителя на здравната каса Камен Плочев. Това предизвика скандал, който  забави подписването на Националния рамков договор . В крайна сметка той беше договорен в последния момент. Здравният министър обясни още, че до края на март ще бъдат изработени нови правила за финансово управление и контрол в здравната каса.", "date": "2018.03.02", "title": "До края на годината ще бъдат доставени част от новите линейки, обеща Ананиев"}
{"url": "https://www.dnevnik.bg/politika/2018/03/02/3139265_za_treti_mart_bsp_zamechta_bulgariia_da_bude_most/", "text": "В навечерието на 3 март БСП поиска България да стане мост между Европа и Русия, а новата мечта на левицата е за свят на мирно сътрудничество, в който не дрънкат оръжия. \"Добрите отношения с Русия не са въпрос на спомени и романтика, а на реален национален интерес. Ние трябва и можем да бъдем мост между Европа и Русия - нещо, което трябваше да осъзнаем и да превърнем в реална политика\", обяви в декларация на парламентарната група на \"БСП за България\" социалистът Александър Симов. Той отново призова за поетапно падане на санкциите срещу Москва, както и за културен обмен и трайни икономически контакти между Руската федерация и България. \"Тъй като нещата трябва да се наричат с истинските имена, Руско-турската освободителна война е кулминация на топлите отношения между България и Русия. Тази традиционна любов не е литературна измислица, а знак за голяма близост\", обясни Симов и обяви, че имаме общи корени на православие, азбука и езици. Според БСП е недостоен и глупав всеки опит да се подменя историята, а войната е пример за проява на героизъм, саможертва и добродетели. В декларацията за Трети март се казва, че трябва да се отдаде почит на българските опълченци, на руските войски и на всички воини от други народи, извоювали с кръвта си свободата на нашия народ. \"На 3 март празнуваме една мечта - за връщане на България на картата на Европа, за една държава, където несправедливостите ще бъдат приключени и след мрака на робството всички ще живеят свободни и щастливи. Епопеята на Освобождението е въжделение на всички народи. Опитите за забравянето и ще срещнат съпротивата на всеки българин, в чието сърце отекват Шипка и Плевен\", се казва в декларацията.", "date": "2018.03.02", "title": "За Трети март БСП замечта България да бъде мост между Европа и Русия"}
{"url": "https://www.dnevnik.bg/photos/2018/03/02/3139244_snimka_na_denia_v_podgotovka_za_treti_mart/", "text": "Заради предстоящите тържества за националния празник на България Трети март, площад Народно събрание бе изчистен от снега. Във връзка с отбелязването на практика в центъра на София ще бъдат въведени и забрани за движение на автомобили. По традиция  . Тази година в тях ще се включи президентът Румен Радев, а там ще бъде и руският патриарх Кирил, който  . По-късно патриархът ще се срещне с премиера Бойко Борисов в Министерския съвет.", "date": "2018.03.02", "title": "Снимка на деня: В подготовка за Трети март"}
{"url": "https://www.dnevnik.bg/razvlechenie/2018/03/02/3139284_svetut_na_diska_na_teri_pratchet_shte_stava_miniserial/", "text": "Би Би Си готви нов минисериал по творби на Тери Пратчет на име The Watch, съобщи специализираното холивдудско издание \"Дедлайн\". Сценарист ще е Саймън Алън (Das Boot, Strike Back, \"Мускетарите\"). Вероятно става дума за градската стража на фиктивния град Анкх-Морпорк от поредицата за Света на диска. Слухове, че се готви сериал с героите от своеобразната полиция на Анкх-Морпорк, има от години, отбелязва \"Гардиън\". Те се появяват за пръв път в осмия роман от поредицата, озаглавен \"Стражите! Стражите!\". Шоуто ще има шест серии от по 30 минути и ще е съвместна продукция на Би Би Си и \"Наративия\", компания, основана през 2012 г. от самия Пратчет, за да управлява правата над произведенията му. Пратчет има над 70 книги, повечето от които са посветени на Света на диска - плоска окръжност, която се носи в космоса на гърба на четири слона, самите те стъпили върху гигантска костенурка. Обичаният фантаст и хуморист почина на 66 години през 2015 г. след битка с болестта на Алцхаймер. Неотдавна бе съобщено, че \"Добри поличби\" - съвместната книга на Пратчет с Нийл Геймън, също ще бъде адаптирана за екрана. Тя също ще е минисериал, а дебютът му трябва да бъде догодина.", "date": "2018.03.02", "title": "\"Светът на диска\" на Тери Пратчет ще става минисериал по Би Би Си"}
{"url": "https://www.dnevnik.bg/biznes/2018/03/02/3139288_koi_sa_nai-dobrite_bulgarski_vina_za_2017/", "text": "За седма поредна година специализираната медиа DiVino раздаде своите награди за най-добро българско вино за 2017г. Класацията включва общо 50 вина. Победител е Domaine Bessa Valley Grande Cuvee 2013. Подгласник е Edoardo Miroglio Pinot Noir Reserva 2013, което е от сорта пино ноар. На трето място остана Salla Estate Chardonnay Barrel Aged 2013, което беше избрано и за най-добро бяло вино. Най-доброто розе за 2017 г. пък е Tsarev Brod Rose de Pinot 2016. Най-доброто специално вино е сладкото вино Better Half Late Harvest Rkatsiteli 2008. За най-добро вино от лимитирана серия (вина, произведени в количество до 1500 литра) първото място бе присъдено на Midalidare Rock’n’Rolla 2013. 1. Domaine Bessa Valley Grande Cuvee 2013 (Най-добро българско червено винo) 2. Edoardo Miroglio Pinot Noir Reserva 2013 3. Salla Estate Chardonnay Barrel Aged 2013 (Най-добро българско бяло винo) 4. Yamantiev‘s Marble Land Chardonnay 2014 5. Ivo Varbanov The Firebird Syrah 2013 6. Santa Sarah BIN 40 Cabernet Sauvignon 2015 7. Minkov Brothers Cbernet Sauvignon Reserva 2013 8. Rossidi Rubin 2015 (Награда за местен сорт) 9. Angel’s Estate Deneb Syrah 2013 10. Domaine Boyar Supreme Grand Cuvee 2015 11. Rumelia Mavrud Reserve 2014 12. Four Friends Zitara Cabernet Franc 2015 13. Midalidare Cabernet Franc Grand Vintage 2015 14. Dragomir Pitos Merlot & Cabernet Sauvignon & Rubin 2012 15. Alexandra Estate Reserve 2015 16. Maryan Ivan Alexander Grand Cuvee 2015 17. TsarevBrod Rose de Pinot 2016 (Най-добро българско розе) 18. Seven Generations Cuvee Cabernet Sauvignon & Merlot Cabernet & Franc 2012 19. Vinex Preslav Novi Pazar Rhine Riesling 2016 20. Neragora Organic Mavrud 2015 21. Logodaj Hypnose Merlot Single Vineyard Reserve 2013 22. Abdyika First Selection Reserve 2016 23. Stratsin Soulmate Sauvignon Blanc Rose 2016 24. Castra Rubra Dominant Cabernet Sauvignon & Syrah 2012 25. Sintica Explosion Cabernet Franc 2015 26. Staro Oryahovo White Story Sauvignon Blanc 2016 27. OrbeliaMelnik 55 2016 28. Medi Valley Excentric Platinum 2015 29. Yustina Special Reserve 2013 30. Damianitza Ormano Red Cabernet Sauvignon 2016 31. MH Wine Selection Silver 2015 32. Korten Grand Vintage 2016 33. Zlaten Rozhen Premium Melnik 55 & Melnishki Rubin 2016 34. Levent Grand Selection Chardonnay 2016 35. Katarzyna Mavrud 2016 36. Rupel Spancha Sangiovese & Merlot & Cabernet Sauvignon 2016 37. Opreff Via Seletika Mavrud Evmolpia 2015 38. Manastira Middle Forest Syrah Reserve 2016 39. Bratanov Tamianka Single Vineyard 2016 40. Tohun Savignon Blanc 2016 41. Kapatovo Shiraz&Petit Verdot&Marselan&Primitivo 2016 42. Orbelus Prima Special Selection 2013 43. Zagreus Mavrud Reserva 2013 44. Zelanos Misket 2016 45. Todoroff Teres Mavrud 2016 46. Bononia Estate Istar Chardonnay 2016 47. Domaine Marash Lenea Riesling 2014 48. Villa Yambol Cabernet Sauvignon Reserve 2014 49. Malkata Zvezda Rubin 2015 50. Domain Menada Artistique Chardonnay & Sauvignon Blanc 2016", "date": "2018.03.02", "title": "Кои са най-добрите български вина за 2017"}
{"url": "https://www.dnevnik.bg/detski_dnevnik/2018/03/02/3136770_s_decata_v_pochivnite_dni_3_i_4_mart/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - Над 40 регионални и национални музеи и няколко галерии от цяла България се представят в първия по рода си \"Салон на музеите\", съобщиха от Националния дворец на културата, които са инициатори на проекта. \"Салон на музеите\" могат да разгледат безплатно посетителите на НДК от 10 до 17 часа. Той е разположен на 3-я етаж, а влизането в сградата ще става през вход А4. Пет творчески работилници ще очакват децата на събитието. Ателиетата ще са с вход свободен и ще запознават най-малките с история на изкуството по българските земи. - Военноисторическият музей ще покаже оригинални знамена на Опълчението, сред които и Самарското знаме. На националния празник музеят ще работи с вход свободен.  - Детският научен център Музейко\" очаква децата с изложба на  екзотични риби  и със следните работилници: от 12:30 часа -  Символите на България - научна работилница ; от 14 -  Космически предизвикателства ; от 14:30 -  МОЯТ МОЗЪК 2: ЗРИТЕЛНИ ИЛЮЗИИ  и от 16 часа -  Символите на България - научна работилница ;  Космически предизвикателства .  - Историческият музей обявява вход свободен.  - Музеят ще подарява националното знаме на всеки посетител, а няколко от изложбите ще са с вход свободен. Посетителите могат да разгледат и гостуващите изложби \"И ний сме дали нещо на света\" - на Националния музей на образованието в Габрово, както и \"Конят в бита на балканджията\" на Етнографския музей на открито \"Етър\" - Габрово. Неделя - Млади фолклорни таланти ще огласят Първо студио на Българското национално радио от 14 до 16 ч. в гала концерта на ХVIII конкурс \"Млади фолклорни таланти\" на предаването \"Рано в неделя\" на програма \"Хоризонт\". Над 120 деца от цялата страна на възраст от 3 до 18 години ще пеят и свирят с виртуози от Оркестъра за народна музика на БНР. Специални гости ще бъдат гайдарският състав от Калофер, вокално-инструменталната детска група от Военния клуб на Благоевград и таланти от НУФИ \"Филип Кутев\" – Котел. Входът за зрители в Първо студио на БНР е свободен.  - Детският научен център Музейко\" очаква децата с изложба на  екзотични риби  и със следните работилници: от 11 часа -  Архитектурна работилница ; от 12:30 часа -  Символите на България - научна работилница ; от 14 -  Космически предизвикателства ; от 14:30 -  МОЯТ МОЗЪК 2: ЗРИТЕЛНИ ИЛЮЗИИ  и от 16 часа -  Символите на България - научна работилница ;  Космически предизвикателства .", "date": "2018.03.02", "title": "С децата в почивните дни (3 и 4 март)"}
{"url": "https://www.dnevnik.bg/sviat/2018/03/02/3139211_novite_ruski_orujiia_dokazvat_che_danukoplatcite_v/", "text": "Новите руски оръжия са на толкова високо технологично ниво, че парите, платени от американските данъкоплатци за противоракетна отбрана, са \"хвърлени на вятъра\". Това каза руският президент Владимир Путин в интервю за американската телевизия Ен Би Си, откъси от което бяха излъчени вчера.  Вчера в  посланието  си към Федералното събрание на Русия Путин  представи редица нови оръжия , които обезпокоиха западните издания. Според президента става въпрос за крилата ракета с ядрен двигател, която може да лети практически безкрайно, нова тежка междуконтинентална балистична ракета, безпилотни подводници с компактен ядрен двигател и ядрен експлозив и други, които според руски медии напълно променят стратегическия баланс в света. \"САЩ започнаха първи\" Путин настоя, че усиленото руско производство на нови оръжия е отговор на едностранното оттегляне на САЩ от Договора за противоракетна отбрана. Той обвини Съединените щати за надпреварата във въоръжаването, която тече в момента, и то още от 2002 г., когато напуснаха договора за ПРО от 1972 г. Според него Москва е предлагала на Вашингтон да работят заедно върху системи за ПРО, но е получила отказ: \"Вместо да създават заплахи една за друга, великите държави трябва да обединят усилия за защита от терористите.\" След вчерашната реч Белият дом от своя страна обвини Русия, че нарушава Договора за ликвидиране на ракетите със среден обсег от 1987 г. По времето, когато американският президент Джордж Буш обяви изтеглянето от договора, той го определи като \"остарял\" и настоя, че разполагането на нови отбранителни комплекси е нужно като защита от \"нарастваща ракетна заплаха\". Договорът, подписан със Съветския съюз, целеше да ограничи разполагането на национални системи за противоракетна отбрана. Руският президент отхвърли и тезата, изразена от бивш служител на американската администрация и някои анализатори, че възход на Русия би моъл да доведе до \"нова студена война.\" \"Според мен хората, казали, че е започнала нова студена война, не са анализатори. Те правят пропаганда.\" \"Оръжията са в готовност\" Според държавния глава всички изпитания на  новите руски оръжия  са преминали успешно. \"Всяка система от въоръженията, които се обсъждаха днес, с лекота изпреварва и заобикаля цялата система за противоракетна отбрана\", каза Путин. \"Някои от (оръжейните системи) все още се нуждаят от фини настройки и доработка. Други вече са на разположение на войските и се намират в бойна готовност\", съобщи руският президент. В интервюто с Мегин Кели (второ  за последните 9 месеца ) обаче той не отговаря направо дали ядрената междуконтинентална балистична ракета действително е преминала успешен тест. Ен Би Си припомня, че по-скептични експерти изразяват след речта му съмнение дали това се е случило, тъй като в презентацията си Путин не е предложил видео на изпитанията, а само компютърна симулация. По думите му растящата военна мощ на Русия е надеждна гаранция за мира на планетата, а всички дейности по укрепването на руските отбранителни способности се провеждат в рамките на действащите ограничения за контрол на въоръженията. ", "date": "2018.03.02", "title": "Новите руски оръжия доказват, че данъкоплатците в САЩ са хвърлили парите си на вятъра, каза Путин"}
{"url": "https://www.dnevnik.bg/politika/2018/03/02/3139200_registur_shte_pomaga_za_zadurjaneto_na_begulcite_ot/", "text": "Предвижда се създаване на регистър, който да помага на властите в случаите на избягали от правосъдието. Това се разбра от думите на правосъдния министър Цецка Цачева по време на парламентарния контрол. Междуведомствена работна група между министерството, МВР и прокуратурата обсъжда промени, които да осигурят привеждането в затворите на осъдените с ефективни присъди. Целта на нарочния регистър е във всеки момент полицията да получава информация за осъдените, ако те не бъдат намерени от министерството на адреса, който са посочили в хода на наказателния процес. Така МВР ще може веднага да започне издирването им. Цачева представи и статистика, според която за миналата година са заявени 3518 осъдени за привеждане в затворите, 2884 ca задържани и приведени в местата за лишаване от свобода, като допълнително от МВР ca задържани още 79 души. Т.е към момента над 500 са укриващите се от правосъдието. Сегашната законова уредба предвижда, че главна дирекция \"Охрана\" към правосъдното министерство търси осъдените на известните им по делото адреси. Това е в случаите, в които те не се явят доброволно след влязла в сила ефективна присъда. Дирекцията се активира след информация за присъдата, която идва от прокуратурата. Издирването им от МВР започва, когато правосъдното министерство не открие осъдените. Това бави много процеса, обясни в началото на годината и главният прокурор Сотир Цацаров пред вътрешната комисия в парламента. Една от последните промени в Наказателно-процесуалния кодекс (НПК) цели отново предотвратяване на бягството на осъдените - окончателните присъди станаха \"тайни\" и съдът вече няма право да съобщава, че има вляза в сила съдебно решение, преди прокуратурата да информира правосъдното министерство и осъденият да влезе в затвора. \"Тайната\" обаче засяга медиите, тъй като подсъдимите и техните адвокати биват уведомявани веднага. Въпросът за избягалите от правосъдието стана отново актуален след шесторното убийство в Нови Искър. След случая се разбра, че единственият заподозрян за престъплението е бил обявен за издирване 9 години по-рано. Причината - изчезнал е от властите, след като е бил осъден за педофилство. В крайна сметка той бе намерен мъртъв и от МВР и прокуратурата обявиха разследването за приключило след самоубийството на единствения заподозрян. Новоназначени надзиратели напускат след месец или два По време на парламентарния контрол Цачева обяви още, че новоназначени в затворите надзиратели напускат след месец-два работа заради тежките условия на труд. За целта правосъдното министерство е заявило допълнителни щатове, в това число и заплати за тях за близките години, за да се постигне по-добър баланс между надзорен състав и осъдени. По думите на министъра има несъответствие в заплащането, защото с години парите на надзирателите са били изоставащи по отношение на актуализацията. За числеността и провеждането на конкурси за незаетите места към настоящия момент обясни, че има по-малко от 30 места, които не са заети, тъй като голяма част от конкурсите са в процедура на обжалване. На този етап не може да бъде отговорено на искането на синдикатите за увеличение с 20% на заплатите, заяви Цачева като уточни, че бюджетът не го позволява. Тя каза, че е говорила с финансовия министър Владислав Горанов след поредицата протести на надзирателите и съдебните охранители в страната. Той е предложил 5% увеличение над вече получените 5% в началото на тази година, но Цачева обърна внимание, че искането на синдикатите е за 20%. \"На всеки един от вас е ясно, че министърът на финансите може да разпределя средства, които са разписани в Закона за държавния бюджет. Не мога да удовлетворя исканията за по-­високи възнаграждения\", посочи тя и допълни, че \"през настоящата 2018 г. няма такъв процент увеличение и в системата на МВР (искането на протестиращите е за изравняване на заплатите им и условията на труд с тези на колегите им от сектор \"Сигурност\" - бел.ред.)\".  Цачева припомни, че ведомството работи по няколко европроекта за подобряване на условията в затворите, а също и за въвеждането на електронни гривни на осъдени или такива под домашен арест. А усилията за подобряване на условията в затворите трябва да вървят успоредно с тези за подобряване на условията на труд за работещите там. Следващият протест на служителите в затворите ще бъде на 10 март, обясни министърът. Доклад ще каже да се върне ли задочното обучение по \"Право\" Правосъдният министър обясни и че работна група ще обсъди дали забраната за задочно изучаване на специалността \"Право\" ще остане.  През април миналата година служебното правителство на Огнян Герджиков  измени подзаконовия нормативен акт и записа, че бъдещи юристи могат да стават само тези, преминали редовна форма на обучение на право. Тогава служебният премиер и преподавател по търговско право в Софийския университет Огнян Герджиков заяви: \"За това нещо се боря 5 години и половина и е моя мечта от дълго време.\"", "date": "2018.03.02", "title": "Регистър ще помага за задържането на бегълците от правосъдие"}
{"url": "https://www.dnevnik.bg/evropa/2018/03/02/3139299_junker_za_zapadnite_balkani_ne_idvame_tuk_za_da_ni/", "text": "- Например в Македония, или БЮРМ, както я наричат на бюрократичен жаргон, аз установих, че македонците са постигнали значителен напредък в посока към Европа. Но дата за приемане в ЕС не съм обещавал на нито една страна. А на онези, които още не са започнали преговори за членство, още не сме посочили дата за старта на такива преговори. За мен важна е субстанцията, а не датите. В Македония са наясно с това, в Албания – малко по-малко. През април ние ще внесем нашите предложения по въпроса, но в момента още не мога да кажа какви ще бъдат те. Защото най-напред трябва да има субстанциален напредък. По отношение на Албания ние трябва да подчертаем, че е необходимо да бъдат изпълнени условията за членство. Едно от тези условия гласи: всички държави от Западните Балкани трябва първо да решат своите гранични конфликти. Не можем да си позволим да внасяме в ЕС гранични конфликти. Ние трябва да внесем стабилност в региона, но в ответ не бива да получаваме нестабилност. Въпросът е многопластов. За мен обаче е важно те да разберат, че ЕС не е някакъв клуб на икономически сили, които искат само да се обогатяват. Естествено ние се стремим към благоденствие за всички. Но в този драматично труден европейски регион трябва да си пробие път съзнанието, че ЕС е общност на ценности. Правовата държава, човешките права, свободата на словото – това са въпросите, които понякога трябва по-ясно да се обясняват тук. Без съмнение в ЕС се наблюдава умора от разширяванията. Трябва да обясним на хората, че Балканите са буквално пред прага ни. Пътят е къс, но историческата дистанция, която трябва да се преодолее, е дълга. Тук наскоро имаше тежка война. И ако ние откажем на Западните Балкани  перспективата да се присъединят към ЕС , това много бързо може да се повтори. Вече почти никой не го помни, макар че то сякаш беше вчера: убийствата, изнасилванията, умиращите деца, разрушенията, потоците от бежанци. Това беше война в сърцето на Европа. Никак не искам това да се повтори. Ние, \"старите\" европейци, трябва да разберем, че сме длъжни да отправим послание за мир и да дадем принос за успокояване на Европа. Но ако не сме готови да дадем перспектива за членство на нашите балкански партньори, нещата могат да отидат на зле. Тук има много войнишки гробища. Тук много по-скоро са случили онези неща, които ние в Западна Европа сме преживели някога. Моето изречение за Западна Европа с драматична сила важи и тук. Давам си сметка, че много хора в региона, особено младите хора, са нетърпеливи. Има албанци, македонци и сърби, които се изселват в останалата част от Европа, защото вече не виждат перспектива у дома. Това изтичане на интелектуална сила не е в интерес нито на тези страни, нито на ЕС. Балканите имат нужда от твърда европейска перспектива, но в същото време аз няма да допусна да ме поставят под натиск. Пак повтарям: първо субстанцията, после датите. На кандидатите за членство всъщност не им остава нищо друго, освен да се съобразяват с изискванията на комисията. Ние трябва да формулираме нашите препоръки... В същото време не искам да създавам впечатлението, че сме дошли тук да даваме някакви уроци. Това са държави и нации, които израснаха от трудната си история през 1990-те години и ние трябва да се отнасяме с респект към тях. Същевременно, ще го повторя пак, трябва да бъде ясно, че ЕС е общност на ценности, тоест не идваме тук, за да ни целуват ръка, а ние да ги черпим с бонбони.", "date": "2018.03.02", "title": "Юнкер за Западните Балкани: Не идваме тук, за да ни целуват ръка, а ние да ги черпим с бонбони"}
{"url": "https://www.dnevnik.bg/bulgaria/2018/03/02/3139305_putnata_agenciia_predupredi_za_poledici_shte_zatvaria/", "text": "Пътната агенция предупреди за опасност от поледици заради очаквана рязка промяна в метеорологичните условия в комбинация със започналото топене на снега и валежите от дъжд. При сериозна промяна в условията за пътуване екипи на АПИ и \"Пътна полиция\" ще спират движението на всички превозни средства в участъците с опасност от поледици, посочиха от агенцията. От там призоват шофьорите да карат внимателно и със съобразена скорост и изтъкват, че настилките се обработват постоянно. На фона на трите празнични дни около Трети март от 16 до 20 часа днес камионите над 12 тона ще бъдат спирани от движение по автомагистралите и най-натоварените пътища. Тежкотоварните превозни средства ще бъдат спрени и в последния почивен ден (5 март) от 14 до 20 часа. Мярката цели да се облекчи натовареният трафик, който се очаква в страната и да се намали риска от катастрофи. автомагистралите; пътят Ребърково - Ботевград връзката на лот 2 на магистрала \"Струма\" при Благоевград - ГКПП \"Кулата\" пътят \"Коритна\" - Велико Търново - Шумен пътят Русе - Велико Търново пътят ГКПП \"Калотина\" - София пътят Варна - Бургас Околовръстният път на София пътят Бургас - Царево", "date": "2018.03.02", "title": "Пътната агенция предупреди за поледици, ще затваря опасни участъци"}
{"url": "https://www.dnevnik.bg/sport/2018/03/02/3139297_snimka_na_denia_pritesneniiata_na_mosju_venger/", "text": "Мениджърът на \"Арсенал\" Арсен Венгер вероятно става все по-притеснен след  . Преди ден французинът каза, че \"последното, за което се притеснява в момента\" е постът му в клуба и уточни, че мисли само за това как отборът му да се представи добре в двубоя с \"гражданите\". \"Арсенал\" допусна и трите гола още през първото полувреме, което му се случва за първи път в историята в двубой от Висшата лига.", "date": "2018.03.02", "title": "Снимка на деня: Притесненията на мосю Венгер"}
{"url": "https://www.dnevnik.bg/kultura/2018/03/02/3130681_otkus_ot_enciklopediia_na_shpionite_na_krasimir_todorov/", "text": "\"Енциклопедия на шпионите\" разкрива историите на най-известните тайни агенти в света Наричат ги шпиони, разузнавачи, тайни агенти, бойци на невидимия фронт, къртици, съгледвачи... Откриват ги сред пъпчиви младежи, безлични чиновници, благородни господа, знойни красавици, крехки старици, разточителни бохеми... Хрониките сочат, че шпиони съществуват от най-дълбока древност, ала актуалните новини свидетелстват, че са особено успешни и до днес, в ерата на кибершпионажа и тоталния информационен хаос. Кои са те и какво ги мотивира? До каква степен дейността им променя хода на световната история? Талант или призвание е работата на тайния агент? На всички тези въпроси отговаря премиерният том \"Енциклопедия на шпионите\" на съставителя на Красимир Тодоров. Документалната книга, тиражирана от издателство \"Милениум\", ще бъде на пазара след броени дни. Любопитният сборник представя историите на най-прочутите тайни агенти в световната история от III-II век пр. Хр. до наши дни. Много от тях познавате от холивудското кино, съветските сериали, документалните ленти и художествената литература. Взети заедно портретите им представляват изключително четиво, в което се очертава пълнокръвният образ на човека, упражняващ романтичната и опасна професия. В разказите за тях се преплитат политика, дипломация, история и лични страсти. Приемани като герои от едни, и като предатели от други, всички те са съумявали блестящо да изпълняват своя дълг, рискувайки живота си. От Ханибал и Екатерина Медичи, през Мата Хари и д-р Зорге, та чак до скандалната Анна Чапман – всички герои на тази книга се открояват с ярък интелект, дръзко сърце и силна вяра в това, което правят. Оценката за дейността им може да е разнопосочна, методите и стилът им може да предизвикват дискусии, но целите им винаги са постигнати и ефектът от работата им е безспорен. Съдбата и дейността на Алън Дълес, Душко Попов, Исер Харел, Етел и Юлиус Розенберг, Мелита Норууд, Олдрич Еймс и много други са по-интересни, изненадващи и увлекателни от всеки шпионски трилър. За да живееш по този начин, се иска фантазия! Не случайно и множество майстори на перото като Кристофър Марлоу, Джон льо Каре, Ян Флеминг действат и на тихия фронт и черпят вдъхновение за своите творби от личния си опит. На тях и други именити писатели шпиони е посветен отделен раздел от книгата. Ще научите и с какво българите Христо Боев, Александър Пеев-Боевой и Иван-Асен Георгиев са се записали в златните страници на световния шпионаж. Душан Попов – Душко (1912-1982) Душан Попов е роден в град Тител, Австро-Унгария, на територията на днешна Сърбия, през 1912 г., в богато семейство на предприемач. Благодарение на заможния си баща има възможност да получи добро образование. Младежът е буден, атлетичен, учи езици с лекота, удават му се светските контакти и изяви. Завършва право в немския град Фрайбург и през студентските години води охолен лек живот заедно с приятеля си състудент Джони Ебсен, син на датски милионер. Заради изказвания срещу Хитлер е арестуван от Гестапо, а от повдигане на обвинение и присъда го спасява именно приятелят му Ебсен. Смята се, че именно тогава е бил вербуван за сътрудник на немското военно разузнаване. Попов приема да работи за Абвера, но заради политическите си убеждения, които са в остър контраст с насоките на новото държавно ръководство на Германия. Почти веднага след освобождаването си сам и доброволно предлага услугите си на британското разузнаване. След избухването на Втората световна война вече официално работи за тайните служби на Великобритания под кодовото име Триколката. Смята се, че необичайният псевдоним е продиктуван от многобройните му романтични авантюри и склонността му да поддържа по две любовници едновременно. В същото време Попов продължава дейността си и за немското разузнаване с кодовото име Иван. Което всъщност не му пречи едновременно с това да служи и на разузнаването и контраразузнаването на Югославия под псевдонима Душко. Така става един от малцината известни тройни агенти в света. Първото му назначение е в Португалия, където води разгулен живот, обикаля локалите и казината и се запознава с Ян Флеминг. Мнозина подозират, че от възникналата между тях дружба се ражда идеята за образа на Джеймс Бонд в творчеството на Флеминг. Няма данни доколко достоверна е версията, че сцената в романа \"Казино Роял\", в която Бонд залага крупна сума пари на спецслужбите, за да надвие разследвания обект, е действителен епизод от биографията на Душан Попов. Така или иначе, Флеминг е силно впечатлен от артистизма, ерудицията и самообладанието на Попов. През декември 1940 г. немците му възлагат разузнавателни задачи, заради които той заминава за Великобритания. Още тогава прави впечатление, че Попов предава на Германия фалшиви сведения за числеността и мощта на британските въоръжени сили. През юни 1941 г. Абверът го изпраща в още неутралните по това време Съединени щати с цел да създаде там собствена шпионска и агентурна мрежа. Попов уведомява англичаните, а те от своя страна съобщават на ФБР и партньорските служби на САЩ, че Попов е двоен агент, като настояват да му бъде оказвано съдействие. Заради нуждите на военния съюзник на Германия – Япония, Попов е натоварен със задачата да събере информация, карти и схеми за военния обект и отбранителните съоръжения на Пърл Харбър. Затова шпионинът трябва да замине за Хаваите, ала директорът на ФБР Едгар Хувър отказва да го пусне, тъй като не вярва, че Попов наистина е превербуван. Смята го за \"обикновен югославски негодник\", който някак си е заблудил англичаните, докато в действителност е изцяло предан на нацистите. За да го убеди, Попов му предава листа, който носи със себе си – обикновена наглед телеграма, върху която са прикрепени микроточки с конкретните му задачи. След това запознава сътрудниците на ФБР с техниката за изработване на микроточките и предава на американците подробно всички въпроси, които интересуват германското разузнаване и на които той трябва да отговори. Говори се, че от ФБР не са оценили важността на този жест и са пренебрегнали значимостта на засвидетелствания германски интерес към военната база в Пърл Харбър, което е коствало и многобройните жертви при последвалата атака. Докато е в Ню Йорк, Душан Попов наема разкошен апартамент на шикозен булевард и започва да обикаля нощните клубове. ФБР го поставя под постоянно наблюдение, монтира микрофони в жилището му. Шпионинът е напълно наясно с тези техни действия, дори коментира с присмех: \"Ако се наведа да помириша букета в дневната си, със сигурност ще си одраскам носа в някой микрофон\". На няколко пъти отправя искания към Хувър да го оставят на мира да си върши работата, защото ако скоро не започне да предава информация, германците може да изгубят доверието си в него и да се усъмнят. Но не получава исканото съдействие. Даже всъщност продължават да му пречат. Не само не му предоставят подходяща информация с контролирано съдържание, но и използват в ефир нелегалната му радиостанция от негово име. Всичко това сериозно застрашава шпионина от компрометиране, затова през юли 1943 г. Душко Попов се връща във Великобритания, където успешно продължава кариерата си на двоен агент. Участието му в заключителните етапи от Втората световна война е ключово. Като доверен агент на германското разузнаване той през цялото време предава важна информация към Съюзниците и помага за това Третият райх да изгуби почва под краката си. Като ключова брънка от мрежата от двойни агенти той успява да заблуди нацистите, че масивната офанзива срещу тях няма да бъде на френския бряг при Нормандия през 1944 г., с което всъщност спечелва и тактическа преднина за Съюзниците. Съвременници и роднини на Душко Попов го описват като човек, който обича да се весели, харесва компанията на красиви жени и често залага на комар. За него английският разузнавач Юин Монтъгю казва: \"Познавах Душко Попов добре, бяхме приятели по време на войната. Беше един от най-смелите мъже, които познавам, веселяк, притежаваше невероятен чар и изключителен магнетизъм\". Попов има връзка с известната по онова време френска актриса Симон Симон, както и с много други известни красавици. Душан Попов умира във Франция на 10 август 1981 г., на шейсет и девет годишна възраст. Малко след това британското MИ6 разсекретява информацията за операциите с негово участие, с което тяхната достоверност е доказана.", "date": "2018.03.02", "title": "Откъс от \"Енциклопедия на шпионите\" на Красимир Тодоров"}
{"url": "https://www.dnevnik.bg/politika/2018/03/02/3139280_s_izkazvaniiata_si_ginka_vurbakova_dokazva_che_gerb/", "text": "Лидерът на БСП Корнелия Нинова обяви, че купувачът на ЧЕЗ Гинка Върбакова повтаря изказвания на ГЕРБ и това доказва, че партията на Бойко Борисов стои зад нея. Коментарът на Нинова бе по повод изказване на Върбакова в парламента в четвъртък, в което тя попита как   една жена на 28 г. от село Крушовица е успяла да си купи \"Техноимпекс\" . \"Закупуването на \"Техноимпекс\" не влиза в дома на 3 млн. българи, не им бърка в джоба и не им прави сметките зад ток\", обяви още Нинова. БСП стои зад един купувач на ЧЕЗ - българската държава, обяви лидерът. По думите й социалистите не подкрепят идеята държавата да държи контролен пакет акции в енергоразпределителното дружество, тъй като не можело \"България да стане съдружник на Гинка и офшорки\". Заради това ще започнат подписка за спиране на сделката в съда. \"Борисов видя, че далаверата, която бе замислил, няма да стане. Това е победа на народа. От информацията на службите се разбра, че той е знаел за сделката\", каза още Нинова. Според лидера на БСП Борисов е забъркал невероятен скандал с чешкия премиер Андрей Бабиш, който го е уличил в лъжа. Така страдал и европейският имидж на страната.", "date": "2018.03.02", "title": "С изказванията си Гинка Върбакова доказва, че ГЕРБ стои зад нея, смята Нинова"}
{"url": "https://www.dnevnik.bg/analizi/2018/03/02/3139300_deset_prichini_durjavata_da_ne_pridobiva_dial_v_chez/", "text": "Топ десет причини защо придобиването на дял от държавата в ЧЕЗ БГ не е добра идея: 1. Ако целта е регулация на дейността за осигуряване на безпроблемна услуга, то това е работа на регулаторите, не на акционерите. Следователно въпросът е защо регулаторите не могат да си свършат работата при предварителна оценка за голям риск. 2. Ще възникне конфликт на интереси между държавата като регулатор с цел качествена услуга на ниска цена и държавата като акционер, търсещ максимална печалба при най-ниски инвестиции. Това го наблюдаваме в \"Софийска вода\", в случая Софийска община. 3. Ще се похарчат вероятно над 100 млн евро грешни държавни пари под една или друга форма за цел, която се постига с други средства. 4. Ще настъпи още по-голям хаос в системата с вкарването на политици директно в ключово енергийно дружество - като до момента е очевадно до какво води тяхното присъствие във всяко друго дружество в енергетиката, както и общото й състояние. 5. Ще бъде нанесен още един сериозен удар върху остатъчната инвестиционна репутация на България как ад хок адресира с моментни хрумки проблеми, които искат стратегическо решение - и така ще прогонят, да не говорим - привлекат, някакви чужди инвестиции. 6. Ще се покаже на света, че всичко в България подлежи на ревизия и че законите са според човека и момента, а не обратното. 7. Ще се унищожат 15 г. усилия за изграждане на качествена мрежа с типичните за политиците разхищения и ще върнат нещата до състоянието им от 2004 г. 8. Ще ликвидират всякакъв интерес от стратегически инвеститори, които - както показа и процедурата на ЧЕЗ - не идват в България дори само заради регулаторния риск, камо ли ако трябва да заседават в борд заедно с държавата. 9. Ще почнат да никнат схеми как да се привлекат ЧЕЗ дружествата в други грандпрахоснически планове на политиците като АЕЦ \"Белене\". 10. Ще се увеличи рискът на потребителите да не получат качествена услуга на електроснабдяване. А и ще трябва чрез бюджета да участват пропорционално във финансирането на инвестициите за поддръжката на мрежата.", "date": "2018.03.02", "title": "Десет причини държавата да не придобива дял в ЧЕЗ България"}
{"url": "https://www.dnevnik.bg/bulgaria/2018/03/02/3139329_prokuraturata_e_sezirana_za_osvobodenoto_ot_komisiiata/", "text": "Антикорупционният фонд сезира прокуратурата за проверка на  прекратеното през 2015 г. производство на Комисията за отнемане на незаконно придобито имущество (КОНПИ)  и вдигнат запор над активи на издирваната от няколко седмици с общодържавно издирване финландска гражданка от руски произход Елизабет Елена вон Месинг. Това се разбира от сайта на неправителствената организация. Сред освободените активи са  23 млн. лв. в банкови сметки, дружествени дялове и недвижим имот . Така от две години вече обявената за общодържавно издирване и осъдена на първа инстанция за пране на 1.5 млрд. лв. Месинг разполага с всичките си активи и има сериозни съмнения, че те са изнесени от страната, посочват от организацията. От държавното обвинение заявиха за \"Дневник\", че при тях все още не е входиран сигнал. Обясниха, че е обичайна практика да се обявява сезиране на прокуратурата и сигналите да пристигат по-късно. През септември 2017 г. Вон Месинг и друг руски гражданин - Димитър Абрамкин, са осъдени  на 10 г. затвор и глоба по обвинение за пране на пари . Месинг е задържана в съдебната зала. Два месеца по-късно Софийският апелативен съд отменя нейното задържане и налага нова, по-лека мярка за неотклонение - гаранция от 5 хил. лв. В момента Месинг се издирва след разпореждане на градския съд от януари 2018 г. Мотивите на съда са, че в молбата за промяна на мярката ѝ тя приложила документ от германски лекари, но проверка чрез Службата за сътрудничество по наказателни дела EUROJUST установила, че единият от лекарите е починал близо година преди издаването на документа. Според антикорупционния фонд с оглед на съмненията за документално престъпление при искането за промяна на мярката за неотклонение е важно да бъдат установени всички въпроси около процедурата по вдигане на запора на КОНПИ над активи на издирваната финландска гражданка от руски произход: - извършена ли е обстойна проверка на автентичността на представените от Месинг документи и какви са характеристиките им, въз основа на които КОНПИ приема, че същите представляват годни доказателствени средства, въз основа на които да се приемат за установени твърдените от нея факти - с оглед на това, че производството в Русия е отделяно по няколко наказателни производства, извършена ли е проверка от КОНПИ как действително е ставало това - Проследена ли е връзката между наказателните производства от 2008 г. до 2014 г., водени срещу Месинг в Русия по цитираните в решението състави - Извършена ли е самостоятелна и независима проверка от КОНПИ дали действително е прекратено производството срещу Месинг в Русия, във връзка с което е повдигнато обвинение в България и наложен запор на имуществото - Извършена ли е проверка за съответствие на фактическите и правни основания, по които е повдигнато обвинението срещу Мессинг в България, спрямо тези, въз основа на които е образувано производството срещу нея от КОНПИ?", "date": "2018.03.02", "title": "Прокуратурата е сезирана за освободеното от комисията за конфискация обезпечение на подсъдима за пране на пари"}
{"url": "https://www.dnevnik.bg/sport/2018/03/02/3139321_barselona_se_razocharova_ot_sudiiata_na_macha_s_las/", "text": "Капитанът на \"Барселона\" Андрес Иниеста заяви, че отборът си тръгва с \"горчив вкус\" след  равенството 1:1 с \"Лас Палмас\" . Полузащитникът смята, че съдийството е повлияло на резултата. Според Иниеста през първото полувреме вратарят на съперника Леандро Чичисола е играл с ръка извън наказателното поле. Треньорът Ернесто Валверде имаше забележки към дузпата, с която домакините изравниха. \"Винаги съм казвал, че съдията има трудна работа, но през първата част ясно видяхме, че вратарят им игра с ръка (извън наказателното поле), което ни оставя с горчив вкус. \"Лас Палмас\" се справи прекрасно, докато на нас ни липсваше острота в атака\", посочи Иниеста. Валверде заяви, че дузпата е шокирала \"Барселона\" \"заради начина, по който беше отсъдена\". \"За нас сякаш те изравниха с невидима дузпа. Това им даде сила, а ние играхме прекалено припряно\", каза треньорът. Каталунците остават първи, но преднината им се стопи до пет точки пред \"Атлетико\" преди мача помежду им в следващия кръг. Иниеста добави, че макар авансът на върха да е намален, футболистите на \"Барселона\" остават уверени.", "date": "2018.03.02", "title": "\"Барселона\" се разочарова от съдията на мача с \"Лас Палмас\" заради \"невидимата\" дузпа"}
{"url": "https://www.dnevnik.bg/bulgaria/2018/03/02/3139384_pametnik_na_polkovnik_drangov_be_otkrit_v_parka_na/", "text": "Паметник на пълководеца, стратег и военен педагог полковник Борис Дрангов бе открит в парка на Военната академия в София. \"Той е олицетворение на силния, непреклонен дух на българите. Той е лидерът, когото българският войник следва с безрезервна отдаденост и без страх навсякъде\", каза в речта си президентът Румен Радев. \"Нравствената сила и родолюбието на този велик български патриот продължава да ни вдъхновява, да бъде пример за това на какво е способен нашият народ, когато е обединен от обща идея - свободата и благото на България\", каза още президентът. Днес повече от всякога България има нужда от полк. Борис Дрангов, каза началникът на Военната академия \"Г.С. Раковски\" ген.-майор Груди Ангелов в речта си за откриване на паметника. \"Защото е бил гражданин с изключителна гражданска памет и сърце, публицист, който е умеел да повежда хората. Умеел е да убеждава, да обеднява хора от различни прослойки на обществото, хора с различни политически възгледи, интелектуалци, художници, поети. Хора с различни партийни пристрастия Дрангов ги обединява и прави едно цяло, една сплав в името на една кауза - Майка България\", каза генерал Ангелов. Внукът на полковника – свещеник Борис Дрангов, каза, че в лицето на полк. Дрангов в този паметник той вижда не само него, но всички воини загинали за свободата на българина, където и да се намира той.", "date": "2018.03.02", "title": "Паметник на полковник Дрангов бе открит в парка на Военната академия"}
{"url": "https://www.dnevnik.bg/sport/2018/03/02/3139385_bulgarskite_skachachi_sa_razocharovani_ot/", "text": "Българските скачачи изразиха разочарование от  представянето си на световното първенство по лека атлетика в зала , което започна в петък в Бирмингам. Олимпийската вицешампионка в скока на височина Мирела Демирева завърши шеста от 13 участнички. В надпреварата при мъжете Тихомир Иванов раздели последната позиция. Демирева преодоля от първия опит първата височина - 1.84 метра. Разбегът създаде проблеми на 28-годишната българка на 1.89 м, но тя все пак успя да ги скочи от третия път. Състезанието за сребърната медалистка от Рио 2016 приключи с три неуспешни опита на третата височина - 1.93 м. \"Разочарована съм. Резултатът ми е изключително слаб. Знам, че съм готова, но този път не успях да се реализирам. Все още работя върху разбега си, но това не е оправдание. В крайна сметка най-важното е, че съм здрава\", каза Демирева, цирирана от bgathletic.com. За нея и Иванов това беше дебют в световно първенство на закрито. Двамата не планираха да се състезават в Бирмингам и не бяха покрили нормативите за участие, но получиха покани от организаторите. \"Зимата не беше голямата ми цел. Въпреки това си направих лично постижение (в Карлсруе на 3 февруари). Имах шанс да изпробвам разбега си в състезания, така че продължаваме напред\", каза още Демирева.  По думите на Иванов състезанието за него е минало зле. \"Дойдох с покана тук. Като цяло през целия сезон не планирах да участвам на световно в зала\", каза 23-годишният българин. Той направи само един успешен опит в Бирмингам - на 2.20 м от третия път, след което записа три фаула на 2.25 м. Същото направиха сребърният медалист от предишното световно в зала Роби Грабарз и Джамал Уилсън. Българинът, британецът и бахамецът разделиха деветата позиция в крайното класиране. \"На националното първенство постигнах 2.28 м, но тогава бях събрал много амбиция да скачам отново след  контузията на световното (на открито) в Лондон . Просто тогава ми се получи всичко, както трябва. Иначе тренировъчният ми резултат тази зима е 2.20 м\", обясни Иванов. Световното първенство в зала продължава до неделя, а в него ще участват още трима българи. В петък от 22.10 ч. е надпреварата в тласкането на гюле при дамите с участието на Радослава Мавродиева.", "date": "2018.03.02", "title": "Българските скачачи са разочаровани от представянето си на световното"}
{"url": "https://www.dnevnik.bg/sviat/2018/03/02/3139397_princ_hari_i_megan_markul_shte_pokaniat_i_hiliadi/", "text": "Британският  принц Хари  и годеницата му  Меган Маркъл  ще поканят повече от 2600 обикновени хора да участват в празненствата по случай  сватбата им . 2640 души ще присъстват в замъка Уиндзор, за да видят пристигането на  булката  и  младоженеца  за церемонията и по-късно потеглянето им от замъка. Поканените ще бъдат избрани сред работещите в  благотворителните организации , на които двойката е патрон, местни ученици и граждани и 1200 души ще са от други населени места. \" Принц Хари  и госпожица  Меган Маркъл  искат сватбеният им ден да бъде организиран така, че хората също да се почувстват част от празненството\", гласи изявлението на двойката, цитирано от агенция \"Ройтерс\". \"Тази сватба, както всички други, ще бъде момент на радост и щастие, които ще отразят личностите и ценностите на булката и младоженеца\". Хари и Меган ще се оженят на 19 май в параклиса \"Сейнт Джордж\" в Уиндзорския замък след близо двегодишна връзка. Какво е известно досега за церемонията,  четете тук .", "date": "2018.03.02", "title": "Принц Хари и Меган Маркъл ще поканят и хиляди обикновени хора на сватбата си"}
{"url": "https://www.dnevnik.bg/sport/2018/03/02/3139278_naruchnik_za_spasiavane_na_duzpi_s_klipove_na_bufon_i/", "text": "Когато се стигне до изпълнението на дузпи, всички погледи и надежди са насочени към вратарите. По същия начин от Матийо Пишо се очакваше да поведе третодивизионния \"Льо Ербие\" към историческо класиране за полуфиналите за Купата на Франция. Вратарят използва нестандартен подход, който даде резултат преди дузпите срещу \"Ланс\". Пишо се покри с яке, взе таблет, сложи слушалки и се изолира от случващото се около него. Това вероятно вдъхна увереност на стража на \"Льо Ербие\", който спаси две дузпи, за да донесе успеха на своя отбор с 4:2. Впоследствие вратарят обясни, че е гледал клипове със спасявания на дузпи на Джанлуиджи Буфон и е слушал мотивираща музика. Тимът на Пишо има отлична възможност да се бори за трофея. В спор за място на финала \"Льо Ербие\" среща друг третодивизионен отбор - \"Шамбли\". За пръв път от 2012 г. Купата на Франция ще има изненадващ финалист извън първите две нива. В другия полуфинал \"Каен\" среща шампиона ПСЖ.", "date": "2018.03.02", "title": "Наръчник за спасяване на дузпи: с клипове на Буфон и надъхваща музика (видео)"}
{"url": "https://www.dnevnik.bg/photos/2018/03/02/3138950_fotogaleriia_redki_proizvedeniia_na_bulgarski_klasici/", "text": "Рядко показвани картини на български художници от началото на XX в. могат да бъдат видени в изложба на Съюза на колекционерите, която се откри снощи на \"Шипка 6\". Сред авторите са Сирак Скитник, Владимир Димитров-Майстора, Златю Бояджиев, Дечко Узунов, Иван Милев, Жорж Папазов, Жул Паскин, Иван Мърквичка, Илия Бешков, Никола Танев.", "date": "2018.03.02", "title": "Фотогалерия: Редки произведения на български класици в изложба на Съюза на колекционерите"}
{"url": "https://www.dnevnik.bg/sviat/2018/03/02/3139386_mozukut_na_shemata_za_narkotrafik_prez_ruskoto/", "text": "Предполагаемият руски \"мозък\" на  верига за трафик на кокаин в посолството  на Русия в Аржентина Андрей Ковалчук е арестуван в Германия. Това съобщи днес берлинската полиция. В момента Ковалчук е под стража, заяви за АФП говорител на столичната полиция, цитиран от БТА. По-рано същата информация дойде от  адвокат на Ковалчук . Смята се, че задържаният е оглавявал верига за наркотрафик в Аржентина, където  400 кг кокаин бяха открити  в училище, долепено до сградата на руското посолство. Днес се очаква берлински съд да определи мярка за неотклонение на Ковалчук, след което ще се решава да бъде ли той екстрадиран в Русия. До момента семейството му не е контактувало с посолството на Москва в германската столица. Ако бъде потърсено, то ще му предостави цялото необходимо консулско съдействие, заяви мисията на Русия, цитирана от ТАСС. Руското външно министерство и Федералната служба за сигурност, както и аржентинските власти съобщиха по-рано, че при съвместна с аржентинските служби операция за борба с наркотрафика са задържани двама души в Аржентина и трима - в Русия. Андрей Ковалчук бе обявен за международно издирване. Случаят  стана повод за напрежение  между аржентинските разследващи и руските власти.", "date": "2018.03.02", "title": "\"Мозъкът\" на схемата за наркотрафик през руското посолство в Аржентина е задържан в Германия"}
{"url": "https://www.dnevnik.bg/sport/2018/03/02/3139410_fifa_obeshta_che_jenite_v_iran_shte_budat_dopusnati_do/", "text": "Президентът на ФИФА Джани Инфантино и ръководената от него организация обещаха, че в близко бъдеще жените в Иран ще бъдат допуснати до футболните стадион. От световната централа заявиха, че са получили уверение от президента на ислямската република Хасан Рухани, че скоро ще има положително развитие по този въпрос. В четвъртък Инфантино стана обект на множество критики заради посещение на мач в Иран. Швейцарецът изгледа на живо дербито на Техеран между \"Естеглал\" и \"Персеполис\", което се игра пред 95 хиляди зрители на стадион \"Азади\". Инфантино е на двудневна визита в Иран, за да участва в празненствата по случай стогодишнината на местната футболна федерация. Повод за критиките към него е фактът, че жените в страната имат забрана да посещават футболни срещи. 35 жени дори бяха арестувани заради опит да влязат на стадиона. Президентът на ФИФА обясни, че една от причините за посещението му е, че иска да направи нещо за иранските жени. Той изтъкна, че има четири дъщери, и каза още, че визитата му в ислямската република \"може да помогне на много жени по света\". \"Надявам се, уверен съм и ми беше обещано, че жените в Иран ще имат достъп до футболните стадион скоро\", каза Инфантино при откриването на конференция на ФИФА за равенството в петък. Той обаче не уточни кой е дал въпросното обещание. Междувременно световната централа излезе с изявление в подкрепа на Инфантино и заяви, че обещанието е дадено лично от президента Рухани. \"ФИФА е твърдо решена да защитава правата на човека, особено правото на жените да участват във футболни мачове. Една от основните цели на пътуването на президента бе да се повдигне конкретен въпрос и да се инициират дискусии с иранските политически и спортни власти, за да се постигне конкретен напредък по този въпрос\", каза говорителят на ФИФА. \"По време на срещата си с иранския президент Хасан Рухани Джани Инфантино подчерта, че е важно всички футболни фенове независимо от пола да могат да се забавляват и подкрепят любимите си отбори на стадиона - особено в страна като Иран, където цялото население е толкова страстно към футбола. Президентът Рухани обеща положително развитие в близко бъдеще\", допълни той. \"Следователно ФИФА ще продължи диалога с иранските власти, за да се увери, че са предприети необходимите стъпки, за да могат жените в Иран да се насладят напълно на футбола като фенове и да гледат любимите си отбори и играчи на стадиона\", завършва изявлението. От тази година друга страна от Персийския залив с такава забрана - Саудтиска Арабия,  за пръв път разреши на жените  да гледат на живо спортни мероприятия. В резултат от икономическите и социалните промени, инициирани от  младия престолонаследник Мохамед бин Салман , на стадионите в Рияд, Джида и Дамам бяха приспособени специални сектори за дами.", "date": "2018.03.02", "title": "ФИФА обеща, че жените в Иран ще бъдат допуснати до стадионите скоро"}
{"url": "https://www.dnevnik.bg/bulgaria/2018/03/02/3139450_sindikatite_iskat_durjavata_da_ima_dial_vuv_vsichki/", "text": "Ръководствата на синдикалните организации КНСБ и КТ \"Подкрепа\" обявиха, че подкрепят  идеята на правителството да придобие контролен пакет акции в \"ЧЕЗ България\" . Те дори предлагат държавата да има основен дял и в другите две електроразпределителни дружества в страната. За придобиването на акции от държавата се заговори усилено вчера след  срещата на собственичката на фирмата купувач Гинка Върбакова с премиера Бойко Борисов . На нея министър-председателят е поискал контролен дял при продажбата на бизнеса на ЧЕЗ в България. След това финансовият министър Владислав Горанов уточни, че участието на държавата може да стане или с пари от бюджета, или чрез някое от държавните енергийни дружества. За целта обаче продавачът и купувачът трябва да се съгласят на подобно нещо. От двете синдикални федерации допълват, че са нужни спешни законодателни промени, които да гарантират \"предварителен, текущ и последващ контрол на държавата и нейните органи върху каквито и да е сделки с критична енергийна инфраструктура\". Те настояват, че в Закона за енергетиката трябва да се запишат същите изисквания към купувачите, които са залегнали в стратегията за приватизация. \"Безконтролна сделка за активите на ЧЕЗ с неясен собственик и финансиране би изложила на риск 3 млн. българи, които са потребители на услугата. Под въпрос е цялостният контрол, ценообразуването, което има висока социална чувствителност и устойчивостта на българската икономика, развитието на индустрията и националната сигурност\", пишат още в позицията си КНСБ и КТ \"Подкрепа\" Двете организации уточняват, че са против оставката на министъра на енергетиката Теменужка Петкова. Според тях това може да доведе до социално напрежение.", "date": "2018.03.02", "title": "Синдикатите искат държавата да има дял във всички електроразпределителни дружества"}
{"url": "https://www.dnevnik.bg/sviat/2018/03/02/3139431_za_pruv_put_parlamentut_na_armeniia_izbra_prezident/", "text": "Армен Саркисян бе избран днес за президент на Армения с голямо мнозинство от гласовете на членовете на парламента, предадоха \"Ройтерс\" и ТАСС, цитирани от БТА. Кандидатурата на 64-годишния бивш премиер и бивш посланик във Великобритания бе подкрепена от 90 депутати при десет \"против\" и един \"въздържал се\" в 105-местното законодателно събрание. Новият президент ще встъпи в длъжност на 9 април.  Армен Саркисян, който беше премиер през 1996 и 1997 г., ще бъде държавен глава за срок от седем години. Той заема мястото на  досегашния президент Серж Саркисян , който според опозиционни лидери може да остане във властта като министър-председател.  Новият президент бе издигнат като кандидат от управляващата Републиканска партия на Армения и коалициония ѝ партньор Арменска революционна федерация \"Дашнакцутюн\". Армен Саркисян бе подкрепен и от десноцентристкия блок \"Царукян\".  След конституционна реформа Армения  премина към парламентарна форма  на управление. Държавният глава е с ограничени пълномощия и се избира от Националното събрание. ", "date": "2018.03.02", "title": "За пръв път парламентът на Армения избра президент"}
{"url": "https://www.dnevnik.bg/evropa/2018/03/02/3139413_krai_na_geoblokiraneto_-_kakvo_znachi_tova/", "text": "От декември 2018 г. потребителите в Европа ще могат да пазаруват онлайн от всяка страна в Европейския съюз независимо от това къде се намират в момента. Търговците пък ще могат да предлагат своите продукти и услуги на всеки от 500-те милиона граждани на съюза. Това ще бъде възможно благодарение на подписания по-рано тази седмица регламент, който слага край на блокирането на географски принцип – практиката на потребителите да бъде отказван достъп до продукти и услуги заради това откъде произхождат или къде се намират в момента. Регламентът беше подписан министъра за българското председателство на Съвета на ЕС Лиляна Павлова и председателя на Европейския парламент Антонио Таяни. Какво е геоблокирането Геоблокирането е дискриминационна практика, която не позволява на онлайн клиентите да получават достъп до продукти или услуги и да ги купуват от уебсайт, установен в друга държава членка. С новото законодателство се улеснява електронната търговия, като се избягва дискриминацията, основана на гражданство, място на пребиваване или място на установяване на клиентите. Какво засягат новите правила С тях ще се премахне дискриминацията на клиенти и дружества от гледна точка на достъпа до цени и условията на продажба или плащане при купуването на продукти и услуги в друга държава от ЕС. Регламентът не засяга услугите, чиято основна характеристика е даването на достъп и право на ползване на защитено с авторско право съдържание или продажбата на защитени с авторско право произведения в нематериална форма, например услуги за онлайн излъчване на музика, електронни книги, онлайн игри и софтуер. Други услуги като финансовите, аудио-визуалните, транспортните, здравните и социалните услуги също не са включени в регламента в съответствие с директивата за услугите. Равен достъп В три случая търговците няма да могат да дискриминират клиентите по отношение на общите условия, включително цените. Това са случаите, когато търговецът: - продава стоки, доставяни в държава членка, в която той предлага доставка, или получавани на място, договорено с клиента - предлага доставяни по електронен път услуги, например компютърни услуги \"в облак\", услуги по съхраняване на данни, хостинг на уебсайтове и предоставяне на електронни защитни стени (firewall) - предоставя услуги, които се получават от клиента в държавата, в която търговецът извършва дейност, например хотелско настаняване, спортни събития, отдаване на автомобили под наем или продажба на билети за музикални фестивали или увеселителни паркове. За разлика от ценовата дискриминация ценовата диференциация няма да бъде забранена. Това означава, че търговците ще могат да предлагат различни общи условия, включително различни цени, и да се насочват към определени групи клиенти на определени територии. Освен това те няма да са задължени да доставят стоки на клиенти извън държавата членка, до която предлагат доставка. Платежни операции Необоснованата дискриминация на клиенти по отношение на платежните средства ще бъде забранена. Затова търговците няма да могат да прилагат за клиентите различни условия на плащане по причини, свързани с тяхното гражданство, място на пребиваване или на установяване. Електронна търговия Търговците няма да могат да блокират или ограничават достъпа до своите сайтове по причини, свързани с гражданство или място на пребиваване на потребителите. Когато това се случи или търговецът пренасочва клиенти към различна версия на сайта си, той ще трябва да ясно да обоснове действията си. Регламентът, който ще бъде публикуван в Официален вестник на ЕС преди края на март 2018 г., ще влезе в сила девет месеца след публикуването.", "date": "2018.03.02", "title": "Край на геоблокирането - какво значи това"}
{"url": "https://www.dnevnik.bg/sviat/2018/03/02/3139489_vuorujeni_napadnaha_frenskoto_posolstvo_ofisa_na/", "text": "Въоръжени мъже нападнаха генералния щаб на армията в столицата на Буркина Фасо, Уагадугу, както и френското посолство. Това съобщиха \"Ройтерс\" и други световни агенции, както и ръководителят на френската мисия, според когото \"експлозията\" и обстрелът в града са терористична атака. Според в. \"Монд\" е нападната и централата на премиера Пол Каба Тиeба, както и тази на кмета на Уагадугу. Изданието съобщава, че петима въоръжени мъже са опитали да влязат в посолството. Минути по-рано мисията промени публикация във \"Фейсбук\", в която известяваше за атаката срещу него, и обяви, че не знае къде се случва нападението. Местни медии и потребители на \"Туитър\" показват снимки и  кадри с пушек, който се извисява  над сграда в центъра на Уагадугу. На страницата си във \"Фейсбук\" френското посолство съветва жителите и всички, които се намират в града, да останат по местата си и да не излизат на улицата, особено в центъра на града. Същия призив отправи през личния си профил и посланикът на Франция в Уагадугу Ксавие Лапер дьо Кабан, който преди това заемаше същия пост в София. Свидетели разказват за \"Ройтерс\", че маскирани мъже с раници са нападнали армейския щаб малко преди сградата да бъде разтърсена от експлозия. Източници на \"Монд\" от френското външно министерство съобщават, че те са спрели автомобил край сградата и са тръгнали към нея, но са били спрени от войници. През последните няколко години Буркина Фасо неведнъж беше на прицел на групировки, свързани с \"Ал Кайда\" и  \"Ислямска държава\" . Тези и други екстремистки организации имат все по-сериозно присъствие в района на Сахел, който обхваща няколко държави в Западна Африка, и правят нападения в Мали, Буркина Фасо, Код д'Ивоар и Нигер. През август  18 души загинаха при нападение  в ресторант в Уагадугу, а в началото на 2016 г. в друга атака, за която клонът на  \"Ал Кайда\" в Магреб пое отговорност , жертвите бяха 30. Миналата година няколко европейски държави създадоха сили за Сахел, които да се справят с ислямистките бунтовници.", "date": "2018.03.02", "title": "Въоръжени нападнаха френското посолство, офиса на премиера и щаба на армията в Буркина Фасо"}
{"url": "https://www.dnevnik.bg/sport/2018/03/02/3139324_vavrinka_se_otkaza_ot_mastursite_v_indiun_uels_i_maiami/", "text": "Носителят на три титли от Големия шлем Стан Вавринка ще пропусне двата най-големи турнира от сериите \"Мастърс 1000\" - в Индиън Уелс и Маями. 32-годишният швейцарец ще си вземе по-голяма почивка преди сезона на червени кортове, тъй като все още не може да се възстанови от контузията в коляното, която получи миналата година. Заради травмата и последвала операция бившият №3 в света пропусна втората половина на 2017 г. След повече от половин година извън корта той се завърна за Australian Open, където отпадна още във втория кръг след тежка загуба от  сензацията Тенис Сандгрен . Последваха още три разочароващи турнира за Вавринка, в които беше елиминиран от тенисисти извън топ 100. Той отпадна в  полуфиналите в София от бъдещия шампион Мирза Башич , след което записа поражения от Талон Грийкспоор на старта в Ротердам, преди да се оттегли по време на първия си двубой в Марсилия при резултат 4:6, 1:1 срещу Иля Ивашка. \"Индиън Уелс и Маями са невероятни събития. Но след като се завърнах след голяма операция и изиграх само няколко турнира, с отбора ми обсъдихме, че за мен е най-добре да се върна към тренировъчните занимания и да работя върху прогреса си\", каза Вавринка. \"За мен беше удоволствие отново да играя мачове и това ми дава допълнителна мотивация да се завърна на тренировъчния корт. Целта ми е да пак да се върна към най-добрата си форма. За тази цел трябва да продължа да работя здраво всеки ден\", допълни швейцарецът. Турнирът в Индиън Уелс ще се проведе от 5 до 12 март, а надпреварата в Маями е от 19 до 26 март. От първата надпревара се оттеглиха още двама тенисисти - французите Ришар Гаске и Жо-Вифред Цонга. Участието на Рафаел Надал също е под въпрос.", "date": "2018.03.02", "title": "Вавринка се отказа от мастърсите в Индиън Уелс и Маями"}
{"url": "https://www.dnevnik.bg/evropa/2018/03/02/3139497_evrokomisiiata_e_gotova_s_plan_za_deistvie_ako_sasht/", "text": "Европейската комисия съобщи, че разполага с план за действие при повишаване на вносните мита на САЩ за стомана и алуминий. Следващата седмица този план ще бъде обсъден от еврокомисарите, уточни говорител, цитиран от БТА. Готови сме да отговорим бързо, твърдо и съразмерно по правилата на Световната търговска организация (СТО), добави той. Ще следим отблизо пазара и сме в състояние да приложим мерки за осигуряването на стабилност, каза говорителят. Той съобщи, че ЕС съгласува със своите партньори започването на преговори със САЩ в рамките на СТО. По думите му досега е имало контакти на много равнища, които не са довели до пресичане на намеренията на Вашингтон за повишение на митата. ЕС няма да остане със скръстени ръце, каза говорителят. Изказването дойде, след като вчера президентът на САЩ Доналд  Тръмп обяви, че следващата седмица  ще подпише въвеждането на високи мита за вноса на продукти от стомана и алуминий, с което удря най-вече производители в Канада и Китай, но също така и от Европейския съюз. В съобщение в \"Туитър\" той посочи, че ще има 25% мито за стоманените и 10% за алуминиевите продукти, защото страната му страдала от \"нечестна търговия\". В специалното изявление на председателя на Европейската комисия Жан-Клод Юнкер действията на Вашингтон са наречени \"груба интервенция в защита на американската индустрия, която не е основана на никакво оправдание за защита на националната сигурност\". \"Няма да седим безучастно, докато нашата индустрия е удряна с нечестни мерки, застрашаващи хиляди работни места в Европа. ЕС ще реагира твърдо в защитата на нашите интереси\", каза той. Твърди мерки По-рано днес правителственият говорител Щефен Зайберт заяви, че Германия отхвърля планираните от президента на САЩ мита. Зайберт изтъкна, че една търговска война не би била в ничий интерес. Германия отхвърля такива мита, които не помагат да се реши проблемът за световните свръхкапацитети в стоманодобива, допълни той. Говорителят отбеляза, че Германия ще разгледа решението на Тръмп и ще обмисли какви да бъдат последствията. Германският министър на външните работи Зигмар Габриел призова за твърда реакция на ЕС след решението на Тръмп. \"ЕС трябва да реагира твърдо срещу наказателните мита на САЩ, застрашаващи хиляди работни места в Европа\", посочва Зигмар Габриел в комюнике, изразявайки голямата загриженост на Германия. \"Търговското противопоставяне, застрашаващо Съединените щати и Европа, не е в интерес нито на Европа, нито на САЩ\", подчерта министърът, призовавайки Тръмп да преразгледа съобщението си. Мартин Ванслебен, ръководител на Германската търговска и промишлена камара (DIHK), изрази голямото безпокойство на германските предприятия, на които тези мерки могат да струват милиони евро. По думите му съмнителното прибягване до клаузата, на която се позовава Тръмп, може да разклати цялата световна търговска система, което е особено тревожна перспектива за Германия, която е гигант в сферата на износа. \"Заедно с международните си партньори ЕС трябва сега да реагира срещу американското решение пред Световната търговска организация (СТО) и със собствени средства\", посочи Ванслебен. Председателят на Германската федерация на индустриалците (BDI) Дитер Кемпф от своя страна посочи, че около една четвърт от работните места зависят от износа, а в промишлеността това съотношение е 50 на сто. Европейският съюз трябва да приеме твърди контрамерки против плановете на президента Тръмп да въведе мита за стоманата и алуминия, заяви в \"Туитър\" австрийският канцлер Себастиан Курц, цитиран от ТАСС. По думите му вчерашното изказване на Тръмп е абсолютно неправилен сигнал. Френският финансов министър Брюно льо Мер каза, че Европа ще даде твърд отговор, ако администрацията на Тръмп осъществи плановете. По думите му \"всички опции са на масата\" и Вашингтон може да очаква \"силен, едностранен и координиран отговор\" от ЕС. \"Едностранните мерки са неприемливи. Те ще имат големи последици за европейската икономика и за френски компании като Vallourec и Arcelor\", допълни министърът.", "date": "2018.03.02", "title": "Еврокомисията е готова с план за действие, ако САЩ вдигнат вносните мита"}
{"url": "https://www.dnevnik.bg/bulgaria/2018/03/02/3139475_shefut_na_otriada_za_borba_s_terorizma_shte_bude/", "text": "Шефът на Специализирания отряд за борба с тероризма (СОБТ) към МВР Георги Гайков ще бъде наказан заради случая в Лясковец, но остава на поста си. Това заяви пред журналисти в парламента министърът на вътрешните работи Валентин Радев, цитиран от БТА. Повод за изказването му стана писмо на майката на загиналия служител Емил Шарков и проблеми в отряда.  По случая е имало проверка, която е приключила. Министърът се е запознал с резултатите от нея. \"Видял съм какви са наказанията, какви са нарушенията - на Гайков, и надолу по веригата. Има административни нарушения\", коментира Радев. Той посочи, че Гайков остава на поста, но ще бъде наказан с неповишаване в следващо звание. Вероятно ще има и преструктуриране на отряда. \"Там не може да има такива взаимоотношения, каквито са съществували преди това\", заяви министърът.  \"Не е работа на майката на Шарков, въпреки че е наш служител, така се е случило с него, тя да дава съвети за това\", коментира Радев и допълни: \"Аз съм преценил кой е Гайков, взел съм мнението на професионалното ръководство и политическото ръководство и лично аз имам мнение по въпроса. Гайков остава там\".  В ранната сутрин на 14 март 2014 г. Специализираният отряд за борба с тероризма проведе акция по обезвреждане на 54-годишния Петко Петков в Лясковец. Мъжът се беше  барикадирал в дома си и откри стрелба по командосите , за която те се оказаха неподготвени. Операцията не бе планирана добре, признаха после и от МВР. При нея загина баретата Емил Шарков, а трима негови колеги бяха ранени. През лятото на миналата година Въ рховният касационен съд (ВКС)  реши окончателно, че Петков - подсъдим за убийството на командоса, трябва да отиде в затвора доживот.  За петимата задържани за обира на банкомат в София тази сутрин министърът заяви, че те нямат връзка с другите групи, обирали банкомати. Търсим парите, защото не знаем още колко са, каза той. По думите му залавянето на заподозрените е сигнал към останалите. Да свикват всички останали, които посягат, че рано или късно ги хващаме, коментира Радев.", "date": "2018.03.02", "title": "Шефът на отряда за борба с тероризма ще бъде наказан заради Лясковец"}
{"url": "https://www.dnevnik.bg/politika/2018/03/02/3139505_kabinetut_ima_chetiri_meseca_da_reshi_kakvo_shte_pravi/", "text": "Парламентът даде срок до 30 юни на правителството, за да реши какво ще прави с вече платеното и доставено оборудване за АЕЦ \"Белене\". Това се разбра на разискване с участието на министъра на енергетиката Теменужка Петкова. То трябваше да се проведе още сутринта, но  бе отменено защото Петкова излязла в отпуск . Впоследствие обаче Петкова дойде в Народното събрание, за да говори пред депутатите. \"Имах личен ангажимент, който беше поет преди много време и си пуснах един ден отпуск, но успях да се справя\", обясни Петкова, след като се появи в парламента по обед. От БСП искаха правителството да е готово с решение за бъдещето на централата до месец, но в крайна сметка бе приет вариантът, предложен от Делян Добрев от ГЕРБ. \"Днес не взимаме решение дали да се строи \"Белене\" или не\", уточни Добрев. Според него решението не изключва нито една опция - дали да се продадат вече платените реактори, да се сложат в АЕЦ \"Козлодуй\", да са строи АЕЦ \"Белене\" и т.н Правителството на Бойко Борисов прави всичко възможно за интереса на българите, когато става въпрос за ядрена енергетика и проекта \"Белене\", декларира Петкова по време на разискванията. \"Трябва да гледаме напред и да вървим напред. Имаме лицензирана площадка, ратифициран проект, оборудване, което вече е тук и което е платено. Оттук нататък предстои въпросът как ще продължим напред, в каква посока\", коментира Петкова. \"Не можем няколко човека да вземем такова важно решение. Може да има спорове, дебати, но това е пътят, който ние трябва да извървим заедно, за да стигнем до консенсусно решение, което да бъде в интерес на българските граждани\", каза още Петкова. Имало сериозен и реален инвестиционен интерес \"Има инвестиционен интерес и той е много сериозен и реален. Премиерът Бойко Борисов постави темата на Икономическия форум в Лондон, ще започнат разговори със съседите ни от Балканите\", каза Петкова в кулоарите на парламента. Преди дни Борисов лансирана идея  АЕЦ \"Белене\" да бъде балкански проект . \"Проектът може да стане добър при определени параметри. Целта ни е проектът да се реализира на пазарен принцип\", обясни Петкова. Според нея днешният консенсус в пленарната зала е добър знак, защото става дума за проект, който е много сериозен. \"Касае поколения напред, каквото и решение да се вземе, то ще има отражение и ще касае децата, внуците и правнуците ни\", посочи Теменужка Петкова. \"Надявам се, че днешната стъпка, която депутатите направиха, е добро начало\", коментира тя.", "date": "2018.03.02", "title": "Кабинетът има четири месеца да реши какво ще прави с АЕЦ \"Белене\""}
{"url": "https://www.dnevnik.bg/bulgaria/2018/03/02/3139509_prokuraturata_proveriava_ima_li_chastni_tereni_na/", "text": "Върховната административна прокуратура (ВАП) извършва проверка дали на плажа на Слънчев бряг има обособени имоти частна собственост. Прокуратурата се е самосезирала по медийни публикации, в които се цитира министърът на туризма Николина Ангелкова, уточняват от държавното обвинение. На 28 февруари в коментар за преместваемите обекти по плажовете министърът заяви, че  има проблем с частните урегулирани поземлени имоти на плажовете . По силата на Конституцията на България и Закона за устройство на черноморското крайбрежие крайбрежната плажна ивица е изключителна държавна собственост. \"Естествено явно незаконосъобразна е ситуация, при която в територията на морския плаж са обособени поземлени имоти с друг вид собственост извън публична държавна\", казват от прокуратурата. Оттам изтъкват, че крайбрежната плажна ивица попада в охранителна зона \"А\" със стриктен режим на особена териториално-устройствена защита. Според ВАП евентуални нарушения като споменатите от министър Ангелкова бламират публичноправните изисквания за законосъобразност, но и биха засегнали права и на отделни граждани, и на цялото общество. От държавното обвинение изтъкват, че актовете за държавна собственост се съставят от звено на Министерството на регионалното развитие и благоустройството (МРРБ). Затова и информацията за местоположението и пределите на морските плажове е съсредоточена в МРРБ, а регионалният министър е натоварен с методическото ръководство на управлението и разпореждането с имоти - държавна собственост, и е оправомощен за участие в съдебни спорове за такива имоти. Затова ВАП е изискала от регионалния министър да предостави данни за административните актове за поземлените имоти в пределите на крайбрежната плажна ивица, включително и такива, издавани от други административни органи. От прокуратурата посочват, че информацията за взетите решения и предприетите действия следва да бъде представена до 16 април.", "date": "2018.03.02", "title": "Прокуратурата проверява има ли частни терени на плажа на Слънчев бряг"}
{"url": "https://www.dnevnik.bg/bulgaria/2018/03/02/3139516_vissh_rukovoditel_na_chez_e_stanal_shef_v_inerkom/", "text": "Вицепремиерът Валери Симеонов публикува в профила си във \"Фейсбук\" своя прочит на сделката за българския бизнес на чешкото дружество ЧЕЗ. Той подчертава, че това е лично негово мнение и не ангажира правителството с нея, като припомни декларацията на партията си  НФСБ срещу евродепутата от зелените Ска Келер  заради политическите ѝ позиции при посещението ѝ в България. Веднага след това  кабинетът се разграничи  от нападките срещу нея. В публикацията си Симеонов уточнява, че седем дни преди ЧЕЗ да обяви избрания купувач на бизнеса си в България, компанията е напусната от неин висш служител. Става въпрос за Милена Стоева - \"един от най-високопоставените и верни на ръководството мениджъри на ЧЕЗ\", както я определя вицепремиерът. По думите му тя е назначена за шеф на съвета на директорите на фирмата \"Инерком-България\", която купи електроразпределителното дружество. Сделката е нагласена, но законна Според Валери Симеонов ЧЕЗ са искали да продадат бизнеса си в България, без това да опетни името на компанията. Именно заради това търсели \"лоялен купувач, който няма да срине предприятието на втория месец и по този начин да опетни репутацията им на международния енергиен пазар, с което би попречило на влизането им в по-богати държави\". Вицепремиерът определи  фирмите, включили се в търга за активите на ЧЕЗ,  като такива \"с тъмно минало\", несигурни и непознати. \"Енерго-про\" (чешка фирма, но тази сделка ще бъде спряна от КЗК за монопол), фирма на Ковачки (несигурен играч със спорна репутация и много задължения), фирма на Бобокови (с добра история, но непознати) и още няколко турски, индийски и други чуждестранни фирми със съмнително минало и бъдеще. И Гинка Върбакова. Собственик на няколко фотоволтаични парка от България, но със сериозни препоръки! От кого? От  металургичния магнат в Чехия Зденек Земек\" , посочва Симеонов. Той допълва, че \"няма как собствениците на ЧЕЗ да не са в близки отношения\" със Земек. Бизнесменът от своя страна пък изградил \"лични отношения на лоялност и доверие\" с Върбакова. \"Все качества, които ЧЕЗ търсят в бъдещия си купувач\", пише още Сименов. ЧЕЗ намира парите и купувача След избирането на купувача от ЧЕЗ започват да търсят и финансирането, тъй като \"бизнесът на Върбакови е прекалено дребен и покрива едва около 5% от цената на сделката\", твърди вицепремиерът. Затова се е търсила международна банкова институция, която няма да отпусне кредита заради \"Инерком\", а заради ЧЕЗ. Според Симеонов има безспорни факти за възлагане на изпълнение на услуги и дейности на чешки фирми от \"ЧЕЗ разпределение\" и \"ЧЕЗ електро\", с което се увеличават разходите и се скриват истинските печалби от дейността. \" Реалните финансови разчети на ЧЕЗ  лесно могат да убедят всяка банка, че техните 300 млн. евро ще бъдат върнати без проблеми за 20 години, дори при днешната цена на тока. Гарант за това са както споменатите добри печалби от дейността, така и евентуални скрити договорни гаранции от продавача\", подчертава Симеонов. Именно заради това Милена Стоева е назначена в \"Инерком-България\", \"за да е сигурен контролът върху дружеството след неговата продажба\". Той допълва, че предложението на премиера Бойко Борисов  държавата да участва с дял в сделката  дава допълнителна увереност и гаранция на международната банка, която ще отпусне кредита.", "date": "2018.03.02", "title": "Висш ръководител на ЧЕЗ е станал шеф в \"Инерком\" седмица преди сделката, обяви Симеонов"}
{"url": "https://www.dnevnik.bg/gradska_sreda/2018/03/02/3139250_sobstvenikut_na_telefonnata_palata_moje_da_ia_nadstroi/", "text": "Разрешението, дадено от главния архитект Здравко Здравков за промяната на устройствения план за Телефонната палата, който допуска етажите й от 5 да станат 6, събуди недоволство на граждани и организацията \"Спаси София\". Телефонната палата в София няма да бъде надстроявана, а силуетът на съществуващите тавански помещения ще бъде променен с 20 градуса - казаха за \"Дневник\" от пресцентъра на дружеството \"Нове холдинг\", в което акционер е Васил Божков. Бизнесменът е член на съвета на директорите на \"НГ пропърти\" ЕАД,  което купи сградата през миналата година за 33.9 млн. лева . Една малка промяна  Започната през 1938 г. и построена през 1949 г. по проект на архитектите Станчо Белковски и Борис Йолов, Телефонната палата е архитектурно-исторически паметник от най-ниската категория \"за сведение\", като попада и в защитената историческа зона на централната градска част. По тази причина всяка промяна по нея трябва да бъде съгласувана и с Националния институт за недвижимо културно наследство и Министерството на културата. Проектът за промяната на покрива на сградата е одобрен от министерството през ноември 2017 г., а главният архитект на София е издал окончателното си разрешение на 12 февруари 2018 г. Според документите височината на сградата ще се промени с метър и половина и може да достигне до 27.5 метра.  Съществуващото покривно пространство ще бъде оформено така, че да се създадат нови помещения, които да могат да се използват, обясниха от \"Нове холдинг\". От \"Спаси София\" определят промяната като \"безумие\" и \"унищожаване на паметта, историята и красотата\" на града. От организацията определят кмета на София Йорданка Фандъкова, зам.-кмета по култура Тодор Чобанов, Здравко Здравков, премиера Бойко Борисов, Боил Банов и \"общински съветници\" като \"проводници на икономически интереси\". Световен културен център С проекта собственикът променя предназначението на Телефонната палата, като желанието му е тя да се превърне в \"обществено обслужваща\" сграда с изложбени площи, музейна част и технологични помещения, казаха още от пресцентъра на \"Нове холдинг\". От там посочват, че подобни реконструкции са \"нормална практика във всички водещи световни музеи – Лувъра, Бритиш мюзиъм, Мусео дел Прадо и други\". Така според дружеството Телефонната палата ще бъде превърната в \"световен културен център\", което ще е \"най-големият частен културен инвестиционен проект в България през последните 70 години\"  Промените по вътрешността на сградата ще бъдат направени от \"водещи световни архитекти\", които ще бъдат избрани с конкурс, който ще бъде обявен следващия месец. Предвижда се още фасадата да бъде реставрирана. По покривите ще ги познаете Същата промяна в покрива бе направена на сградата на Централната поща, за което също беше променен устройственият план. Покривът на държавната Българска банка за развитие пък беше надстроен с два нови мансардни етажа при ремонта преди 3 години. Тогава сградата на банката на ул. \"Дякон Игнатий\", която е паметник на културата от местно значение, беше напълно разрушена, като беше запазена само фасадата й и след това бе изградена отново. Искане за същата промяна на покривния етаж има и собственикът на столичния \"Гранд хотел България\". За внесения в общината  проект се разбра пред лятото , но проектът е отхвърлен от Министерството на културата на 23 януари. Хотелът обаче е паметник на културата от най-високата категория - \"национално значение\", като също като Телефонната палата е по проект на архитект Станчо Белковски. \"Това повдига и допълнителен въпрос - защо категорията за защита е само \"за сведение\", тоест най-ниската, въпреки че това е първата телефонна палата в страната\", пишат още \"Спаси София\".", "date": "2018.03.02", "title": "Собственикът на Телефонната палата може да я надстрои"}
{"url": "https://www.dnevnik.bg/politika/2018/03/02/3139517_bsp_sezira_konstitucionniia_sud_za_otstraniavaneto_na/", "text": "БСП сезира Конституционния съд за  отстраняването на Валери Жаблянов от заместникпредседателския пост в парламента . До него се стигна след искане на ГЕРБ и \"Обединените патриоти\" заради мнението на Жаблянов, че \"Народният съд е неизбежно и военновременно правосъдие\". Мотивът на жалбата на БСП, която е подписана от 60 народни представители, е, че отстраняването на Жаблянов е незаконно. В дебатите социалистите твърдяха, че мотивите на управляващите, че Жаблянов е уронил авторитета на Народното събрание, издават тяхната политическа и юридическа безпомощност. Социалистите се надяват Конституционният съд да обяви отстраняването на Жаблянов за неправомерно, за да може да бъде възстановен отново на поста.  БСП възнамерява да сезира и Европейския съд по правата на човека в Страсбург.", "date": "2018.03.02", "title": "БСП сезира Конституционния съд за отстраняването на Жаблянов"}
{"url": "https://www.dnevnik.bg/razvlechenie/2018/03/02/3139506_vulka_ot_uolstriit_dava_suvetite_si_za_prodajbi_v/", "text": "Джордан Белфорт, или Вълка от Уолстрийт - бившият брокер на Уолстрийт, чийто възход и падение са пресъздадени в едноименния филм на Скорсезе с Леонардо ди Каприо, раздава съветите си за успешни продажби вече и на български език. \"Пътят на вълка. Пряка линия на продажби\" (изд. \"Локус\") е своеобразна версия на семинара, с който Белфорт пътува по света и  преди няколко години беше и в България . Тя е посветена на изкуството на убеждаването. А това Белфорт го може: той натрупва състояние, убеждавайки богати инвеститори да купуват акциите на дребни компании за нереални цени. След като излежава присъда от 22 месеца за пазарни манипулации и измами, той успешно се преквалифицира в автор и лектор, продавайки тактиката си, наречена \"пряка линия за продажби\", в курсове и книги, включително автобиографичната \"Вълкът от Уолстрийт\", адаптирана от Скорсезе. Тя е издадена в над 40 държави. Мнозина го намират за наистина забележителен и мотивиращ презентатор. С \"Пътят на вълка\" и системата си за продажби \"пряка линия\" Белфорт обещава да превърне всеки в добър търговец, като все пак споменава и че е необходимо да си \"скъсаш задника от работа\". Книгата излиза тази седмица.", "date": "2018.03.02", "title": "Вълка от Уолстрийт дава съветите си за продажби в книга на български"}
{"url": "https://www.dnevnik.bg/evropa/2018/03/02/3139525_avstriicite_imat_pravo_da_obijdat_politicite_reshi_sud/", "text": "Австрийски съд постанови, че гражданите имат право да ругаят или да отправят неприлични жестове към политици, предаде Би Би Си. Решението идва, след като вицеканцлерът и председател на Австрийската партия на свободата Хайнц-Кристиан Щрахе се оплака, че крайнолеви активисти са отправили към него \"публични обиди\", като са го критикували във видео. Виенският съд отхвърли жалбата му. Правото на \"провокативно и шокиращо\" политическо мнение е \"съществена част от свободата на изразяване\", постанови съдът. Лявоцентристката група \"Линксвенде йецт\" (\"Промяна наляво сега\") призова поддръжниците си да покажат среден пръст, за да изразят отвращението си от участието на Щрахе в австрийското правителство. Групата направи и видео, в което предлага няколко причини последователите й да отправят обиди към Щрахе. В края на миналия месец австрийската обществена телевизия O Ер Еф (ORF)  заведе дело срещу вицеканцлера , който обвини медията и неин популярен водещ в лъжа.", "date": "2018.03.02", "title": "Австрийците имат право да обиждат политиците, реши съд във Виена"}
{"url": "https://www.dnevnik.bg/biznes/2018/03/02/3139536_protest_za_magistrala_do_vidin_be_otmenen_sled_sreshta/", "text": "Министър-председателят Бойко Борисов и регионалният министът Николай Нанков се срещнаха в Министерския съвет с представители на протестиращите от Видин, Монтана и Берковица, които настояват за изграждане на магистрала от Ботевград до областния град и на тунел под прохода Петрохан. След разговора гражданите обявиха, че се отменя планираният им за събота (3 март) протест, а регионалният министър съобщи, че идната сряда (7 март) правителството ще приеме решение с конкретни срокове и ангажименти за изграждането на Коридор N4 в участъка от Ботевград до Видин (по протежението на път Е-79). \"Ще приемем решение, което да даде яснота в какви времеви рамки ще приключим проекта, говорим за цялостното приключване през 2022 г. в най-тежките участъци Ботевград-Мездра и Видин-Ружинци, може би ще го разширим и до Монтана като по-тежък участък\", заяви Нанков, цитиран от агенция \"Фокус\". Той уточни, че се коментира изцяло ново трасе с нови габарити, което в някои участъци ще бъде скоростен път, а в други – с параметри на автомагистрала. От думите на министъра се разбра, че пътят може да бъде приключен до 2022 г. в най-тежките участъци, ако няма обжалвания на процедурите. По отношение на тунела под прохода Петрохан министърът посочи, че в момента се извършват геоложки проучвания. След това ще бъдат възложени и предпроектни проучвания, които следва да са готови до края на 2018 г. \"Петрохан ще бъде един от първите проекти в България, които се реализират под формата на публично-частно партньорство. Има инвестиционни интереси, но към момента не можем да предложим нищо освен една инвестиционна идея\", каза Нанков. Няма да има протести утре, постигнахме това, за което се борихме, обяви след края на срещата Росица Кирова от \"Гражданска инициатива за магистрала до Видин и тунел под Петрохан\", цитирана от \"Фокус\". По думите ѝ утре хората ще се съберат на обявеното място за протест, но под формата на събитие-честване за Трети март.", "date": "2018.03.02", "title": "Протест за магистрала до Видин бе отменен след среща при премиера Борисов"}
{"url": "https://www.dnevnik.bg/sport/2018/03/02/3139542_plamen_markov_s_reshenieto_na_uefa_cska_se_vrushta_v/", "text": "Решението с което  УЕФА обяви, че \"ЦСКА-София\" е допуснат до участие в евротурнирите , ако отборът се класира, връща автентичния вид на ЦСКА. Това заяви спортният директор на червените Пламен Марков. \"Изключително сме щастливи от решението на УЕФА. То се дължи на работата на нашите собственици, които направиха всичко възможно, така че да стигнем до тази ситуация ЦСКА да се върне на мястото, което желае. С решението на УЕФА в сряда ЦСКА добива отново и се връща в автентичния си вид, в който е създаден. И по този въпрос не може да има никакви спекулации и съответно хората, които все още имат някакви съмнения, трябва да бъдат наясно\", каза Марков. Думите му дойдоха на пресконференция, свързана с решението на УЕФА. В нея участва и адвокатът Първан Първанов, който защитаваше интересите на клуба в делата пред Спортния арбитражен съд в Лозана. \"Доволни сме, защото ЦСКА отново става най-привлекателният клуб за всички български футболисти, тъй като ЦСКА е голяма емблема, марка, към която те винаги в годините от самото създаване са желаели да играят\", добави Марков. По думите му в предишните години тъкмо невъзможността да играят в Европа е отблъсквала български състезатели от отбора. Спортният директор изтъкна, че само за два месеца са станали много важни неща за бъдещото развитие на клуба. Към зелената светлина за участие в Европа той добави и подписването на договора за ползване на \"Българска армия\" и базата в Панчарево.", "date": "2018.03.02", "title": "Пламен Марков: С решението на УЕФА ЦСКА се връща в автентичния си вид"}
{"url": "https://www.dnevnik.bg/sport/2018/03/02/3139608_voleibolnata_federaciia_pusna_patriotichna_otstupka_za/", "text": "По случай националния празник на България билетите за световното първенство по волейбол ще се продават с намаление. На 3 март пропуските за мачовете на националния отбор от първата фаза ще струват с 10% по-малко в сравнения с цената до 31 май, обявиха от волейболната федерация (БВФ). Между 20 и 60 лева е редовната цена на билетите  за надпреварата, на която България е съдомакин с Италия. Всеки, който закупи билет до 31 май, получава 10% отстъпка. Ако пропускът бъде закупен на 3 март, ще струва между 16.20 и 40.50 лева. \"Сега е моментът да се възползвате от това специално намаление, за да се сдобиете с ценните пропуски и така да осигурим на българските лъвове зала, пълна предимно с български знамена! Нека бъдем седмия играч в отбора\", се казва в съобщението на БФВ. Световното в България и Италия ще се проведе от 9 до 30 септември. Националите ще играят в една група с Полша, Иран, Куба, Финландия и Пуерто Рико. Те ще изиграят мачовете си от първата фаза в зала \"Конгресна\" във Варна. Другите градове-домакини в България са Варна, Русе и София.  Възпитаниците на Пламен Константинов ще открият надпреварата на 9 септември срещу Финландия от 19.30 часа. Следващите мачовете на тима са срещу Иран на 13 септември, срещу Пуерто Рико на 14 септември, срещу Куба на 16 септември и срещу Полша на 18 септември. Билетите за надпреварата се продават в мрежата на Eventim и неговите партньори - бензиностанции ОМВ, \"Технополис\", Office 1 Superstore, книжарници Orange, Български пощи, билетен център НДК, както и на място пред зала \"Конгресна\", \"Арена Русе\" и \"Арена Армеец\".", "date": "2018.03.02", "title": "Волейболната федерация пусна патриотична отстъпка за билетите за световното по случай 3 март"}
{"url": "https://www.dnevnik.bg/bulgaria/2018/03/02/3139775_posolstvoto_na_ukraina_protestira_sreshtu/", "text": "Посолството на Украйна в София е възмутено от антиукраински изказвания на патриарха на Руската православна църква Кирил в ефира на Българската национална телевизия на 1 март, се казва в съобщение от дипломатическото представителство. Твърдението на патриарха за \"гражданска война\" в Донбас и изключително миротворческа роля на Руската православна църква разглеждаме като антиукраинска провокация, пише в документа. Посолството напомня, че Русия с временната окупация на Крим и районите от Донецка и Луганска област грубо наруши основни норми и принципи на международното право, включително устава на ООН. Продължаващото кръвопролитие в източната част на Украйна може да бъде спряно само по един начин – с прекратяването на агресията от страна на Руската федерация като и въоръжената подкрепа на терористични групировки и окупационни администрации от страна на Кремъл, гласи съобщението. Посолството подчертава, че гаранция за връщането на мира в окупираните от Русия територии е изпълнението от страна на Москва на Минските споразумения и спазването на международното право. То изразява съжаление, че Българската национална телевизия е била използвана от главата на Руската православна църква като трибуна за обнародване на откровено антиукраински изявления, синхронизирани с официалната позиция на Кремъл. Руският патриарх даде интервю в Москва едновременно на три български медии - държавните БНТ и БНР и вестник \"Труд\". От днес той е на посещение в България по повод 140-тата годишнина от руско-турската война и освобождението на България. ", "date": "2018.03.02", "title": "Посолството на Украйна протестира срещу антиукраинско изказване на руския патриарх в БНТ"}
{"url": "https://www.dnevnik.bg/sviat/2018/03/02/3139762_poddrujnik_na_isliamska_durjava_opital_da_suzdade/", "text": "Британски поддръжник на \"Ислямска държава\" е набирал деца, за да създаде \"армия\" от джихадисти, които да проведат атаки в Лондон. 25-годишният Умар Хак е работил в малко частно ислямско училище и в образователна институция в джамия в Източен Лондон, пише агенция \"Ройтерс\". Днес той бе признат от съда за виновен. Той е използвал позицията си, за да показва на деца видеа на обезглавявания и друга джихадистка пропаганда, карал ги е да имитират терористични нападения и атаки срещу полицаи. \"Планът му е бил да създаде армия от деца, която да помогне с извършването на многобройни терористични атаки из Лондон\", заяви Дийн Хейдън от антитерористичния отдел на полицията. \"Опитал е и смятаме, че е успял, да радикализира деца на възраст между 11 и 14 години.\" Хак е промивал мозъците на около 110 деца, от които 35 сега са под опеката на социалните служби и други власти. Шест са свидетелствали срещу мъжа. Намеренията му са били да ги изпрати срещу цели като Биг бен, войници от охраната на кралицата, молове, банки и медии. За самия Хак се смята, че се е саморадикализирал онлайн, вдъхновявайки се от атаката срещу \"Уестминстър бридж\" миналата година. Според полицията децата са били \"парализирани от страх\" и не са посмели да кажат на родителите или на учителите си за случващото се, защото Хак ги е заплашил с твърдения, че е част от \"Ислямска държава\". Плановете на мъжа обаче са били уловени рано. В училището, което е високо оценявано от правителствените инспектори, не са открити други проблеми, преди ареста му.", "date": "2018.03.02", "title": "Поддръжник на \"Ислямска държава\" опитал да създаде \"армия\" от деца терористи в Лондон"}
{"url": "https://www.dnevnik.bg/photos/2018/03/02/3139665_fotogaleriia_menju_ot_puk_i_vino_ot_kopola_v_menjuto/", "text": "Над 50 вида изключителни ястия обещава известният шеф Волфганг Пук за около 1500 елитни гости на най-важния бал след церемонията на оскарите в Холивуд в неделя.", "date": "2018.03.02", "title": "Фотогалерия: Меню от Пук и вино от Копола в менюто за звездите в нощта на оскарите"}
{"url": "https://www.dnevnik.bg/evropa/2018/03/02/3139309_po-dobre_bez_bulgariia_v_evrozonata/", "text": "\"По-добре без София\" - под това заглавие германският \"Зюддойче цайтунг\" публикува статия за амбициите на България да се присъедини към еврото. Вестникът припомня, че българският премиер Бойко Борисов възнамерява да подаде молба за присъединяване още през първата половина на тази година. Според автора Керстин Гамелин дотогава германското правителство ще трябва да вземе решение дали България може скоро да влезе в еврозоната. В европейските договори е записано, че всяка държава, която влезе в ЕС, може автоматично да въведе еврото, ако изпълнява икономическите изисквания за това, пояснява изданието. \"Най-бедната страна\" Но желанието на България да въведе еврото се натъква на съпротива в Германия, четем в статията. Авторът обобщава политическите нагласи в Бундестага така: \"България не бива да влиза в еврозоната според досегашните условия - критериите трябва да бъдат разширени\". Християндемократите например настояват най-напред да бъдат приключени необходимите реформи в самата еврозона. \"Преди да приемаме нови държави, в сегашния кръг трябва да решим належащите въпроси за бъдещето на валутния съюз\", казва пред \"Зюддойче цайтунг\" Екхард Реберг, говорител по бюджетните въпроси на парламентарната фракция на християндемократите. Според него валутният съюз не може да се справи едновременно и с реформите, и с приемането на нови страни членки. Съпротива има и в редиците на опозиционната СвДП, която по традиция поставя акцент върху икономическите и финансовите теми. Заместник-председателят на нейната парламентарна фракция Кристиян Дюр настоява първо да се изравнят икономическите условия в отделните страни. В тази връзка Дюр припомня, че България все още е държавата с най-ниски доходи на глава от населението в целия ЕС, което я прави и най-бедната страна в съюза. \"А в еврозоната има още много непотушени икономически пожари, например Италия или Гърция\", казва още Дюр и добавя, че преди да бъдат потушени тези пожари в еврозоната, не бива да се говори за разширяване, а за устойчиво стабилизиране. Дискусията за България \"е не само прибързана, тя се води и във възможно най-неподходящия момент\", твърди още експертът от СвДП. Социалдемократите, които участваха в досегашното, а навярно ще влязат и в бъдещото правителство на Германия, смятат от своя страна, че за приемането на България е необходимо повече време. Еврото не бива да се отказва на нито една страна членка, казва Маркус Тьонс, заместник-шеф на Комисията по европейските въпроси. Решението обаче трябва да се вземе по-късно. Допълнителни критерии? И извън Бундестага се търсят аргументи за забавяне на присъединяването към еврото, пише \"Зюддойче цайтунг\". В германската Бундесбанк (федералната емисионна банка на страната) обмислят въвеждането на допълнителни критерии за държавите, които искат да се присъединят към еврото. Такива критерии могат да бъдат например състоянието на съдебната система и борбата срещу корупцията. \"Европейската централна банка наскоро констатира, че по време на кризата държавите от еврозоната видимо са се сплотили в резултат от въвеждането на банковия съюз и на Европейския стабилизационен механизъм ЕSМ. Ето защо всяка държава, която желае да се присъедини към еврото, ще трябва да приема новите условия\", пише изданието.", "date": "2018.03.02", "title": "По-добре без България в еврозоната"}
{"url": "https://www.dnevnik.bg/sport/2018/03/02/3139781_i_nadal_shte_propusne_turnirite_v_indiun_uels_i_maiami/", "text": "Носителят на 16 титли от Големия шлем Рафаел Надал ще пропусне двата най-престижни турнира от сериите \"Мастърс 1000\" - в Индиън Уелс и Маями. По-рано това направи и  трикратният шампион в Големия шлем Стан Вавринка. Надал обяви, че все още не е възстановен от контузията, която получи по време на Australian Open. 31-годишният испанец не е играл от четвъртфиналите в Мелбърн, когато се  отказа принудително в решаващия пети сет срещу Марин Чилич . Световният №2 планираше да се завърне на корта за турнира в Акапулко тази седмица. В края на миналата обаче доскорошният лидер в ранглистата обяви оттеглянето си от надпреварата от категория \"АТП 500\" в мексиканския град. \"За съжаление контузията, която получих преди началото на турнира в Акапулко е същата, която претърпях в Мелбърн. Няма да успея да се възстановя за Индиън Уелс и Маями. Беше много болезнено да се откажа и от турнира в Акапулко. Ще ми липсвате и ще направя всичко възможно да се върна отново през 2019 г.\", написа Надал в социалните мрежи. През 2017 г. Надал достигна до осминафиналите в Индиън Уелс и игра финал в Маями. И в двата случая той беше спрян от Роджър Федерер. Испанецът ще загуби 690 точки от отсъствието си в първите два турнира от сериите \"Мастърс\" за сезона. В отсъствието на Надал Григор Димитров ще е поставен под №3 в Индиън Уелс. Шампионът Федерер е водач в основната схема и трябва да стигне до полуфиналите, за да запази първото си място в световната ранглиста. Чилич е №2, а останалите поставени в първата осмица са Александър Зверев, Доминик Тийм, Давид Гофен, Кевин Андерсън и Хуан Мартин дел Потро.", "date": "2018.03.02", "title": "И Надал ще пропусне турнирите в Индиън Уелс и Маями"}
{"url": "https://www.dnevnik.bg/sport/2018/03/02/3139508_modrich_e_zaplashen_ot_5_godini_zatvor_zaradi_neverni/", "text": "Футболистът на \"Реал\" (Мадрид) Лука Модрич е обвинен в даване на фалшиви показния пред съда във връзка с делото срещу  бившия президент на \"Динамо\" (Загреб) Здравко Мамич . 32-годишният хърватин е заплашен от ефективна присъда до пет години затвор, съобщи агенция \"Франс прес\". В изявлението на прокуратурата в Осиек не се споменава името на полузащитника, което е стандартна процедура в Хърватия. Посочено е, че обвинението е срещу \"хърватски граждани, роден през 1985 г.\". Всички водещи медии в страната, включително държавната телевизия, обявиха, че това е Модрич. Модрич е свидетелствал миналата година по делото срещу Мамич, неговия брат и бивш треньор на \"Динамо\" Зоран Мамич, бившия изпълнителен директор на хърватската футболна федерация Дамир Върбанович, както и данъчен инспектор. Четиримата са обвинени в източването на повече от 15 милиона долара и укриване на данъци чрез трансфери на футболисти. Един от разследваните трансфери беше на Модрич  от \"Динамо\" в \"Тотнъм\" през 2008 г. Четири години по-късно хърватският полузащитник беше купен от \"Реал\" (Мадрид) за 50 милиона евро. Прокурорите обвиняват Модрич, че когато е бил разпитан в съда през 2017 г., той е излъгал, че е подписал анекс към договора си с \"Динамо\" за условията при бъдещи трансфери, докато все още е играел в Хърватия. Когато обаче е бил разпитван при разследванията на службата за борбата с корупцията през 2015 г., играчът е казал, че анексът е подписан след преминаването му в \"Тотнъм\".", "date": "2018.03.02", "title": "Модрич е заплашен от 5 години затвор заради неверни показания в съда"}
{"url": "https://www.dnevnik.bg/bulgaria/2018/03/02/3139789_poledica_blokira_ruse_i_zatrudniava_dvijenieto_v/", "text": "Всички изходи на Русе са затворени, заради опасната поледица, съобщи общината. Местната власт призова гражданите утре да не предприемат пътувания, ако не е наложително, а пешеходците да са изключително внимателни. Снегопочистващите фирми цяла нощ и през утрешния ден ще продължат да осоляват улиците и тротоарите. Ограничава се движението по път I-2 Русе – Разград – Шумен в областите Разград и Шумен и по път II-21 Силистра – Русе в област Силистра поради спряно движение в съседната област Русе вследствие на силен дъжд и поледица, съобщи агенция \"Пътна инфраструктура\" . Ограничава се движението моторни превозни средства (МПС) над 12 т в област Враца поради поледици. Същото ограничение важи и за магистрала \"Хемус\" и пътя Варна – Шумен на територията на област Варна. Валежи от леден дъжд и опасна поледица спряха тежките камиони и в областите Видин и Враца. В отделни пътни участъци камиони над 12 тона не могат да се движат в областите  Велико Търново, Ловеч, Плевен, Търговище, Сливен и Разград. В област София временно се ограничава движението за МПС над 12 т по магистрала \"Хемус\" в направленията Варна и Видин. Тежкотоварните автомобили се спират в района на Горни Богров. В 22.40 ч. пътната агенция информира, че движението в Русенско е възстановено. Същото се отнася и за пътищата към Русе от Силистра и Разград. Частично са смекчени и ограниченията за тежките камиони.", "date": "2018.03.02", "title": "Поледица блокира Русе и затруднява движението в Северна България (допълнена в 22.40)"}
{"url": "https://www.dnevnik.bg/sport/2018/03/02/3139788_kubrat_pulev_shte_se_zavurne_na_ringa_s_mach_v_chikago/", "text": "Кубрат Пулев ще се завърне на боксовия ринг с двубой в Чикаго. Мачът ще се състои на 26 май или 2 юни, съобщи 36-годишният българин пред Би Ти Ви. Името на съперника и залогът в срещата тепърва ще се уточняват. \"Разбрахме се с организаторите, с мениджърите, с адвоката. Всички са много отзивчиви и много лесно се върши работа с хората, които са тук\", каза бившият претендент за световна титла в тежка категория. Пулев не се е боксирал от 28 aприл, когато спечели по точки американеца Кевин Джонсън в София и постигна 25-ата си победа от 26 мача като професионалист. На 28 октомври той трябваше да се изправи срещу Антъни Джошуа в битка за световните титли на IBF, IBO и WBA,  но се отказа заради контузия. Българинът е в Чикаго, където тази нощ неговия по-малък брат Тервел Пулев ще преследва седма победа в седмия си мач в професионалния бокс. Неговият съперник беше сменен в последния момент. Вместо срещу Тристан Джеймс бронзовият медалист от Лондон 2012 ще се изправи срещу друг американец - Скот Фуртел, който има една победа и три загуби на професионалния ринг. Седмица по-късно Тервел Пулев ще има още един двубоя - в Берлин, където ще срещне по-сериозен съперник в лицето на Валери Брудов. 41-годишният руснак има 44 победи в 57 мача при професионалистите, като е загубил осем от последните си десет двубоя. Братя Пулев твърдо се насочват към мачове на американска земя, а отношенията им със \"Зауерланд\" изглежда са към своя край. Кубрат Пулев има договор с германската компания до края на 2018 г., като неколкократно изрази разочарование от своите промотъри. В края на миналата година \"Зауерланд\" премести офисите си от Берлин в Хамбург. Наскоро пък беше обявено, че компанията няма да ползва повече прочутата зала \"Макс Шмелинг\" и освен това има намерение да кара своите боксьори да се готвят отделно, като сами плащат за треньорите си. В основата на навлизането на българските боксьори в САЩ е популярният местен промотър Боби Фиц. \"Много съм възхитен от подкрепата, която Кубрат и Тервел получават от българската общност в Чикаго. Предстоящата гала вечер може би ще постави началото на нещо голямо за тях в САЩ, каза Фиц пред Би Ти Ви.", "date": "2018.03.02", "title": "Кубрат Пулев ще се завърне на ринга с мач в Чикаго през май или юни"}
{"url": "https://www.dnevnik.bg/sport/2018/03/02/3139792_ivelin_popov_debjutira_s_gol_za_rubin/", "text": "Капитанът на националния отбор Ивелин Попов вкара гол в първия си мач за \"Рубин\" (Казан). Нападателят, който  премина под наем в тима до края на сезона , се разписа при равенството 1:1 като гост на \"Анжи\" в Махачкала. Попов откри резултата в 36-ата минута, а домакините стигнаха до точката с попадение на Лескано в първата минута на добавеното време. Попов започна срещата отдясно на атаката на \"Рубин\", но през цялата среща се движеше и влизаше от втора позиция, с което затрудни защитата на \"Анжи\". В 36-ата минута той направи точно това след хубаво подаване на Азмун, завъртя се и от въздуха намери топката, за да преодолее вратаря на домакините. Голът на Попов беше и единственият точен удар за \"Рубин\" преди почивката. През втората част \"Анжи\" държеше инициативата, а гостите от Казан изчакваха на контраатаки, но в края на срещата не издържаха и Лескано изравни след диагонален удар и недобра намеса на Сослан Джанаев. \"Голът ми беше хубав, тренираме доста такива ситуации и се видя. Може би в началото на мача футболистите на \"Анжи\" бяха по-активни, но после имахме контрол. Можеше да вкараме и още голове\", каза Попов на почивката в ефира на руската телевизия Мач ТВ. В класирането \"Рубин\" е на 11-о място с 24 точки. \"Анжи\" е 14-и, в зоната на изпадащите с четири точки по-малко.", "date": "2018.03.02", "title": "Ивелин Попов дебютира с гол за \"Рубин\""}
{"url": "https://www.dnevnik.bg/biznes/2018/03/02/3139793_vlizaneto_na_durjavata_v_sdelkata_s_chez_zavisi_i_ot/", "text": "Арбитражното дело на чешката ЧЕЗ срещу България ще повлияе на решението на компанията дали да допусне влизането на българската държава в сделката. Това мнение изрази директорът в чешкия вестник \"Лидове новини\" Веселин Вачков пред БНТ. Чешката компания миналата година  заведе международно дело срещу България  заради \"редица интервенции на българските институции, които вредят на дейността на ЧЕЗ в България и в дългосрочен план поради критичната ситуация на местния енергиен пазар, която не се подобрява\". Подобни дела се водят и от другите две електроразпределителни дружества след задържането на цената на тока, загуби от непризнати инвестиции и спорни регулаторни решения.  Вачков напомни, че в подписания вече предварителен договор между ЧЕЗ и българското дружество \"Инерком\" на Гинка Върбакова  има клауза , която забранява на купувача да препродава компанията без съгласието на продавача. \"Надзорният съвет на ЧЕЗ трябва да реши дали да допусне участието на българската държава. А решението ще бъде повлияно от арбитража - те трябва да продадат на държава, с която се съдят. Не съм сигурен, че ще стане лесно и бързо\", каза чешкият журналист. Той изрази изненадата си от това, че сделката е предизвикала политически скандал в България и поясни, че в Чехия темата е икономическа и се коментира от гледна точка на това дали е изгодна за чешката държава. Вачков каза, че още през декември две български медии (  - една от които е  \"Капитал\" ) са писали накъде върви сделката и затова политиците не би трябвало да са изненадани два месеца по-късно. Именно от тези публикации се е заинтересувала \"Лидове новини\", за да я разследва от чешка страна. Директорът в чешкото издание подчерта, че се потвърждава и голямата картина, описана в разследването на \"Лидове новини\", и детайлите по сделката.", "date": "2018.03.02", "title": "Влизането на държавата в сделката с ЧЕЗ зависи и от арбитражното дело помежду им"}
{"url": "https://www.dnevnik.bg/photos/2018/03/02/3139436_fotogaleriia_svetovnite_snimki_na_denia_-_2_mart_2018_g/", "text": "Пръскане с оцветена вода на празненствата \"Холи\" в Ченай, Индия. Фестивалът Холи, известен още като празник на цветовете, отбелязва началото на пролетта.", "date": "2018.03.02", "title": "Фотогалерия: Световните снимки на деня - 2 март 2018 г."}
{"url": "https://www.dnevnik.bg/politika/2018/03/02/3139804_volia_na_mareshki_se_sdrujava_s_evropeiskite/", "text": "Партия \"Воля\" с лидер Веселин Марешки се съюзява с \"Движение за Европа на нациите и свободите\", се разбира от прессъобщение на политическата формация.  В движението влизат Партията на свободата на Австрияс лидер Хайнц Кристиян Щрахе (коалиционен партньор в кабинета на Себастиан Курц), Свобода и пряка демокрация (Чехия) , Северна Лига /Италия – в дясноцентристка коалиция с \"Напред, Италия\" на Берлускони), Алтернатива за Германия, Национален фронт във Франция, чийто лидер е Марин льо Пен. Пред БНТ Марешки заяви, че партията му се обявява за съюз на равноправни европейски държави, а не \"безлични народи, обединени под една шапка\". Заяви и че не е патриотично да крещиш \"Да живее България\" като едновременно с това \"бъркаш в джобовете на българите\". Той влезе в спор с лидера на ВМРО и вицепремиер Красимир Каракачанов, който участваше в същото предаване, като го упрекна за това, че партията му е участвала в изборите за европарламент в коалиция с \"България без цензура\" на Николай Бареков, като по този начин се е вдъзползвала от \"парите на КТБ. Освен това и двамата евродепутати - Бареков и Ангел Джамбазки от ВМРО, не са гласували против Истанбулската конвенция. Бареков я подкрепил, а Джамбазки се въздържал. Марешки се обяви срещу т. нар. \"законопроект \"против източването на КТБ\" на депутати от ДПС, между които е Делян Пеевски и на който президентът Румен Радев наложи вето. Каза, че групата ще гласува в подкрепа на ветото, но със собствени аргументи, а не от солидарност с държавния глава. Едновременно с това изрази готовност да подкрепи предложение за 300 лв. минимална пенсия, което е част от предизборните обещания на Патриотите.", "date": "2018.03.02", "title": "\"Воля\" на Марешки се сдружава с европейските националисти"}
{"url": "https://www.dnevnik.bg/sport/2018/03/02/3139811_mavrodieva_zavurshi_posledna_v_tlaskaneto_na_gjule_na/", "text": "Радослава Мавродиева завърши последна сред 15-те участнички в тласкането на гюле в световното първенство на закрито в Бирмингам. 30-годишната българка направи само един успешен опит, като остана на повече от два метра от личния си рекорд в зала. Преди година Мавродиева записа 18.36 метра в Белград, но в Бирмингам преодоля едва 16.33 метра. Те дойдоха в първия й опит, след което българката направи два фаула. Тя изостана с 82 см от предпоследната в класирането - Димитрана Сурду от Молдова. Българската гюлетслакачка постигна личния си рекорд в зала - 18.36 метра, преди една година в Белград. Най-добрият й резултат за сезона е 17.85 метра, които тласна в Истанбул на 17 февруари. Световната вицешампионка на открито Анита Мартон спечели златния медал в Бирмингам с най-добър резултат в света за сезона - 19.68 метра. Двукратната европейска шампионка и бронзова медалистка от Рио 2016 спечели второто си отличие от световно в зала след среброто в Портланд през 2016 г. Даниел Томас-Дот завърши втора с 19.22 метра и стана първата лекоатлетика от Ямайка с медал от голямо първенство в тази дисциплина. Световната шампионка от Лондон 2017 Лидзяо Гун взе бронзовото отличие с личен рекорд за сезона - 19.08 метра. Мавродиева записа четвърто участие в световни първенства на закрито. Преди две години в Портланд тя завърши шеста с 18.00 метра. През 2014 г. българката зае предпоследна 18-а позиция в Сопот, Полша, а при дебюта си през 2012 г. беше единствената, която нямаше нито един успешен опит. Мавродиева е един от четиримата български спортисти, които участват в Бирмингам. В четвъртък Мирела  Демирева завърши шеста в скок на височина , а при мъжете Тихомир Иванов раздели последната девета позиция с още двама скачачи. И двамата заявиха, че са  разочаровани от резултатите си . Те не бяха предвидили да скачат в Бирмингам и нямаха покрит норматив за участие, но получиха покана от организаторите. Мавродиева е един от двамата българи, които бяха покрили квалификационната норма. Другият е Момчил Караилиев в тройния скок. Караилиев и четвъртата в тройния скок от предишното световно първенство на открито от 2015 г. Габриела Петрова ще се състезават в събота.", "date": "2018.03.02", "title": "Мавродиева завърши последна в тласкането на гюле на световното в зала"}
