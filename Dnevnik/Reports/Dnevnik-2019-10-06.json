{"url": "https://www.dnevnik.bg/sport/2019/10/06/3972934_juventus_specheli_golemiia_italianski_sblusuk_i_spria/", "text": "Ювентус\" спечели 173-ото Дерби д’Италия, след като надви \"Интер\" с 2:1 на \"Сан Сиро\" в Милано. Шампионите стигнаха до трите точки в дома на големия си съперник, а победата имаше още по-голяма цена, след като изкачи \"бианконерите\" на върха в Серия А. Срещата се превърна в изява на аржентинските звезди на двата тима, след като и трите гола бяха вкарани от южноамериканци. Пауло Дибала и Гонсало Игуаин бяха точни за \"Ювентус\", докато за \"Интер\" се разписа Лаутаро Мартинес. Загубата е първа за \"нерадзурите\" под ръководството на Антонио Конте. Дотук тимът беше с шест поредни победи при новия си треньор. За \"Ювентус\" успехът е четвърти пореден. Съставът, воден от Маурицио Сари, няма загуба през сезона, като загуби точки единствено при гостуването на \"Фиорентина\". \"Ювентус\" поведе още в четвъртата минута, когато Дибала се разписа с диагонален шут с левия крак след подаване на Миралем Пянич. Само 14 по-късно \"Интер\" успя да се върна в мача, когато Лаутаро Мартинес вкара от дузпа. Тя беше отсъдена за нарушение на Матайс де Лихт в наказателното поле. Последваха силни минути за \"Ювентус\", но Кристиано Роналдо удари греда, а малко по-късно негов гол беше отменен заради засада. След почивката \"Ювентус\" заигра на много по-високи обороти, притисна съперника си, а промените, които Сари направи дадоха ефект. Резервата Игуаин вкара десет минути преди края. Аржентинецът се разписа след многоходова акция на висока скорост и подаване на Родриго Бентанкур. До края на двубоя вратарят Войчех Шчесни се представи отлично и направи някои важни спасявания.", "date": "2019.10.06", "title": "\"Ювентус\" спечели големия италиански сблъсък и спря устрема на \"Интер\""}
{"url": "https://www.dnevnik.bg/kultura/2019/10/06/3972586_marina_abramovich_-_chista_rabota/", "text": "Така успявам да задам предпоследния въпрос към Марина Абрамович на среща определена от нея за журналисти и започнала в 6:23 сутринта в Музея за съвременно изкуство в Белград на 21 септември тази година. Защо толкова рано? Каква символика да търсим в този час? Обяснението не закъсня - в поканата, която получихме 24 часа преди началото пише: \"Пресконференцията ще се осъществи на изгрев слънце, съгласно концепцията на изложбата \"Чистач\", където артистът в ранни зори символично \"чисти\" своята артистична кариера и архива с най-добрите си работи\" Съгласявам се, че концептуално всичко се подрежда. И името на изложбата, и ранния час, и поводът, и най-вече самият артист - \"Нейно Пърформанс Височество Марина Абрамович\" (по думите на журналисти). Ранният час е любопитство за всички. Шофьорът на таксито тихо пита дали толкова рано отиваме на \"сплавове\"-те - плаващите клубове и дискотеки на река Сава, където е и музея. \"Не. На откриване на изложба\" - отговарям. \"Нима толкова рано?\"- невярващ е шофьорът. \"Не е рано. Навреме е. 44 години стигат\" опитвам се да поддържам разговора ведър. \"А театрите? И те ли ще отварят вече толкова рано? Накъде отива този свят. Обърнаха го наопаки\".  В предговора на каталога на родената през 1946г. в Белград Абрамович е събрана може би най-краткото и ясно представяне: \"Тя е най-важният артист на пърформанса в наше време. Без нея изкуството на пърформанса не би било толкова възможно и уважавано в музеите днес. Тя е артист, който непрекъснато развива това, което прави.\"  Въпреки високите изисквания поставени пред кураторите и самия музей в Белград, този почти 50 годишен опус с над 120 работи на Абрамович става възможен. След Стокхолм, Хумлебек, Осло, Бон и Флоренция Белград е последният засега град, където изложбата ще бъде представена. Кураторът на изложбата Деян Сретенович е подредил хронологично на пет нива в музея различни работи - скици и картини още от времето докато е била студент в Художествената академия в Югославия, звукови инсталации, с които тя навлиза в света на концептуалното изкуство, прочутите \"Ритми\" и други соло пърформанси, както и в партньорство с  Улай , изложени са и \"transitory works\", \"Balkan baroque\", както и придобилият голяма популярност \"Артистът присъства\" (Artist is present) от 2010. За изложбата и Абрамович разказва и архивния и документален материал - част от експозицията.  А едни от най-значимите пърформанси, които е правила ще бъдат ре-перформирани, както тя настоява да се нарича този акт на възстановяване на нейни работи от други хора, в музея от млади артисти, с които Марина Абрамович е провела и мастърклас \"Чистене на къщата\".  казва артистът. \"Не е страшно да скочите надолу. Можете да скочите от небостъргач, ако така искате, и това ще бъде напълно приемливо. Опасността идва, когато се приближавате към повърхността. Преди 44 години, когато си тръгнах от тази страна, аз скочих в неизвестното и през цялото време досега падах свободно, летях. Днес усещам , че приближавам повърхността. Топлото посрещане, което ми оказахте, омекоти тежкият удар, който ме очакваше. Дойдох с отворено сърце и ви благодаря за отношението.\"  Темата за чистенето не подминава и присъстващите на срещата. Млада журналистка изважда четка за дрехи и моли Марина Абрамович да я почисти - съвсем истински и пред всички, на което тя откликва. Този мини-пърформанс е подарък за всички журналисти, артисти и куратори, с което тя потвърди думите си, че мотивация и вдъхновение черпи от живота -\"докато режа лук или съм в самолета.\" Избира идеите, които я стряскат и плашат, а не тези, които ѝ харесват. \"Ако ми кажат \"не\", то за мен това е само началото\", категорична е Абрамович. На въпроса какво е изпуснала в живота, е искрена: \"Нямах деца. Никога съм нямала нормален семеен живот. Аз съм модерен номад. На всеки пет, шест дни съм на път. Моите деца са моите ученици.\"  За прямотата в пърформанса говори така: \"В такава ситуация не се актьорства. Това не е театър. Като влезе публиката, всичко се променя. И с младите, с които работя, на тях казвам същото. Енергията ви се намества спрямо хората. Уча ги да не се плашат от болката. Да не се боят от нищо и от никого. Младата публика изведнъж се появи и се заинтересува от мен благодарение на Лейди Гага. Тя се беше появила в МОМА в Ню Йорк по време на \"Артистът присъства\" и после беше на мой мастър клас. Изведнъж младите заговориха за мен, благодарение на милионите почитатели на Лейди Гага в социалните мрежи.\" За звездния си статус Марина отговаря бързо и кратко:\" Уди Алън казва днес съм звезда, утре - черна дупка. Ако успехът беше дошъл на 25 години щях да съм мъртва. Чак на 50 започнах да осъзнавам коя съм. Хората ме направиха звезда. Артистът трябва да остави суетата пред вратата. Освен това ако на 25 четях всичко, което пишат за мен, нямаше да си подам носа от вкъщи. Чета, виждам много неща...за себе си\".  Държавната телевизия РТС снима документален филм за нея - \"Разговор с чистачката\". За миналото и за научените уроци Абрамович казва: \"От своя учител в Загреб Кръсте Хегедушич запомних две важни неща, които мисля ми дадоха много в моето определяне като артист. Когато започнеш да правиш нещата твърде добре и сигурно, веднага промени нещо, веднага отиди на територия, която не познаваш. От моя учител научих и, че в живота на всеки артист е най-трудно да се появи добра идея. Ако имаш две добри идеи, значи си гений, казваше той. Моята идея беше моето тяло. Моето тяло е мой обект и субект\". И накрая все пак отговорът на въпроса в началото: \"Това е добър въпрос. Вижте, аз наистина живея някъде между. В промеждутъците, когато тръгваш на някъде и все още не си достигнал крайната точка. Може да е някоя гара, някоя спирка, летище или просто разходка в градината или парка.Това \"между\", това място, измежду, в пролуките, за мен в всъщност най-вдъхновяващо. Точно там, напускайки едното място, неговата познатост и сигурност се отваря друго пространство, където всичко може да се случи. Тук е моят дом. Всичко е тук. Всичко е дом.\"     ", "date": "2019.10.06", "title": "Марина Абрамович - чиста работа"}
{"url": "https://www.dnevnik.bg/kultura/2019/10/06/3967796_otkus_ot_povelitelkata_na_konete_na_djodjo_mois/", "text": "                         Увлекателна история за силата на истинското приятелство и втория шанс Джоджо Мойс е родена в Лондон през 1969 г. Прави успешна журналистическа кариера, но мечтата й е да стане писател. Дебютният й роман се радва на положителни отзиви, но големият пробив идва с \"Аз преди теб\". Необичайната любовна история се превръща в световна сензация с продадени над четиринадесет милиона екземпляра. По \"Аз преди теб\" е заснет и едноименен филм с участието на Емилия Кларк (Луиза) и Сам Клафлин (Уил). Екранизацията, подобно на романа, предизвика истински фурор. След успеха на филма \"Аз преди теб\" (над $200 млн. приходи от прожекции) Джоджо работи по сценариите на още три свои книги: \"Един + един\", \"Последното писмо от любимия\" и \"The Giver of Stars\", която ще излезе на български през 2020 г. До този момент книгите на Джоджо Мойс са преведени на четиридесет и шест езика и от тях са продадени над трийсет и осем милиона екземпляра. Медиите на Острова я обявиха за \"най-добрата съвременна британска авторка\". В България Джоджо Мойс има хиляди почитатели, които с нетърпение очакват новата й книга - \"Повелителката на конете\". В един от неприветливите квартали на Лондон Анри Лашапел обучава внучка си и нейния кон да предизвикват гравитацията, както той самият е правил преди петдесет години. Неговата мечта е Сара да постъпи в елитна френска академия за езда и да получи шанс за по-добър живот. Но се случва нещастие и четиринайсетгодишното момиче трябва да се справя само. Междувременно животът на Наташа Маколи се обърква стремглаво. Доскоро уважаван адвокат, сега професионалната й преценка е поставена под въпрос. Налага й се да дели дома си с чаровния си бивш съпруг. А новият й приятел се оказва поредното разочарование. Когато пътищата им се преплитат, Наташа решава да вземе момичето под крилото си. Но тя не знае, че Сара крие тайна, която ще промени съдбата и на двете. Бу не беше от конете, които обикновено се срещаха в задните улички на Източен Лондон. Не беше нито набит товарен кон с рошави крака, нито тънковрат породист състезателен кон от онези, които набързо впрягаха в двуколка за нелегално състезание на двупосочния асфалтов път, след което резултатите се записваха в тефтерите за залози и се разменяха големи суми от незаконни залагания. Не беше и добродушен и търпелив кон от някое училище по езда в Хайд Парк или пък от онези различни по вид късокраки и набити понита, черно-бели или инатливи, които понасяха, понякога търпеливо, а понякога не съвсем, да бъдат яздени надолу по стълби, да ги карат да прескачат варели с бира или да влизат в асансьори, за да могат собствениците им да ги яздят по балконите на блоковете и да се заливат от бурен смях. Бу беше чистокръвен и едър кон от породата \"Сел Франсе\", чиито здрави крака и силен гръб не бяха съвсем типични за нея. Беше атлетичен, но стъпваше съвсем уверено. Късият му гръб бе идеален за скокове, а благият му, направо ангелски, нрав го правеше крайно толерантен и дружелюбен. Изобщо не се притесняваше и от най-натовареното улично движение и много обичаше компания. Освен това толкова бързо се отегчаваше, че Папа се бе принудил да му окачи ужасно много топки на въжета в отделението, за да го забавлява. Каубоя Джон постоянно мърмореше, че сигурно се мъчи да му уреди място в баскетболната лига. Другите хлапета в училището на Сара или в квартала се забавляваха, като гълтаха прахчета в малки хартиени пликчета или найлонови торбички, крадяха коли, които да форсират във все по-малкото пустеещи парцели наоколо, или прекарваха часове наред, обличайки се като знаменитости, като разглеждаха списанията с много по-голям интерес от учебниците си. Тя не се интересуваше от подобни неща. В мига, в който Сара сложеше седлото и вдъхнеше познатия аромат на топъл кон и чиста кожа, забравяше за всичко останало. Когато яздеше Бу, тя се откъсваше от всичко дразнещо, неприятно и потискащо. Така забравяше, че е най-слабичкото момиче в класа и единственото, което нямаше особена причина да носи сутиен, както и че само тя и Рене, турското момиче, с което никой не говореше, нямаха телефон или компютър. Забравяше, че са само двамата с Папа. В добрите им дни тя изпитваше към коня преклонение пред величието му, възторг от невероятната сила под себе си и онова, което той бе готов да направи за нея. Той се държеше лошо само когато тя не успееше да го помоли правилно – ако умът й още бе в училището или беше жадна или уморена – а удоволствието, което струеше от него, когато изпълнеха правилно някое движение, направо предизвикваше стягане в гърлото й. Бу беше неин и много специален. Папа често обясняваше на хора, които не разбираха от коне, че е все едно да се качиш на \"Ролс-Ройс\", след като си бил в трактор: всичко е прецизно настроено, елегантно и получаваш мигновен отговор. Общуването бе тихо, вместо да се крещи и да се ръкомаха. Постигаш единение на мисъл и воля. Тя молеше Бу, а той се приготвяше, хълбоците му се стягаха, едрата му глава се отпускаше към гърдите и й даваше онова, което тя иска. Единствените граници пред него бяха тези, които Сара поставяше. Папа винаги казваше, че Бу има най-голямото сърце от всички коне, които някога е познавал. Отначало не беше така: Сара още имаше два белега като бледи луни на ръката си, където я беше ухапал, а когато в първите дни бяха почнали да го укротяват, имаше случаи, когато се откъсваше от здравата юзда и хукваше през парка, вирнал високо опашка като знаме, докато майките пищяха и тичаха встрани с количките си, а Папа се молеше високо на френски само да не удари някоя кола. Папа всеки път й казваше, че грешката е нейна, и понякога й идваше да му се разкрещи, но сега знаеше доста повече и разбираше, че той е бил прав. Конете, вероятно повече от всяко друго създание, бяха формирани като характер от човека. Може по рождение да са били неспокойни, плахи или злонравни, но реакциите им към околните изцяло се определяха от отношението към тях. Едно дете би ти дало втори шанс с надеждата да го обикнеш. Кучето би се върнало покорно при теб даже и след като си го набил. Но един кон никога не би допуснал нито теб, нито друг човек близо до себе си повторно. Затова Папа никога не му викаше. Никога не си изпускаше нервите, не се ядосваше даже и когато бе ясно, че Бу се държи невъзпитано или лудее като всеки тийнейджър. А сега беше на осем години, напълно пораснал. Беше възпитан в добри маниери, умен и умел в изпълнението на различни задачи, и достатъчно елегантен, ако Папа бе преценил правилно, както правеше с всичко останало, за да понесе Сара далеч от този хаотичен град към светлото й бъдеще.", "date": "2019.10.06", "title": "Откъс от \"Повелителката на конете\" на Джоджо Мойс"}
{"url": "https://www.dnevnik.bg/evropa/2019/10/06/3972301_portugalcite_veroiatno_shte_dadat_dnes_nov_upravlenski/", "text": "Социалистът Антониу Коща изглежда в добра позиция да получи нов мандат на парламентарните избори в Португалия в неделя, които се надява да спечели с досегашната си икономическа политика след четири години начело на правителство на малцинството, подкрепяно от крайната левица. Последните допитвания поставят социалистите начело в избирателните нагласи с 37 процента пред дясноцентристката Социалдемократическа партия с 30 процента, макар и преднината им да е намаляла наполовина за три месеца. Победата вероятно ще е с твърде малка преднина, за да може бившият кмет на Лисабон от индийски произход да получи абсолютното мнозинство, за което мечтае, за да се отърве от партньорите си. \"Освен ако няма провал на десницата, абсолютно мнозинство на Социалистическата партия изглежда малко вероятно\", обобщи политологът Антониу Коща Пинту. Португалската Социалистическа партия е една от малкото успешни в европейското социалистическо семейство. Тя дойде на власт през 2015 г. чрез безпрецедентен съюз с Левия блок и Комунистическата партия, макар че изборите бяха спечелени от коалиция от десни партии. Португалия, която пострада тежко от дълговата криза, тогава излизаше от спасителен план в размер на 78 милиарда евро (2011-2014 г.), дадени назаем от Брюксел и Международния валутен фонд в замяна на драстични бюджетни икономии, реформи и приватизации. Антониу Коща и финансовият му министър Мариу Сентену, който от края на 2017 г. ръководи Еврогрупата, започнаха да отменят икономиите на десницата и определиха за свой приоритет възстановяването на покупателната способност, като същевременно се възползваха от благоприятната конюнктура, за да продължат да оздравяват държавните сметки. \"Обърнахме страницата на бюджетните икономии\" Страната в момента е с най-високия си икономически растеж от 2000 г. - 3.5 процента през 2017 и 2.4 процента през 2018 г. Безработицата спадна до равнищата отпреди кризата - 6.4 процента през юли, а бюджетният дефицит се очаква да бъде сведен до 0.2 процента тази година. Коща успя да опровергае прогнозите на дясната опозиция, която предричаше, че ще му е изключително трудно да спази едновременно европейските си ангажименти и обещанията пред своите съюзниците. \"Четири години по-късно можем да го кажем: всички те грешаха! Днес продължаваме да сме в еврозоната и сме обърнали страницата на бюджетните икономии\", каза Коща на митинг в северния град Авейро във вторник. \"Приключващият правителствен мандат беше успех от гледна точка на политическата стабилност, но и благодарение на няколко успеха в икономиката\", каза анализаторът Марина Коща Лобу. \"Левицата показа, че е способна да управлява в рамките на еврозоната, която има много високи бюджетни изисквания\", добави тя. Главният съперник на Коща, бившият кмет на северния град Порто Руи Риу от Социалдемократическата партия, води трудна кампания срещу социалистите, защото те вече могат да се представят като гаранти на бюджетната стабилност - нещо, което беше лайтмотив на десницата. Ще станат ли защитниците на животните решаващ фактор? Вляво от Социалистическата партия, съюзниците на Коща ще получат според допитванията 10 процента от гласовете за Левия блок на Катарина Мартинш и 6 процента за коалицията между комунистите и Зелените, водена от Жерониму де Соуза. Тези две формации, с които Коща трябваше четири години да води тежки преговори преди всяко гласуване на бюджета, искат да продължат да са противовес на властта на социалиста. Премиерът обаче призовава да се гласува за него в името на стабилността. Той дава като отрицателен пример съседна Испания, която  е принудена да гласува на избори  за четвърти път за четири години, защото социалистът Педро Санчес не получи достатъчна подкрепа за нов мандат. В Португалия на политическата сцена се появи нов играч,  партията за защита на животните  ПАН, която според анкетите може да достигне 3 процента от гласовете и също да играе роля в съотношението на силите в следващия парламент. В зависимост от това колко голяма ще е победата му, сегашният премиер ще може да състави ново правителство на малцинството с подкрепата на една или няколко от тези партии. \"Пред Антониу Коща има няколко открехнати врати\", смята политологът Марина Коща Лобу. /БТА", "date": "2019.10.06", "title": "Португалците вероятно ще дадат днес нов управленски мандат на левицата"}
{"url": "https://www.dnevnik.bg/sport/2019/10/06/3972765_ludogorec_priema_levski_v_priak_duel_za_purvoto_miasto/", "text": "В спор за първата позиция в Първа лига \"Лудогорец\" и \"Левски\" се изправят един срещу друг в най-очаквания мач от 12-ия кръг в първенството. Шампионът за последните осем години може да се откъсне пред най-близкия си съперник, ако запише нова победа. Шампионите влизат в двубоя от първа позиция, като имат 27 точки. \"Левски\" е втори с точка по-малко, а със същия актив е и \"Локомотив\" (Пловдив), но черно-белите вече изиграха мача си от кръга. Двубоят идва само три дни след успеха на \"Лудогорец\" над  \"Ференцварош\"  в Лига Европа. Шампионите постигнаха втора поредна победа в турнира и се намират в отлична форма. Тимът от Разград е в серия от седем поредни победи и общо 19 без загуба във всички турнири. Ако се гледат само двубоите в българското първенство \"Лудогорец\" е в серия от 16 мача без поражение, има четири поредни победи и не е допускал гол във вратата си от 18 август. Нещо повече, от началото на сезона нито един отбор не се е разписвал в мрежата на шампионите на \"Лудогорец арена\". \"Левски\" също се намира в добра форма, като отива в Разград на гърба на четири поредни победи. Тимът на Петър Хубчев е непобеден от 10 август и е в серия от седем мача без поражение. Лошата новина за сините е, че те нямат нито една победа при последните си 10 гостувания в Разград. Единственият проблем пред треньора на \"Лудогорец\"  Станислав Генчев  е отсъствието на титулярния вратар Ренан, който е контузен. Всички останали футболисти са на линия. В \"Левски\" не могат да разчитат на Станислав Костов. Двубоят между \"Лудогорец\" и \"Левски\" е днес от 20.15 часа и ще бъде предаван по \"Диема Спорт\".", "date": "2019.10.06", "title": "\"Лудогорец\" приема \"Левски\" в пряк дуел за първото място"}
{"url": "https://www.dnevnik.bg/kultura/2019/10/06/3972479_matvei_vulev_avantjuristut_po_duh_i_po_literatura/", "text": " по повод 75 години от смъртта на писателя. \"Матвей Босяка\" и \"Сеньор Булгаро\". Неосведоменият читател би се замислил над двата псевдонима, а когато открие, че става дума за един и същи човек, би потърсил скритите кодове на писател със социална чувствителност и с авантюристична нагласа. Нещо подобно се случи и с мен, когато се поинтересувах от личността, прикрита зад псевдонимите. А това стана съвършено случайно – докато се ровех из архивите по повод известното наказателно дело пред Военно-апелативния съд в София през лятото на 1942 г., когато е осъден на смърт и разстрелян талантливият млад поет Никола Вапцаров. Всъщност бях си поставил за цел да изследвам адвокатските линии на защита на двама от обвиняемите по делото, и двамата млади поети – Вапцаров и Младен Исаев. Защитата на Исаев е поета от проправителствения депутат и отличен юрист Сотир Янев, а в крайна сметка Исаев не само е спасен от смъртна присъда, но дори е оправдан. И там някъде сред публикациите прочетох за първи път името МАТВЕЙ ВЪЛЕВ. Да, това именно е човекът, който занася авторския личен екземпляр на стихосбирката \"Моторни песни\" от Вапцаров, собственост на художника Борис Ангелушев, на поетесата Елисавета Багряна вечерта преди нейното свидетелстване по делото. Известна е мълвата, появила се и \"стимулирана\" двадесетина години след разстрела по генералско-роднински линии за \"вината\" на Багряна заради неубедително държане пред съда в защита на Вапцаров; всъщност поетесата не само се явява като свидетел, за разлика от други призовани, но отговаря на трите кратки въпроса на съда лаконично и в полза на поета. Но сега ни интересува Матвей Вълев, пък и самата Багряна нему съвсем не е била безразлична Две обстоятелства предопределят сложния творчески и житейски път на Матвей с рождено име Димитър. Първото е свързано със семейството и влиянието на неговия баща – известният просветен и училищен деец на гр. Ямбол Христо Вълев. Бащата дълго време е директор на Петокласното мъжко училище (1894 – 1904) , а след това, в началото на 20-те години на 20-ти век, е директор и на местното Педагогическо училище. Учителят е известен читалищен деец и развива бурна дейност в ямболското читалище \"Съгласие\", а с възпитаниците си от мъжкото училище разчиства градското сметище и поставя началото на един от най-хубавите паркове в страната – градската градина на Ямбол. В семейството се раждат двама сина: по-големия именува Вельо, а по-малкия се ражда през 1902 г. и го именува Димитър. Връзката между братята е силна и това обяснява скиталчеството им по света, където по-малкият винаги следва по-големия. Бащата умира през 1934 г., а преди това малкият син не е завършил дори и средно образование, въпреки безспорния си талант. Семейство Вълеви често променя местожителството си (Ямбол, Пловдив, Бургас, София), а за ужас на родителите малкият син Димитър в 7-ми клас напуска училище и започва да изхранва прехраната си, полагайки труд като \"пристанищен работник и работник във фабриката на Стандарт Ойл Къмпани в Бургас, като дървосек в Лонгоза и като общ работник по жп линии\" (по думите на Александър Жендов). Черната докерска работа, работата като машинописец, рибар, железничар, помощник-гатерист и др. слагат отпечатък върху младия Димитър.      Второто обстоятелство, предопределящо мирогледа на малкия син, е свързан с наличието на силно анархистко движение в гр. Ямбол. Макар и да не съществуват документални доказателства, най-вероятно младият Димитър е \"попивал\" анархискта литература и е познавал някои теоретици на българския анархизъм, сред центровете на които се откроява Ямболският край. Това особено проличава по-късно, когато писателят сътрудничи на редица български и чуждестранни издания с леви идеи, но политическата му философия, ако можем изобщо да говорим за оформена концепция у този авантюрист, подсказва по-скоро за привързаност към анархизма, отколкото към комунизма. Нека напомним, че от Ямбол е видният теоретик на анархизма Георги Шейтанов (1896 – 1925), който също има ярки литературни интереси и сътрудничи на Гео-Милевото сп. \"Пламък\". Така житейските криволици отвеждат Димитър до София, където от началото на 1922 г. до средата на 1923 г. се сближава с кръга около списанията \"Българан\" и \"Маскарад\" и с младите Райко Алексиев, Тома Измирлиев, Александър Божинов, Трифон Кунев, Димитър Подвързачов и др. Започва да публикува безразборно разнообразни текстове, вкл. и в сп. \"Червен смях\": стихотворения, очерци, журналистически материали, къси разкази, фейлетони. Публикува под многобройни псевдоними, което и до днес затруднява литературните историци и критици да обобщят всеобхватно и пълно творчеството на писателя. Все пак през 1922 г. Димитър се спира на псевдонима Матвей Босяка, в който също можем да открием отглас от анархизма. Ала най-силно е приятелството му с Христо Смирненски. Тук трагичната повеля на съдбата се намесва: през м. май 1923 г. е отпечатан последният брой на сп. \"Маскарад\", а през м. юни умира от туберкулоза Смирненски. Само на 21 години, Матвей (Димитър) предприема решителна крачка да напусне България и да последва по-големия си брат в чужбина. В продължение на седем години, до края на 1930 г., Матвей Вълев живее в Германия. Първоначално следва един семестър журналистика в Берлинския университет, но след това започва да сътрудничи на леви немски вестници под псевдонима Хайнрих Волф, да урежда изложби и др. Особено критично става перото му след Деветоюнския преврат в България (1923), макар преди това да е критикувал управлението и на Стамболийски заради преследването на анархистите. Обществената му дейност е активна, наред с други младежи като д-р Бойкикев, Сава Гановски и др. Публикува дори във в-к \"Съзнание\", излизащ в Детройт (САЩ) като орган на българската емиграция; превежда от руски и немски езици. През 1924 г. е основано дружеството \"Народно студентство\" в Берлин и Матвей става активен сътрудник на неговия печатен орган сп. \"Нарстуд\". Берлин по това време е културната столица на Европа, там живеят и учат много талантливи млади българи. Тук се запознава и с Елисавета Багряна, когато той е на 21 години, а тя – на 30. Ала по-големият брат отново е заминал, този път много надалеч: Бразилия. На 3-ти януари 1931 г. Матвей отпътува към южноамериканския континент, сега – за четири години. Лични спомени на Матвей от бразилския престой трудно можем да открием, но всичко е пресъздадено в сюжетите и атмосферата на разказите, посветени на този период. Докато работи и живее из бразилските степи, стопанисвайки малко зеленчуково стопанство или управлявайки голяма ферма, името на Вълев почти не се появява в българската преса, освен редките изключения на изпращани фейлетони и дописки. През м. октомври 1934 г. той се завръща в родината и започва трескаво да публикува в почти цялата българска преса (вестници и списания) по всевъзможни теми: пътеписи, географски очерци, исторически очерци, политически и икономически кореспонденции, портрети и пр., и пр. Така идва 1937 г., когато публикува първата си книга с разкази \"Прах след стадата\", която с безспорния си успех \"фактически го легитимира в литературното пространство\" (по думите на Роман Хаджикосев). Следват месеци и години, наситени с публикации и издаване на книги – \"Войници на брега\" (1938, разкази), \"На котва\" (1938, повест), \"Малките мореплаватели\" (1939, разкази), \"Пътници\" (1939, разкази), \"Радост в живота\" (1940, разкази), \"Отсам и отвъд\" (1940, разкази) и мн. др. През 1940 г. публикува и книгата \"Знаменосци\", която съдържа негови очерци за \"велики кооператори\", включително за родоначалниците на кооперативното движение в България; своеобразно нейно продължение е последната му публикувана книга приживе – \"Някога и днес\" (1942). Създаването на Българско национално радио също не оставя М. Вълев равнодушен. През 1938 г. съвместно с Ангел Каралийчев създава радиопиесата \"Крилата помощ\", която е излъчена по Радио Варна на 26-ти декември с. г. и е отличена с първа награда на Дирекцията на въздухоплаване. Според редица изследователи Вълев в съавторство с Никола Вапцаров създава и радио-театъра по това време. През 1937 г. участва в културна делегация в Югославия, пътува и за 16-тия конгрес на ПЕН-клуба в Прага. Работи и като съредактор на сп. \"Сердика\" (1940 – 1943), което е илюстровано издание на Софийската община; там през 1942 г. публикува оригинална статия за \"прощъпулника\" на българското радио. Пише и детски разкази, както и пиески за деца (например в съавторство с Йордан Стубел). Темата за морето също е централна в творчеството му. Матвей Вълев изпитва непресъхващ пиетет към новото, при това без страх. В прозата му откриваме идеите на техническата модернизация и съпътстващите я предизвикателства пред човека. Жанровото и тематичното разнообразие на Матвей Вълевото творчество от този период е огромно и е подкрепено от автобиографична основа. Но ако трябва да посочим една доминираща ценност, ще я открием, струва ми се, в това, че той е сред първопроходците, представили пред българския читател южноамериканската тематика (наред с Борис Шивачев, Тодор Ценков, Светослав Минков, Самуил Стрезов и др.). Пред четящата аудитория Вълев разкрива непознати до сега сюжети за плантации, негри, \"ковбои\", ферми, стада, огромни реки, дресьори на гърмящи змии и т. н.; появяват се темите за изневярата, за съдържателките на публични домове, за разочарованието от сънародника зад граница, за завръщането Далечна Бразилия се явява пред нас със своята романтична неизвестност и дори с неопределената, но винаги очаквана любовна авантюра. Разказите на Вълев навяват носталгия по България и една по-обща меланхолия. След завръщането от Бразилия през есента на 1934 г. Матвей Вълев среща отново Багряна по време на изложба. С поетесата Матвей изживява силна любовна връзка, преминаваща понякога и в творческо сътрудничество. Първата им среща в Германия преди 10 години е едно приятелство: \"Запознах се с двамата братя Вълеви. Единият – Матвей – учеше журналистика, а другият – Вельо – следваше инженерство. Матвей каза, че ще ми намери квартира, и след един час наистина намери Матвей ме знаел от \"Вестник за жената\", но аз не бях чела публикуваните от него работи в леви вестници и списания с псевдоним Матвей Босяка, макар самият псевдоним да ми беше познат Двамата братя Вълеви ми показаха Берлин. Водеха ме по всички интересни места.\", разказва след години поетесата. А сега, при втората среща, тръгват към Долината на розите и Карлово: \"Дружехме, пътувахме заедно, една пролет, в момента на цъфтежа на розите, решихме да направим екскурзия Обикаляхме Карлово, гледахме старите къщи, проучихме целия процес на розоварството\", ще си спомни след време Багряна в литературната анкета на И. Сарандев. През 1938 г. Багряна и Матвей пътуват заедно по линия на ПЕН-клуба до Прага, а после и до Берлин. В едно от писмата си по повод Берлинското пътуване поетесата отбелязва: \"А Матвей непрекъснато си търси старите приятели и бивши годеници и е невидим и неуловим\". Връзката между двамата не остава скрита, шест години живеят заедно. По този повод в прецизно свое изследване Катя Зографова ще отбележи: \"В същото време страстта им е била достатъчно силна, за да раздели писателя от българската му съпруга – талантливата и хубава художничка Вера Лукова Тук ще вметна, че \"Лиза\" и \"Матвейко\" си остават добри приятели – Багряна през 1943 г. свързва пътя си с Александър Ликов, а Матвей Вълев през май 1944 г. се жени трети път – за Люба Игнатова\". В публикуваните наскоро мемоари на есеиста и критика Кирил Кръстев (1904 – 1991) откриваме пасажи, посветени на \"земляческата любовна стрела\" между неговия съгражданин Матвей и Багряна: \"Та тази тройка – Багряна, Матвей и аз – често вечер, след сладкарница \"Цар Освободител\" слизахме насреща, долу, в уютния избен ресторант – ужасно стесненият и задушен сега сутерен на \"Минералсувенир\". Тук, в лявото открито сепаре, женствено-жреческото очарование на нашата сътрапезница и екзотичните спомени на Матвей се поливаха доста чувствително, особено от негова страна, с хубаво мискетово вино и създаваха непринудена жизнена контактност\". Отново ще спомена доблестната постъпка на Багряна и Матвей в опита им да помогнат на арестувания млад поет Никола Вапцаров. В спомените си от 1970 г. Хр. Радевски включва в приятелския кръг, събиращ се в квартирата на художника Ангелушев, семейството на Вапцаров и семейството на Вълев, както и мнозина други. А в книгата на Вапцаровата съпруга Бойка \"Да се чете след смъртта ми\", издадена през 2009 г., тя споменава как след години е говорила с Борис Ангелушев да напише по-разширени спомени как двамата с Матвей Вълев са убеждавали Багряна да се яви като свидетел, както и в поетичните качества на задържания поет. Отново ще отхвърля наслагваната с години несправедливост (дори пред учениците в часовете по литература): Багряна не само проявява смелост да се яви като свидетел пред военния съд, когато е призована от Вапцаров, за разлика от други призовани (при това мъже, които са били много по-близки с Вапцаровата фамилия), но и дава показания, макар и лаконични, в негова полза. Дали заради разказите на Матвей Вълев или по някаква друга причина, но след години, през 1960 г., Багряна ще отпътува като единствен български представител за 31-ия конгрес на ПЕН-клуба в Бразилия. И там, извън официалната програма, тя ще гостува за няколко дни в имението на един забогатял предприемчив българин в Белу Оризонте, чието име е Петър (Педру) Русев, а негова дъщеря е бъдещата президентка на Бразилия Дилма Русев. Багряна и Петър Русев са се познавали на младини от престой в Париж. Но между Багряна и Матвей има и творческо сътрудничество. През есента на 1938 г. новият сезон на Народния театър се открива с пиесата \"Госпожата\", посветена на темата за женската еманципация. Пиесата е писана в съавторство между Багряна и Матвей. Очакванията са големи, настроението е приповдигнато, ангажиран е звездният актьорски състав на театъра (Стефан Бъчваров, Магда Колчакова, Стефан Пейчев, Владимир Трендафилов, Борис Михайлов) под режисурата на Хрисан Цанков. Но! – критиката е безжалостна в негативните си оценки и само след няколко представления пиесата е свалена от програмата. Всъщност тандемът има още два съвместни драматургични проекта – радиопиесата \"Знамето\" (1939) и драмата \"Чудакът\" (на машинопис в архива на писателя). Подобно на живота му, и смъртта на Матвей Вълев наподобява сюжет на авантюра. България посреща преврата на 9-ти септември 1944 г. Матвей се е движил в кръга на левите интелектуалци, а творбите му са пропити от социална тематика. Но, особено след завръщането му от Бразилия през 1934 г., когато партиите са забранени заради поредния преврат, той публикува на практика в цялата българска преса. Така започва активно да сътрудничи и на в-к \"Щурец\" на Райко Алексиев, на сп. \"Златорог\" на Владимир Василев, на кооперативния печат, редакторства в сп. \"Сердика\" на Софийската община и мн. др. Това е забелязано и не е простено. На 4-ти октомври 1944 г. във в-к \"Работническо дело\" излиза злокобната статия на Борис Делчев \"Фашизмът в нашата литература\", в която се съдържа следният абзац: \"Фашистки влияния проникнаха в творчеството на по-голяма част от официалните ни писатели. Тях можем да открием у Каралийчев, Вълев, Красински, Чилингиров, Арнаудов, Йоцов, Цонев и много други\". След време в своите дневници Делчев прави опит да омаловажи този свой \"поменник\", предвещал арести, затвори и забрани за посочените с пръст, но Богомил Райнов, например, в своята посмъртно издадена книга \"Писмо от мъртвец\" по категоричен начин аргументира вината на Делчев за смъртта на Матвей Вълев, включително и в желанието на Матвей да се включи в доброволческа чета. Какво всъщност се случва? Превратът на 9-ти септември заварва Матвей като мобилизиран във военно поделение в Елхово. Българската войска е пренасочена към Югославия в преследване на немците. \"В редиците на Първа българска армия – пише Кирил Апостолов през 1988 г., – като преводач разузнавач към щаба на генерал Тошев, Матвей Вълев заминава на фронта, където на 7-ми ноември с. г. в боя за Куманово при с. Бугарени доброволческият им отряд попада на засада. Ето последното известие от фронта за него: \"За борба с една албанска чета (от състава на немска СС дивизия) биде образувана доброволческа част. Тя трябваше да се вмъкне в тила на немците и там да води борбата. В тази част като доброволец влезе писателят Матвей Вълев През време на сражението Матвей Вълев получи лека рана в единия крак. Въпреки настояването на санитарите да го изтеглят той остава на полесражението, бие се храбро Така загина доброволецът писател Матвей Вълев\"\". Няма как Матвей да не е прочел официозната статия на Борис Делчев. Това, което го спасява от арест или ликвидиране, е попадането му на фронта. Двадесет дни преди прострелването му Вълев пише писмо до в-к \"Народна войска\": \"Вярно е, че в близкото минало имам и грешки, и грехове. Но ако се оцени творчеството и държанието ми, надявам се положителното да надделее. Днес, когато трябва да организираме всички сили за борба срещу старото и градеж на новото, би било и жестоко, и погрешно да се счупи перото на един писател, който искрено и въодушевено желае да работи заедно с всички напредничави сили за делото на ОФ. Нека бием врага, нека сега всеки от нас даде каквото може, пък после има време да чоплим миналото и ако трябва, да понасяме наказания и карантини\". Преди десетина години живеещият в Бразилия режисьор Иван Хлебаров представи идея за създаване на сериал по творбите на Матвей Вълев, както и документален филм. Личността \"Матвей Вълев\" продължава да удивлява – режисьорът дори откри негов син от бразилския престой (тогава вече на 75 г.), с когото бащата не е поддържал интензивна връзка, снаха, внуци, правнуци; всички те носят името на Вълев и живеят в щата Минас Жейрас. Нещо повече, мнозина се позовават на свидетелства, че всъщност Матвей не е загинал на фронта, а е скиталчествал отново по белия свят. Това, разбира се, са недоказани твърдения, но напълно хармонизират с неравния и бурен житейски път на писателя. Накрая, заслужава си да напомня и за парадоксалната съдба на последната творба на Матвей Вълев – \"Ферма в Сертон\", която представлява романова обработка и адаптация на бразилските му разкази. В началото на 1944 г. ръкописът е приет за издаване в издателство \"Перун\", илюстрациите са на приятеля на Матвей Борис Ангелушев. Започва обработката на текста, част от която е на шплати, а друга – на коректури. Точно тогава при бомбардировка над София печатницата е изравнена със земята. Междувременно писателят е на фронта и загива, минава доста време. След десетина години при среща на Боян Болгар, приятел на Матвей, с неговата сестра Емилия, става дума за неотпечатания роман. Тя му споменава за разрушаването на печатницата, а той я насочва към писателя Павел Спасов. Спасов бил изровил от разрушената печатница не само шплатите, но и самия ръкопис. Така автентичният авторов екземпляр-ръкопис отново попада у близките и през 1988 г. издателство \"Български писател\" издава романа. Не са малко литературните историци, които са осветлили с присъщата си прецизност всички етапи от житейския път на Матвей Вълев и едва ли е нужно да ги изброявам. Специално уважение заслужават онези от тях, които – плавно и методично – напомняха за това име в годините след 1944 г. Не са много изданията на негови книги. Пък и читателският поглед все още се привлича от скандалното и пикантното, съпровождащо този вечно търсещ дух, вместо от художествената му проза. А Матвей Вълев заслужава да бъде четен заради дълбокото му любопитство до степен на авантюра към всичко ново и дори необяснимо. Колцина могат да поберат в своя 42-годишен житейски път толкова събития, места, революции, любови? Матвей Вълев очаква своето преоткриване!", "date": "2019.10.06", "title": "Матвей Вълев – авантюристът по дух и по литература"}
{"url": "https://www.dnevnik.bg/sviat/2019/10/06/3972074_kosovo_izbira_parlament_sled_godini_na_razocharovanie/", "text": "Корупцията, сериозната безработица и отношенията със Сърбия са водещи теми на изборите, предизвикани в Косово от една съдебна призовка. Най-младото население в Европа, на средна възраст 29 г., среща сериозни икономически трудности. Поне 200 хил. души са напуснали страната и са кандидатствали за убежище, откакто Косово обяви независимост през 2008 г. Икономиката на страната, непризната от Сърбия, расте средно с 4% оттогава, но над една трета от населението ѝ остава безработно, а и БВП на глава от населението е едва една десета от средния за Европа. До изборите доведе  оставката на премиера Рамуш Харадинай , провокирана от призовка, която получи за разпит в Хага заради ролята му във войната срещу сръбските сили през 1998-1999 г. Междувременно коалицията на Харадинай, Алианс за бъдещето на Косово, изгуби позиции в проучванията. Демократичната лига на Косово, някога съюзник на партията на бившия премиер (сега президент) Хашим Тачи, и националистическата \"Самоопределение\", някога останали в опозиция, сега се напреварват кой да е първи. В тази надпревара ДЛК предлага историческа стъпка - кандидатът ѝ за премиер е жена. Досега Косово е имало само президент жена - Атифете Яхяга. Кандидатът Вьоса Османи - професор по право на 37 г., завършила в Съединените щати - твърди, че в 90% от случаите в корупцията са замесени мъже, а жените имат различен подход към въпросите на държавата и начините да се погрижат за гражданите.      Основното мото на кампанията ѝ е: \"Вярвайте!\" \"Ройтерс\" обаче отбелязва, че да се вярва, е трудно в страна, където работа се намира основно с връзки. Един от събеседниците на агенцията, мъж на 66 г., е цитиран с думите, че който и да спечели \"не може да стане по-лошо\" - вярва, че след пет години останалите в страната ще са не повече от 400 хил. души, ако нищо се се промени (сега са 1.8 млн.). Подходите на Османи и на лидера на \"Самоопределение\" Албин Курти към икономическия колапс се различават силно - тя иска реформи в подкрепа на свободния пазар, а Курти говори за леви мерки като създаване на суверенен фонд, който да изгради наново държави предприятия. Общо между двамата е отхвърлянето на възможно споразумение със Сърбия, на практика застъпвано от президента Тачи и включващо  идеята за размяна на територии , отхвърляна и от Харадинай. При Курти обаче има условие - тази позиция може да се промени, ако размяната на територии се обвърже с дипломатическо признаване на Косово от страна на Сърбия. Дни преди изборите американският президент Доналд Тръмп - който  също обяви, че ще работи за сделка  между Сърбия и Косово - назначи нов специален пратеник за преговорите между Белград и Прищина. Този пратеник е и посланикът на САЩ в Германия (един от най-големите поддръжници на Тръмп сред американските дипломати)  и ще запази позицията си в момент , когато към Берлин, Париж и Брюксел има критики, че години наред не са направили достатъчно по темата.      За разочарованите жители на Косово темата за бъдещето е трудна по още една причина. Те са най-големите привърженици на ЕС в Европа, а заради лошото състояние на демокрацията и конфликта със Сърбия шансът да има дори стъпка към членство в близките години е минимален. Няколко държави в ЕС (Гърция, Словакия, Испания, Румъния и Кипър) дори не признават независимостта на Косово.", "date": "2019.10.06", "title": "Косово избира парламент след години на разочарование от икономиката"}
{"url": "https://www.dnevnik.bg/hrana_i_napitki/2019/10/06/3970892_reven/", "text": "                         Загрейте 100 г от сметаната до завиране и ѝ добавете желатин, предварително накиснат в студена вода и изцеден. Прибавете малка част от готовата смес към пралинето. Сместа веднага ще се раздели, след което започнете да правите емулсия с пасатор, прибавяйки студената сметана (175 г), докато сместа стане лъскава и еластична. Напълнете сместа във формата за камъни и замразете. Темперирайте кокосовото масло и глазирайте замразените камъни, които сте извадили от формата. Накрая завършете камъните, като ги изпръскате с темперирания тъмен шоколад. Внимателно обелете ревена за поширане от всички страни. Запазете обелките за следващата рецепта. Обеленият ревен поставете във вакуум плик със захарния сироп и гответе на 65˚C пара в конвектомат, докато омекне. Охладете го рязко веднага след като е готов. За да приготвите пяна, поставете всички съставки в касерол и ги кипнете, след което оставете за около час да се развият вкусовете и цветът. Прецедете и прибавете предварително разтворения в малко вода желатин. Поставете готовата смес в сифон за сметана и го заредете с два патрона газ, след което разклатете добре и съхранявайте в хладилник. За ваниловия спонж кейк смесете всички съставки с ръчен пасатор, докато захарта се стопи напълно и сместа стане хомогенна. Прецедете и поставете в половин- литров сифон. Заредете 1 патрон газ и разклатете много добре. Набавете си няколко картонени чашки и им направете няколко малки дупки на дъното. Напълнете ги със сместа от сифона и гответе всяка за около 45 секунди в микровълновата. Готовите чашки поставете обърнати с гърлото надолу да изстинат върху скара. Сготвения ревен поставете в единия край на чинията. Извадете спондж кейка от чашката, накъсайте няколко парчета с ръце и ги наредете върху ревена. Сложете няколко камъка от шам фъстък и завършете с крудитето и свежите малини. За да декорирате десерта, поставeте част от течния азот в контейнер и изстискайте пяна от сифона в него. Изчакайте, дока- то парчетата нараснат и замръзнат напълно. Разбийте на парченца и веднага поставете върху десерта.", "date": "2019.10.06", "title": "Ревен"}
{"url": "https://www.dnevnik.bg/sport/2019/10/06/3970093_stroiteliat_koito_igrae_na_svetovnoto_po_rugbi_sled/", "text": "Какво правите, когато повечето ви играчи на определена позиция са контузени и искате да подсилите състава си преди световното първенство? Много просто, от приятел на приятел разбирате за някого и го търсите във \"Фейсбук\"... Или поне такъв е случаят в националния отбор на Тонга и новия му състезател Сиуа Мeйли. Никому непознат до преди седмици и с работа, свързана с ремонт на покриви, той сега е част от тима за световното първенство. За кратко животът му се обръща и Мейли поема в нова посока, изживявайки детската си мечта. \"Знам, че звучи смешно, но се свързахме с него по \"Фейсбук\". Имахме криза на позицията хукър и трябваше да намерим някого. Познавайки хора в Кентърбъри, оттам ни споменаха за него\", казва Дан Крон, асистент на националния отбор по ръгби на Тонга.      Хора от щаба разбират за Мейли, след като преди това са получени откази от други състезатели, които не искали да загубят работата си, за да са част от националния отбор, в който няма да получават заплата. Единственото, което се е знаело за Мейли, е, че той играе ръгби в свободното си време, когато не ремонтира покриви. Никой обаче не познава Мейли или го е виждал как играе. От тима са се свързали с 22-годишния състезател чрез \"Фейсбук\" и го поканили да тестват възможностите му по време на приятелския мач с Нова Зеландия, където живее Мейли.      Тонга губи двубоя със 7:92, но показаното му гарантира място на световното в Япония. Момент, който вероятно състезателят не си е представял и в най-смелите си мечти. \"Истината е, че не знам много за това момче. Той вероятно е изненадан, колкото сме и ние. Но няма какво да губим. Нямахме нужните играчи и решихме да хвърлим зара\", казва селекционерът Тоатай Кефу. Мейли се мести в Нова Зеландия през 2013 г., когато получава стипендия да учи в гимназия с интензивно практикуване на ръгби. В младите си години той е сред най-добрите, но така и не постига мечтата си. Сега съдбата му се усмихва, като Мейли вече изигра един мач на световното. Той се появи в игра при загубата от Англия, а в следващите си мачове Тонга среща Франция и другия аутсайдер САЩ.", "date": "2019.10.06", "title": "Строителят, който играе на световното по ръгби след... покана във \"Фейсбук\""}
{"url": "https://www.dnevnik.bg/detski_dnevnik/2019/10/06/3970827_otkus_ot_deteto_orhideia_ili_gluharche_ot_tomas_bois/", "text": "Родителството през 21 век е мисия, изпълнена с предизвикателства и скрити капани. Въпреки че днешните деца имат повече възможности, отколкото предишните поколения могат да си представят, отглеждането на щастливи деца, които се превръщат във възрастни, способни да разгърнат пълния си потенциал, изглежда все по-трудно. \"Детето – орхидея или глухарче\" от проф. Д-р Томас Бойс на издателство \"Софтпрес\" комбинира революционна научна теория и задълбочени медицински проучвания, за да предостави нов отговор на редица въпроси, предизвикващи стрес и тревожност у съвременните родители: Защо някои деца постигат всичко с лекота, докато други полагат неимоверни усилия по пътя към успеха? Защо част от нас минават неуязвими през предизвикателствата, докато за други всяка промяна в ежедневието е свързана с неимоверни трудности? Съществува ли рецепта, която да ни помогне да разкрием истинския потенциал и да създадем най-добрите условия за развитие на всяко дете? Проучванията на проф. д-р Томас Бойс са вдъхновени от личните преживявания в семейството и близките отношение със сестра му, с която като малки са неразделни. Пътищата на двете интелигентни и щастливи деца тръгват в различни посоки, когато семейството им е сполетяно от често срещани житейски несгоди. Томас продължава да се развива успешно, без видими последици от колебливата и нестабилна среда, а Мери стига до психично разстройство. След години именитият учен започва проучвания в областта на детската психология и стига до формулирането на една елегантна теория. В книгата \"Детето – орхидея или глухарче\" тя е предадена на достъпен език и се свежда до следното: според начина, по който реагират на стимулите от околната среда, децата биват два типа. По-голямата част – четири от всеки пет деца, наречени глухарчета, са издръжливи на повечето несгоди и успяват да реализират потенциала си, независимо от средата, в която растат. Останалите – т.нар. орхидеи – са твърде податливи, както на благоприятните, така и на неблагоприятните условия. Ако попаднат в нестабилна среда, орхидеите често страдат от физически и психични заболявания, но процъфтяват, ако бъдат отгледани по подходящия начин. Ако животът ви донякъде прилича на моя, вероятно постоянно сте треперели над децата си и тяхното бъдеще и дълго сте се чудели дали трудностите и изпитанията, пред които те се изправят, може по някакъв начин да се коренят във вашите собствени трудности. Вероятно сте се вълнували при всеки техен триумф или победа, живели сте за любовта им, гордели сте се с постиженията им и сте се измъчвали, когато им е било трудно или са били тъжни. () В голямата си част обаче това бяха предимно банални, незабележими притеснения – от онези, които присъстват в живота на всеки родител: двегодишното дете, което си цепва устната при падане, докато се опитва да пишка в мивката; петгодишното, което се чувства самотно и изоставено в детската градина; ученикът, който за една година сменя пет якета и четири катинара за шкафчето в училище; дванайсетгодишното, чиито \"приятели\" го тормозят и редовно го навират в кошчето за боклук; петнайсетгодишният тийнейджър, който за ужас и неодобрение на родителите си кани всички на парти в семейната вила. Под една или друга форма, при отглеждането на децата си почти всички родители се сблъскват с тези тривиални неволи. Въпреки че от дистанцията на времето повечето от тях изглеждат смешни, в момента, в който се случват, може да ни създадат значителни главоболия и стрес. Но болката на родителя, чиито синове или дъщери са се понесли стремглаво към употреба на наркотици, престъпност, депресия или приятелства, които им влияят зле, е притеснение от съвсем различно естество. Да гледаш как едно дете заплашително се отклонява от правия път и започва да изпитва на гърба си често необратимите последици от тези си действия е онзи вид родителско опасение, което се усеща почти на физическо ниво. То е присвиването на стомаха, паническото прилошаване от отчаяние и ужасът, който прогонва съня, спъва мислите ти на работното място и може да подкопае дори най-стабилния брак заради липсата на комуникация, ожесточението и разочарованието. Неописуема агония е да гледаш как едно дете навлиза все по-навътре в мрачната територия на сериозни психологически проблеми, пристрастяване, провали в училище или криминални престъпления. Въпреки че като родител никога не съм имал такива притеснения, през голяма част от живота си съм живял с тази болка заради сестра ми, за която предстои да разкажа. Една от най-амбициозните цели на тази книга е да предложи успокоение и надежда на тези изстрадали \"семейства\" – на родителите, учителите, братята и сестрите и всички останали, които са изгубили вяра в бъдещето на дадено дете; и на тези, чиято вяра във вродената добрина и потенциал на децата е силно разклатена. Защото в историята на реторичната фигура на речта, от която идва енигматичното заглавие на тази книга – метафората за орхидеята и глухарчето, – е заложена дълбока и често ползотворна истина за произхода на страданията и спасението във всеки индивидуален живот. Повечето деца – в семействата ни, в класните стаи, в различните общности – малко или много приличат на глухарчета – прогресират и процъфтяват почти навсякъде, където ги посееш. Подобно на глухарчетата това са по-голямата част от децата, чието благосъстояние е тясно свързано с тяхната вродена издръжливост и сила. Съществуват обаче и други деца, които, подобно на орхидеи, могат да залинеят и да увехнат, ако не получават достатъчно грижи и подкрепа, но които – пак като орхидеите – могат да се превърнат в същества с необикновена красота, сложност и елегантност, ако растат сред съчувствие и добрина. Едно конвенционално, но сравнително повърхностно схващане гласи, че децата са или \"уязвими\", или \"издръжливи\" на изпитанията, пред които ги изправя животът. Нашето проучване, подобно на много други, показва, че контрастът уязвимост/издръжливост е неправилен (или най-малкото подвеждащ) дуализъм. Това противопоставяне има недостатъка да приписва слабост или сила на индивидуални подгрупи деца и да засенчва по-дълбоката реалност, че децата просто са различни – като орхидеите и глухарчетата – по своята чувствителност и възприемчивост към условията на живот в средата, в която растат. Подобно на глухарчета, повечето деца могат да процъфтят при всякакви условия, с изключение на най-тежките, но малката част от тях, подобно на орхидеи, или се отрупват в разкошен цвят, или отчайващо вехнат, в зависимост от грижата, която полагаме. Тайната, която тази книга разкрива, е, че онези деца орхидеи, които пропадат или се провалят, могат също толкова лесно да се изпълнят със сила и желание за живот и да процъфтят по най-удивителни начини. () В следващите страници ще намерите научни открития и практически съвети, които са приложими не само в живота на орхидеите, но и в този на глухарчетата. Макар и да не са в толкова рискова позиция като орхидеите, глухарчетата имат свой уникален набор от физиологични и психологични черти и разбирането им е ключът към по-добра осведоменост, успехи и задоволство. Самите глухарчета също се сблъскват с жестоките прищевки на съдбата. Както вероятно сте забелязали при цветята в природата, без значение колко здрав и устойчив е даден вид, всички те могат да увехнат във всеки момент от живота си. Въпреки че книгата стъпва на податливостта към социоемоционалния ни свят от детска възраст, нашата природа и чувствителност продължават да ни влияят и да ни променят през целия ни живот. Представителите на човешкия вид не са неуязвими, но разполагат с мощни и повтарящи се възможности да поправят грешките си и да започват отначало. Подходих към предстоящите глави със скромното, но сериозно намерение да предоставя знания и съвети на широк спектър читатели. Ще разгледаме внимателно най-ранните научни изследвания за стреса и влиянието му върху здравето и развитието на децата. Ще видим как в резултат на случайни научни открития се появиха първите прозрения за силните различия в невробиологичната чувствителност на хората към социалния контекст. Ще разкажа как се появяват орхидеите и глухарчетата, защо в едно семейство децата никога не растат при еднакви условия, как епигенетиката променя из основи разбирането ни за взаимоотношението гени-среда и как то определя кои сме и какви ще станем. Ще резюмирам събраните до момента сведения за всички начини, по които се проявяват разликите между хората орхидеи и глухарчета по отношение на здравето, хроничните заболявания, постиженията в развитието и образованието, както и по отношение на положителната реакция при превантивна намеса. Ще разкажа за обичта, грижата и окуражаването, от които се нуждае детето орхидея – независимо дали сте му родител, учител, лекар, или става въпрос за самите вас, – и как невероятният потенциал на човека орхидея може да се отприщи в социалната среда, която създаваме. За децата орхидеи светът понякога е страшно и объркващо място, но за наша най-голяма изненада се оказва, че с достатъчно любов и подкрепа те могат да се справят също толкова добре, че дори и по-добре, от своите събратя глухарчета. В края на краищата не уязвимостта, а чувствителността е определящото качество на орхидеята и ако тя получи правилната подкрепа, тази чувствителност може да я отведе до голямо щастие, успех и красота. Докато очертавам основните характеристики на живота на орхидеите, ще споделя и някои размишления за тези от нас, чийто живот е по-близо до този на глухарчетата и ще отбележа колко жизненоважна е ролята на тези индивиди за – както го нарича Джордж Елиът – \"растящото добро в света\". Макар и от доста различно естество, глухарчетата имат свои собствени житейски проблеми и предизвикателства, които също е важно да бъдат разбрани и дефинирани. Ще открием също, че зад удобните категории \"орхидея\" и \"глухарче\" стои широк спектър от чувствителност към света и всички ние попадаме някъде между двете крайности. Накрая това, което ще искаме да запомним и запазим, е забележителният начин, по който се допълват орхидеите и глухарчетата; как едните са полезни на другите, как си помагат, как се обичат; симетрията и взаимността на техните симфонични роли в човешката история и тяхната съвместна еволюция, породена в отговор на различните житейски дилеми. () По-красноречив за глобалните проблеми, които тази книга засяга, обаче е фактът, че именно децата са най-уязвимите сред най-безсилните, най-зависимите сред онези, чието оцеляване зависи от благотворителност и милостиня. Нашите деца са тези, които не могат да се справят сами, не могат да оцелеят без защита и помощ, които страдат най-много от провалите и неблагоразумието на човечеството. Както ще видим в следващите страници, децата орхидеи са онези особено чувствителни към грижите и отношението ни малчугани. В глобалния мащаб на човешкото общество обаче всички деца са орхидеите на света.", "date": "2019.10.06", "title": "Откъс от \"Детето – орхидея или глухарче\" от Томас Бойс"}
{"url": "https://www.dnevnik.bg/photos/2019/10/06/3972766_fotogaleriia_palatut_v_beitedin_nai-dobriiat_primer_za/", "text": "На 17 км южно от Бейрут по крайбрежната магистрала се отклонява пътят към Бейтедин и след това навлиза в планините, за да се изкачи стръмно нагоре, успоредно на долината на р. Дамур, в продължение на 26 км и да стигне до 850 м над морското равнище, където е разположен Бейтедин. (На снимката е вътрешният двор на двореца – Dar El Wousta.)", "date": "2019.10.06", "title": "Фотогалерия: Палатът в Бейтедин – най-добрият пример за ливанска архитектура"}
{"url": "https://www.dnevnik.bg/sport/2019/10/06/3972800_snimka_na_denia_golovkin_specheli_dve_ot_titlite_v/", "text": "Казахстанецът Генадий Головкин стана световен шампион във версии IBF и IBO в средна категория, като победи по точки украинеца Сергей Дерявинченко. Картите на съдиите бяха 114-113, 115-112 и 115-113 в полза на Головкин, който записа 40-а победа на професионалния ринг. Той има едно равенство и една загуба.", "date": "2019.10.06", "title": "Снимка на деня: Головкин спечели две от титлите в средна категория"}
{"url": "https://www.dnevnik.bg/sviat/2019/10/06/3972803_blizo_100_sa_ubitite_protestirashti_v_irak_oon_poiska/", "text": "Демонстрантите в Ирак продължиха вчера с антиправителствените протести в Багдад и няколко иракски провинции, предадоха \"Асошиейтед прес\" и БТА. След близо 100 жертви на протестите Организацията на обединените нации поиска да се сложи край на \"безсмислената загуба на живот\", съобщи Би Би Си. Това бе петият пореден ден на демонстрации в Ирак. Участниците са на улицата, за да съпротивата си срещу продължаващата безработица, лошото качество на обществените услуги (например на електропреносната и водоснабдителната мрежа) и корупцията в богатата на петрол държава. При протестните прояви бяха подпалени правителствени сгради, а призивите на политическите и религиозните лидери за успокояване на страстите бяха отхвърлени. Телевизионни станции също са на прицел, като сред тях са офиси на саудитската \"Ал Арабия\". Полуофициалната Иракска върховна комисия за човешките права към парламента заяви, че загиналите са 99. Ранените са близо 4000 души. В опит да се овладее хаосът в столицата властите обявиха полицейски час и въведоха ограничения за интернет, който до вчера бе в сила и през деня. В Ирак не е имало такива безредици от  времето преди разгрома на \"Ислямска държава\" , която известно време контролираше обширни територии в страната - включително част от най-важните ѝ градове - в средата на десетилетието. Премиерът Адел Абдел Махди призова за край на насилието, като заяви, че исканията на протестиращите са били чути.", "date": "2019.10.06", "title": "Близо 100 са убитите протестиращи в Ирак, ООН поиска край на \"безсмислената\" смърт"}
{"url": "https://www.dnevnik.bg/bulgaria/2019/10/06/3972805_ima_zadurjan_chovek_za_bankoviia_obir_v_sofiia/", "text": "Полицията задържа мъж, за който се предполага, че е участвал в обира на банков клон в София вчера, съобщава \"Нова телевизия\". При кражбата бяха откраднати около 185 хил. лева. До задържането на мъжа се е стигнало, след като разследващите направиха оглед на място и свалиха отпечатъци от клона, намиращ се в кв. \"Люлин\". Иззети са били и записите на охранителните камери в района. Очаква се по-късно днес полицията да разкрие повече подробности за обира.", "date": "2019.10.06", "title": "Има задържан човек за банковия обир в София"}
{"url": "https://www.dnevnik.bg/bulgaria/2019/10/06/3972806_purvi_sniag_za_godinata_padna_po_visokite_vurhove/", "text": "Тази нощ по високите върхове в България падна първия сняг за годината, се вижда от уеб-камерите там. Картата на Националния институт по метеорология и хидрология също показва, че късно снощи е паднал сняг по най-високите места. Снегът е в незначителни количества, но е натрупал тънка покривка. Това се дължи на захлаждането от последните дни. Температурата на връх Мусала в 9 ч. в неделя сутринта беше 5 градуса под нулата, по данни на НИМХ. На връх Ботев в Стара планина минус 4, на Черни връх във Витоша - минус 1. Прогнозата на института е, че днес облачността над страната ще намалява, често до слънчево и ще духа до умерен вятър. Максималните температури ще са между 14 и 19 градуса, а в крайните югозападни райони - до 22-23 градуса.", "date": "2019.10.06", "title": "Първи сняг за годината падна по високите върхове"}
{"url": "https://www.dnevnik.bg/sport/2019/10/06/3972808_mark_markes_likuva_s_shesta_titla_v_motogp_chetiri/", "text": "Марк Маркес е световен шампион по мотоциклетизъм в клас MotoGP за шести път, след като си осигури титлата четири кръга преди края на сезона. Той триумфира на пистата \"Бурирам\" в Гран при на Тайланд след изумителна битка с французина Фабио Куартараро. Трети на подиума се качи Маверик Винялес, а четвърти завърши Андреа Довициозо. Само на 26 години, Маркес вече има шест титли в кралския клас, което го извежда еднолично под №3 във вечната ранглиста. Пред него са единствено Валентино Роси със седем и легендата Джакомо Агостини с осем. Титлите на Маркес в мотоциклетния спорт са общо осем след тази в клас 125 к.с. през 2010 г. и в Moto2 през 2012 г. Той се нарежда до Агостини, Роси и Мик Дуън, като това са единствените пилоти с четири поредни титли в кралския клас. За да си осигури предсрочно титлата, Маркес трябваше да спечели с две точки повече от най-близкия си съперник Андреа Довициозо. След Гран при на Тайланд испанецът има 325 точки, а италианският ас на \"Дукати\" – 215. През сезона Маркес има девет победи, които може да увеличи в следващите стартове в Япония, Австралия, Малайзия и Валенсия. Победите на Маркес в кралския клас вече са 53, а общо в трите категории 79. Уикендът започна тежко за испанеца, който падна на тренировка в петък, но се отърва без тежки травми. В състезанието Куартараро потегли пръв и беше близо до дебютната си победа в MotoGP. Маркес обаче го изпревари в последната обиколка по невероятен начин от външната траектория.", "date": "2019.10.06", "title": "Марк Маркес ликува с шеста титла в MotoGP четири кръга преди края"}
{"url": "https://www.dnevnik.bg/sport/2019/10/06/3972810_s_otlichna_igra_djokovich_vze_trofeia_v_tokio/", "text": "Новак Джокович спечели титлата от турнира в Токио от сериите АТП 500. Световният №1 надви австралиеца Джон Милман с 6:3, 6:2 за час и 10 минути. Турнирът в Япония беше първият за Джокович след отпадането на US Open и проблемите в рамото, които сърбинът имаше. През цялата седмица обаче той показа, че се чувства много добре. Джокович дори не загуби сет срещу съперниците си. Във финалния мач сърбинът реализира шест аса и не допусна нито една двойна грешка. Титлата е 76-а за Джокович в неговия 110-и финал на ниво АТП. През 2019 г. той вече има четири титли след Australian Open, \"Мастърс\" турнира в Мадрид и \"Уимбълдън\". Това е първа титла за Джокович на ниво АТП 500 от 2017 г., след като последните му 8 трофея са от \"Мастърс\" или Големия шлем. В първия сет световният №1 направи един пробив в четвъртия гейм и си осигури ключово предимство. Вторият сет беше още по-лесен за сърбина,който поведе с 3:0 след два пробива, а Милман прекъсна серията му едва в петия гейм. До края нямаше никакви проблеми за Джокович и триумфира с титлата.", "date": "2019.10.06", "title": "С отлична игра Джокович взе трофея в Токио"}
{"url": "https://www.dnevnik.bg/sviat/2019/10/04/3971856_bulgarite_sa_sred_evropeicite_s_nai-dobro_otnoshenie/", "text": "Българите с положително отношение към китайската държава, са значително по-голям дял от тези с отрицателно. Това сочи проучване на изследователския център  \"Пю рисърч\"  сред 32 държави по света. Този резултат, значително над средния за източноевропейските страни в ЕС (43%), нарежда България на първо място в групата, оформена от \"Пю\"; той е по-висок и от средния (41%) сред всички 32 държави. На базата на тези резултати не е възможно да се определи първо място в региона, тъй като част от държавите в него не са представени в проучването. Прави обаче впечатление, че делът на българите с положително отношение към Китай е по-близък до този в Русия и Украйна. Там одобрението е съответно 71 и 57 процента, а неодобрението - едва 18 и 14 на сто. За сравнение едва 27% от чехите гледат положително на Китай. Сред по-старите членки на ЕС, включени в проучването (Гърция, Испания, Великобритания, Италия, Холандия, Германия, Франция, Швеция) единствено в Гърция делът е над половината - 51%. За сравнение в Италия одобрението е 37 на сто, във Великобритания - 38 на сто, в Швеция - 25 на сто (при 70 неодобрение). Очаквано ниско е благоприятното отношение към Китай в Канада (27%) и в САЩ (26%), както и в Япония (едва 14 на сто, при 85% заявили неблагоприятно отношение към азиатския гигант). В изследваните държави от Азия и в Австралия преобладават респондентите с отрицателно отношение - с изключение на Индонезия (по 36% и за двата отговора). Разликата между \"изток\" и \"запад\" Проучването е посветено на 70-годишнината на Китайската народна република. Резултатите от него сочат, че докато в предишни анкети мнозинството респонденти вижда забележимо нараснало влияние на Китай в света, \"това не е намерило непременно изражение в положително мнение за страната\" според проучването сред 34 904 души, осъществено между 13 май и 29 август тази година. Изследването на \"Пю\" се ограничава до въпроса дали респондентите имат много добро, донякъде добро, донякъде лошо или много лошо мнение за Китай или нямат мнение. В западноевропейските страни са много повече отговорилите отрицателно. Според данните, с които разполага \"Пю\" (включително от предишни изследвания, някои публикувани на сайта), делът на приемащите Китай положително в тази част на света е намалял с поне 10 или повече пункта за последната година. В Швеция промяната е със 17 пункта, в Холандия - 17 пункта, във Великобритания - 11. В Централна и Източна Европа са изредени България, Полша и Литва като страни с повече положително подхождащи към Китай, отколкото отрицателно подхождащи, в Чехия и Словакия обаче е тъкмо обратното, отбелязва \"Пю\" на базата на резултатите на избраните страни. Рязка промяна В американския случай от 2005-а до 2019 г. промяната в дела на хората с негативна нагласа е значителна - от 35% до 60 на сто. Още по-рязка е в Канада за същия период - от 20 на 67 на сто. В Русия, обратно, за същия период делът се е увеличил - отговорилите \"много положително\" и \"донякъде положително\" са нараснали от 60 на 71%. Това се е случило и в България, но в данните, предоставени от \"Пю\", има само два резултата - за 2007 и 2019 г. Отговорилите в двете категории са били общо 44% от респондентите преди 12 г. и 55% в проучването тази година. Преобладава положителното отношение и сред респондентите в Близкия Изток, Африка и Латинска Америка. В глобален план по-младите пълнолетни са по-склонни да гледат положително на Китай. В Бразилия например 67% от хората на възраст от 18 до 29 г. гледат положително на азиатския гигант спрямо 40% от тези над 50-годишна възраст. В поне 20 от изследваните държави (не всички са представени в графиката) също е така. В голяма част от от въпросните страни само сред младите положителното отношение надхвърля 50%. Ве пак в няколко - Украйна, Тунис, Израел, Русия и Ливан - и трите разгледани възрастови групи (18-29 г., 30-49 г. и над 50 г.) показват над 50% одобрение. В Русия най-ниската стойност (тази при най-възрастната група) е 67 на сто.", "date": "2019.10.06", "title": "Българите са сред европейците с най-добро отношение към Китай"}
{"url": "https://www.dnevnik.bg/bulgaria/2019/10/06/3972834_ima_osnovaniia_sudut_da_ne_registrira_partiiata_na/", "text": "Има основания съдът да не регистрира  учредената вчера партия на шоумена Слави Трифонов  \"Няма такава държава\". Такова мнение изрази юристът и бивш служебен премиер и бивш председател на Народното събрание проф. Огнян Герджиков днес пред БНР. \"Няма такава държава\" е нещо, което трудно може да бъде защитено, все пак ние сме демократична, правова държава с всичките му кусури, с много недостатъци, наистина с проблеми. Но за да е в заглавие на партия, която иска да е в управлението на страната, че \"няма такава държава\", ми се струва силно смущаващо. И мисля, че едва ли ще получи регистрация\", смята юристът. Той не изключи и изборът на наименование да е целенасочено действие, провокация, защото \"няма лоша реклама\" и едно евентуално спиране от съда би могло да консолидира подкрепа.", "date": "2019.10.06", "title": "Има основания съдът да не регистрира партията на Слави Трифонов, смята Огнян Герджиков"}
{"url": "https://www.dnevnik.bg/politika/2019/10/06/3972835_snimka_na_denia_shatrata_na_maia_manolova_pred_ndk/", "text": "Намиращата се пред НДК шатра на кандидата за кмет на София Мая Манолова, в която се помещава и предизборният щаб на екипа ѝ, е била нарязана с нож тази нощ. Охранителите, които са били на смяна около полунощ, твърдят, че са чули силен шум, като си помислили, че са младежи, които се разхождат в района.", "date": "2019.10.06", "title": "Снимка на деня: Шатрата на Мая Манолова пред НДК беше нарязана с нож"}
{"url": "https://www.dnevnik.bg/sport/2019/10/06/3972837_balukov_nikolai_mihailov_e_sred_avtoritetite_v/", "text": "Селекционерът на националния отбор по футбол Красимир Балъков ще продължи да вика футболисти, които са \"авторитети и имат опит във футбола\", независимо дали играят в клубовете си. Преди сбора на България преди  мачовете с Черна гора и Англия  Балъков начерта основните задачи за предстоящите двубои. \"Дайте да не закачаме тези теми, да не говорим конкретно, защото знаем за какво става въпрос. Николай Михайлов е един от авторитетите в българския национален отбор. Независимо от това, че не играе, аз имам традиция да искам хората, които са с опит и имат авторитет във футбола, да присъстват в националния отбор, защото са малко. Един от тях е Николай Михайлов. На предишния лагер беше Бодуров\", каза Балъков на пресконференция. По-рано той беше обещал да не вика футболисти, които не играят. \"Всички правила имат изключения, така че да говорим по същество.\" Вратарят има само един мач за \"Левски\" от началото на сезона, но попадна в националния тим за предстоящите двубои. Пет мача след началото на европейските квалификации националите са последни в група А с две точки след пет мача. Според Балъков шансовете за класиране на Евро 2020 остават единствено през Лигата на нациите, където България чака евентуално участие в плейофите. Преди мачовете с Чехия и Англия той уточни, че с проблеми са Марселиньо, Васил Божиков и Страхил Попов, които имат леки травми, а Георги Костадинов е със счупен нос. По повод решението на БФС да  ограничи участието на вратари  извън Европейския съюз в българското първенство Балъков каза: \"Това не е въпрос към мен, а към БФС и клубовете. Моето мнение е, че трябва да играят повече българи, независимо на коя позиция. По този начин можем да помогнем на футбола. Има правила и закони, които трябва да се спазват. Затова търсим съмишленици по този въпрос.\"", "date": "2019.10.06", "title": "Балъков: Николай Михайлов е сред авторитетите в националния отбор"}
{"url": "https://www.dnevnik.bg/sviat/2019/10/06/3972839_iran_shte_izpolzva_vseki_vuzmojen_nachin_da_iznasia/", "text": "Иран ще използва всеки възможен начин да изнася петрола си. Това заяви министърът на петрола Биджан Намдар Зангане, като допълни, че износът на суров петрол е законно право на страната, съобщава БТА. \"Ще използваме всеки възможен начин да изнасяме своя петрол и няма да отстъпим пред натиска на Америка, тъй като износът на петрол е легитимно право на Иран\", посочи Зангане. Иранският износ на суров петрол беше намален с повече от 80 процента, след като САЩ възстановиха санкциите. Това стана, след като президентът Доналд Тръмп изтегли страната си от сключената през 2015 г. ядрена сделка между Иран и големите световни сили. Иранската организация за атомна енергия повтори днес, че Техеран ще ограничи още повече ангажиментите си по сделката, ако подписалите я европейски страни не изпълнят обещанията си да предпазят иранската икономика от американските санкции.", "date": "2019.10.06", "title": "Иран ще използва всеки възможен начин да изнася петрола си"}
{"url": "https://www.dnevnik.bg/evropa/2019/10/06/3972843_boris_djonsun_ochakva_es_da_skochi_kum_predlojeniiata/", "text": "Британският премиер Борис Джонсън заяви, че Европейският съюз трябва \"да скочи\" и да стигне до средата на пътя по одобрението на неговите предложения за промяна в споразумението за Брекзит, съобщава БТА. Той направи интересно сравнение в опит да обясни какви са му очакванията в бъдещите преговори. \"Аз виждам нещата така - публикуваните тази седмица предложения означават, че Великобритания скача до остров на средата на реката. Ако ще напускаме със сделка, трябва ЕС да скочи от своя страна и да се присъедини към нас там, като покаже своето желание да постигнем сделка, която парламентът на Обединеното кралство да приеме\", отбелязва Джонсън. \"Така че казвам на нашите европейски приятели - не изпускайте тази възможност, която дава нашето ново предложение\", заявява премиерът и прикани Брюксел да седне с Лондон \"на масата за преговори в духа на компромиса и сътрудничеството\". Борис Джонсън подчерта, че ако ЕС иска, сделка ще има и повтори, че в противен случай Великобритания ще напусне блока на 31 октомври без споразумение. Високопоставени представители на ЕС отхвърлиха новите предложения на Джонсън и поискаха от него да даде някои уточнения във връзка за статута на ирландската граница, който все още е главният спорен момент.", "date": "2019.10.06", "title": "Борис Джонсън очаква ЕС \"да скочи\" към предложенията му за Брекзит"}
{"url": "https://www.dnevnik.bg/sport/2019/10/06/3972675_da_karash_do_greshniia_grad_kak_niil_roburtsun_oburka/", "text": "Състезателите в снукъра често губят мачове заради фаулове, неволни грешки или просто защото имат по-силен противник. Световният шампион от 2010 г. Нийл Робъртсън обаче добави нова причина в списъка, след като не се яви за мач заради това, че... обърка града. Австралиецът трябваше да играе срещу Иън Бърнс в квалификациите на World Open, но дори не успя да стигне до масата. Робъртсън, който живее в Кеймбридж, трябваше да стигне до Барнзли в графство Йоркшир. Вместо това австралиецът е въвел в навигацията на своя автомобил Барнзли, но в Глостършир. Дистанцията между двете населени места е 170 мили. Селцето, в което се е озовал бившият световен шампион, има население от едва 209 души, докато Барнзли, където се провежда турнирът, е с над 91 хиляди жители. \"Надявам се през този сезон поне да имам шанса да играя в някой мач\", написа Робъртсън в \"Туитър\". Така той припомни, че не за пръв път този сезон има проблем с неявяване за турнир. През юли австралиецът и други състезатели не успяха пристигнат в Рига заради отменени полети към латвийската столица. Попитан в социалните мрежи как е успял да обърка мястото, където е трябвало да стигне, Робъртсън даде странно обяснение. \"Един приятел винаги ме кара по турнирите и квалификациите, но егоистично той се включи в надпревара от Challenge Tour този уикенд.\"", "date": "2019.10.06", "title": "Да караш до грешния град: как Нийл Робъртсън обърка в кой Барнзли да отиде"}
{"url": "https://www.dnevnik.bg/sviat/2019/10/06/3972845_oon_civilnite_jertvi_ot_greshki_na_amerikanskite_i/", "text": "В Афганистан назрява недоволство от нарастващия брой цивилни жертви на погрешно насочени американски въздушни удари и твърдите дейсвтвия на обучените от ЦРУ афганистански сили, съобщава БТА. Според доклад на ООН броят на цивилните жертви, причинени от американските и правителствените сили в Афганистан, нараства и за пръв път е надвишил броя на жертвите на талибаните и другите бунтовнически групи. През първите шест месеца на годината американските и афганистанските сили са убили 717 и са ранили 680 цивилни, което е с 31 на сто повече от същия период през 2018 г. Талибаните и \"Ислямска държава\" са убили 531 и са ранили 1437 мирни жители - с 43 процента по-малко в сравнение със същия период на предходната година.. Майкъл Кугълман, заместник-директор на Азиатската програма във вашингтонския Център \"Уилсън\", обяснява, че това се дължи на стремежа на президента Доналд Тръмп да засили натиска на бойното поле по време на преговорите с талибаните и решението му да направи по-свободни правилата за намеса на силите на САЩ. \"В резултат администрацията на Тръмп даде благословията си на силите на САЩ да използват по-твърд подход на бойното поле, което повишава риска от цивилни жертви\", казва той. В началото на септември, когато Тръмп обяви за \"мъртва\" сделката с талибаните, която изглеждаше неминуема, той се похвали, че сега САЩ \"удрят нашия враг по-силно от всякога през последните десет години\". По данни на Централното командване на САЩ американската авиация е извършила през август повече бомбардировки и удари с дронове, отколкото през всеки друг месец на тази година - 783, сравнено с 613 през юли и 441 през юни. Бившият президент на Афганистан Хамид Карзай каза наскоро в интервю, че не иска американските сили да остават \"и минута повече\", ако продължат да загиват цивилни.", "date": "2019.10.06", "title": "ООН: Цивилните жертви от грешки на американските и правителствените сили в Афганистан нарастват"}
{"url": "https://www.dnevnik.bg/razvlechenie/2019/10/06/3971346_kakvo_se_promeni_v_holivud_dve_godini_sled_nachaloto/", "text": "През тази седмица се навършват две години, откакто \"Ню Йорк таймс\" и \"Нюйоркър\" публикуваха историите на множество жени, обвиняващи филмовия продуцент Харви Уайнстийн в сексуален тормоз, което разпали движението #MeToo срещу сексуалното посегателство и стремежа за повече равенство и сила на жените зад и пред камерата. На Уайнстийн все още му предстои през януари да се яви на процес по обвинения за изнасилване и грубо нахвърляне върху две жени. Той отрича какъвто и да било сексуален контакт без взаимно съгласие.  По повод годишнината \"Ройтерс\" се допитва до редица актьори, актриси, модели, режисьори и продуценти за това как се промени Холивуд за двете години от октомври 2017 г. насам. Джулия Луис-Драйфъс \"Бих искала да кажа, че започвам да усещам, че мъжете може би започват да се държат малко по-добре и казвам може би, а не определено. Но има нов начин на комуникация или поне съвсем ново осъзнаване, има показване на съзнанието за тези неща. Това е процес. Има още какво да се направи. Това няма да свърши, но смята, че има начин на комуникация, който се е подобрил, надявам се.\" Патриша Аркет Актрисата споделя, че сестра й е била една от първите, излезли в движението #MeToo. Според нея то има резонанс по света, отвъд Холивуд. \"За щастие има все повече жени и жени от различни раси по телевизията, отколкото бяха преди, но все още не е съвсем равнопоставено... Активисти и хора се опитват да направят нещо по въпроса от много, много отдавна, но колкото повече водим този разговор, колкото повече го търсим, колкото повече разговаряме за нуждата от него, толкова по-добре. Има филми като \"Жената чудо\" и \"Черната пантера\", които правят боксофис рекорди и тогава изведнъж, съвсем неочаквано, светът си казва, че и те могат да са успешни. Понякога бизнесът е последният, който научава.\"       Брад Пит \"Изглежда, работим като махало. Залюляваме се твърде силно в едната посока, намираме едно прекрасно място и тогава се връщаме много назад и това люлеене продължава. Но онова, което се случва и е позитивно, е, че започваме да пренастройваме отношенията си, поведението и работното си място. Това отдавна трябваше да се случи и бе необходимо, добре е, че се случва.\"      Мишел Уилямс  \"Виждам толкова много неща да се променят в моята индустрия, но не само в нея... Виждам го и в училището на дъщеря ми. Виждам го в работните места на моите приятели. Виждам го всъщност навсякъде, което ми вдъхва голяма вяра, че светът, в който тези момичета растат, ще бъде различен от онзи, в който аз и вие сме расли.\"      Анджелина Джоли \"Мисля, че имаме още дълъг път да извървим. Смятам дори, че в Холивуд трябваше да се проведе независимо запитване... Много е голям фокусът върху това да казват какво искат жените и бих казала, че не това е, което жените искат. По-скоро е нещото, което не бихме искали да ни причиняват. Не ни ограничавайте да имаме образование, не ни наранявайте, независимо дали на война или в домовете ни, не ни потискайте и не се опитвайте да ни контролирате, не ограничавайте възможностите ни като човешки същества и просто ни оставете да бъдем.\"      Кристен Стюарт \"Има една солидарност, която дава на жените възможност най-накрая да започнат да разказват своите истории, а не да бъдат използвани като средство да казват историите си чрез други хора... Има толкова неизползвани ресурси и начини, по които да овладеем собствените си истории и да си върнем собствеността върху нашия наратив. Това е съвсем постижимо сега и е за първи път, така че това са вълнуващи времена за жените в киното, наистина огромни.\" Кара Делевин \"Мисля, че движените #MeToo промени много неща, но, подобно на много други хаштаг движения, проблемът е, че, когато правиш хаштаг или нещо такова, хората смятат, че то е вече поправено. Но не е. Той не е променил нищо, защото продължава да се случва.\"  Елизабет Мос Актрисата дава като пример филма The Kitchen, където освен трите жени в главните роли режисьор е Андреа Берлоф, главен оператор е също жена. \"Сега това е почти като нещо, което е станало някак нормално, защото тези жени са най-добрите в това, което правят, и бяха там заради това, а не защото са жени... Става все по-нормално, което според мен е най-добрата част от цялото това нещо.\"      Никол Кидман \"Чарлийз Терън, Марго Роби и аз тъкмо завършихме филма Bombshell, който е за предизвикването на промяна по отношение на сексуалния тормоз... Надяваме се, че постоянното говорене за това променя нещата за следващите поколения.\"      Мишел Пфайфър \"Мисля, че имаме сеизмично покачване в осведомеността само за година. Смятам, че пътят е дълъг, но и смятам, че вече се случиха доста важни неща. Дори вече всички разговори, които съм провела с жени - преди просто не водехме този разговор.\"      Мелиса Маккарти \"Мисля, че сме в началото на движение, и смятам, че трябва да продължим да настояваме. Може да говорите за добрата игра, но е трябва да почакате, докато тя се промени, така че все още не сме стигнали. Ще го постигнем. Трябва да положиш основи за това. Аз имам надежди. Имам две дъщери; Трябва да бъда; Трябва да се боря и ще се боря, докато не мога да се боря повече.\" Ел Фанинг \"За мен да съм млада жена в индустрията и да слушам техните истории, и да имам възможността да чуя тези гласове, и да знам, че е ОК да кажеш своята истина и да отстояваш онова, което е правилно, и да кажеш не - това е страхотна общност, която се формира наистина заради това.\" Кристи Алей Когато правихме \"Бар \"Наздраве\", ако някой беше в банята, ритахме вратата и влизахме да правим снимки, но намерението беше да е забавно. Ако намерението обаче е да бъдеш заложник или да не получиш работа, без да предложиш сексуални услуги, има разлика. Смятам обаче, че махалото се залюля и сега трябва да продължи да се люлее, докато намери баланса си, тъй като не всички хора са с лоши намерения.\" Жулиет Бинош \"Била съм сравнително свободна, винаги, за изборите в живота. Нямах нужда от #MeToo, за да е така, но мисля, че движението #MeToo бе важно за някои хора, за да могат жените да говорят открито.\"      Рут Нега \"Наистина не би следвало повече да се примиряваме с неравенство. Работата е там, че трябва да продължавме да говорим за това, трябва да сме бдителни. Не е нещо, което някога ще бъде напълно завършено, докато не се появи равенството и не се чува гласът на всеки.\"", "date": "2019.10.06", "title": "Какво се промени в Холивуд две години след началото на #MeToo"}
{"url": "https://www.dnevnik.bg/bulgaria/2019/10/06/3972856_mikrobus_padna_v_kanavka_na_magistrala_trakiia/", "text": "Един човек пострада, след като микробус падна в канавка на магистрала \"Тракия\" в района на Стара Загора, съобщава \"Фокус\". В превозното средство, което е за 15 души, са пътували шофьорът и още един човек. Инцидентът е станал около 13.30 часа. Пострадалият е закаран в болница, където ще бъде прегледан. Все още не се знае каква е причината за катастрофата.", "date": "2019.10.06", "title": "Микробус падна в канавка на магистрала \"Тракия\""}
{"url": "https://www.dnevnik.bg/bulgaria/2019/10/06/3972859_boiko_borisov_pokani_prestolonaslednika_na_abu_dabi_v/", "text": "Премиерът Бойко Борисов покани на посещение в България престолонаследника на емирство Абу Даби и заместник върховен главнокомандващ въоръжените сили на ОАЕ шейх Мохамед бин Зайед Ал Нахаян. Министър-председателят е на визита в арабската страна от вчера. В профила си във \"Фейсбук\" Борисов написа, че днес е разговарял с шейха, като е изразил задоволство от \"активизирането на двустранните отношения в резултат от създаденото политическо доверие и общо желание за задълбочаване на сътрудничеството\". Като пример за добрите отношения премиерът изтъкна взаимното откриване на посолства в София и Абу Даби. \"Нашите две страни играят важна роля в своите региони. Имаме сходни виждания и позиции по множество международни въпроси. Заинтересовани сме да развиваме сътрудничество в областите от взаимен интерес поради геополитическата важност и взаимосвързаност на нашите региони\", отбеляза премиерът Борисов, цитиран от правителствената пресслужба. Според българския министър-председател има голям потенциал за емиратски инвестиции у нас в сектори като високи технологии, транспорт, земеделие, хранително-вкусова промишленост, енергетика и туризъм. \"След последните ни разговори през октомври 2018 г. политическите развития в света и региона потвърждават значението на обмена на специализиран опит и информация за противодействие на всички рискове и заплахи, произтичащи от радикални и екстремистки организации и идеологии\", каза още Борисов.", "date": "2019.10.06", "title": "Борисов покани на посещение престолонаследника на Абу Даби в търсене на инвеститори"}
{"url": "https://www.dnevnik.bg/sport/2019/10/06/3972863_siti_ostana_na_osem_tochki_zad_livurpul_sled/", "text": "Шампионът \"Манчестър сити\" допусна изненадваща загуба от \"Уулвърхемптън\" с 0:2 в осмия кръг на Висшата лига. \"Гражданите\" отстъпиха на своя \"Етихад\", като и двете попадениия паднаха в края на срещата, а в герой се превърна Адама Траоре. В 80-ата минута той откри, а в добавеното време оформи крайния резултат. Поражението остави \"Сити\" на осем точки зад лидера \"Ливърпул\", който в събота постигна осма поредна победа с дузпа в 95-ата минута. Загубата е втора за тима на Пеп Гуардиола от началото на сезона след тази от \"Норич\" с 2:3. В рамките на 90 минути \"Сити\" създаде повече от дузина голови положения. Всички те обаче доведоха до едва два точни удара към вратата на Руи Патрисио. Вместо това \"вълците\" отправиха само три точни изстрела, от които вкараха два гола. Траоре откри в 80-ата минута след бърза контраатака на \"вълците\". Топката беше отнета в собствената им половина и с две подавания се пренесоха в атака. Раул Хименес намери влизащия на скорост Траоре и той отбеляза с удар по тревата. \"Сити\" се хвърли да търси изравнителен гол, но това отвори още пространства в тяхната защита. Със скоростта си Траоре се възползва и вкара втори гол в четвъртата минута на добавеното време. В друг интересен мач \"Челси\" разгроми \"Саутхемптън\" като гост с 4:1. Точни за сините бяха Тами Ейбрахам, Мейсън Маунт, Н’Голо Канте и резервата Миши Бачуай. За \"светците\" се разписа Дани Ингс. С победата \"Челси\" вече е пети в таблицата. Успех постигна и \"Арсенал\", който победи с 1:0 \"Борнемут\". Давид Луис беше точен още в деветата минута. \"Артилеристите\" са трети с 15 точки, със само една по-малко от \"Сити\".", "date": "2019.10.06", "title": "\"Сити\" остана на осем точки зад \"Ливърпул\" след изненадваща загуба от \"Уулвс\""}
{"url": "https://www.dnevnik.bg/bulgaria/2019/10/06/3972876_margarita_popova_bi_si_napravila_otvod_ako_e_bila_na/", "text": "Бившият министър на правосъдието и бивш вицепрезидент Маргарита Попова заяви, че ако е била на мястото на председателя на съдебния състав по делото за предсрочно освобождаване на австралиеца Джок Полфрийман, а и на целия съдебен състав, би си направила отвод. Попова каза това пред \"Нова телевизия\", в отговор на няколко въпроса за взетото предвид от съда становище на Българския хелзинкски комитет (БХК) по случая. \"По принцип няма проблем да се получават становища от неправителствени организации, но въпрос за съдията е как ги взима и съобразява\", коментира Попова и допълни, че лично тя би си направила отвод в случая. Така и тя се включи в атаката срещу председателя на тричленния състав, постановил акта - Калин Калпакчиев. Малко след освобождаването на Джок Полфрийман ВМРО поиска Висшият съдебен съвет (ВСС) да започне дисциплинарно производство срещу него. Часове след внасянето на искането съдийската колегия на ВСС заяви, че споделя усещането на близките на убития Андрей Монов за  нарушен баланс между правото и справедливостта . Последваха остри реакции на съдийски организации, които настояха за оставки в колегията и  призоваха гражданите да подкрепят съда , \"щом държавата отказва\". Последва втора декларация от съдийската колегия, която  вече призова обществото \"да зачита конституционно установената независимост на съдебната власт , която е предпоставка за върховенството на закона и гаранция за справедлив процес\". \"Как се случва това, как съдиите изследват дали има поправяне, когато не приемат становище на затворническата администрация, която е 24 часа с този затворник? А също и мнението на прокурора, което съвпада с това на администрацията\", заяви Маргарита Попова.", "date": "2019.10.06", "title": "Маргарита Попова: Щях да си направя отвод, ако бях на мястото на съдията, освободил Полфрийман"}
{"url": "https://www.dnevnik.bg/sport/2019/10/06/3972880_pomoshtnikut_na_ljupko_petrovich_shte_poeme_cska/", "text": "Досегашният помощник на Люпко Петрович и анализатор в ЦСКА Милош Крушчич ще застане начело на отбора. Това обяви в ефира на БНТ директорът при червените Кристиано Джарета. Според италианецът специалистът има качества да води тима. Петрович се раздели с ЦСКА в началото на седмицата. \"Знам, че всички очакват да научат кой ще бъде следващият треньор на отбора. Нашето решение е да продължим с Милош Крушчич. Той беше асистент на Петрович и има необходимите умения, за да води тима. Основното решение е на Гриша Ганчев. Всички важни решения идват от него\", каза Джарета. \"Познаваме Милош от пет месеца, работим всеки ден. Назначаването му не означава, че предаваме сезона и нямаме амбиции до края на шампионата\", добави италианецът. Крушчич пристигна в началото на сезона и беше представен като анализатор. В много от мачовете обаче именно той водеше тима вместо Петрович, давайки указания на играчите. \"Решението за Николай Бодуров също е на Гриша Ганчев. Нещо се случи между тях и заради това футболистът не играе. Люпко Петрович сам напусна, не сме го уволнявали. Не показахме оптималния си потенциал под негово ръководство. Някои от играчите тепърва навлизат във форма. Може би с различен подход към тези играчи нещата ще се случат\". Според италианеца той няма конфликт с бившия треньор Любослав Пенев. В последните часове се появиха спекулации, че бившият нападател е пред завръщане на \"Армията\".", "date": "2019.10.06", "title": "Помощникът на Люпко Петрович ще поеме ЦСКА"}
{"url": "https://www.dnevnik.bg/bulgaria/2019/10/06/3972884_bhk_niama_kak_da_e_povliial_za_predsrochnoto/", "text": "\"Писмото на Българския хелзинкски комитет (БХК) не е изиграло роля за освобождаването на Джок Полфрийман и няма как да изиграе. Подобни твърдения са пълни глупости\". Това каза в предаването \"120 минути\" на Би Ти Ви  председателят на комитета Красимир Кънев . Той уточни, че писмото, за което се твърди, че е повлияло съда да освободи Полфрийман, е било изпратено още на първа инстанция, а не до сегашния съдебен състав, освободил предсрочно австралиеца. \"Не е ново това писмо и засяга много страничен проблем на това дело, което разглежда неговото поправяне - то засяга дейността на Полфрийман в затворническото дружество за рехабилитация и нищо друго\", допълни Кънев. И отново заяви, че няма как това писмо да е повлияло на съда в решението му. Ръководителят на правозащитната организация отбеляза, че организацията рутинно пише подобни писма както за затворници, така и за други хора в различен етап на разследването. Около стотина подобни писма сме пратили от началото на тази година, за осъдени хора навярно има около сто страници становища, които сме дали на различни съдилища, не само в България, допълни Красимир Кънев. Това решение за освобождаване на Полфрийман е взето въз основа на хиляди страници документи, които са дадени от затвора и от други организации, от представители на затвора, на няколко църкви, каза още Красимир Кънев. \"Не съжалявам за становището си за Полфрийман относно дейността му в затворническото дружество за рехабилитация. Не съм го писал с презумпцията, че от него ще зависи дали той ще излезе от затвора, или не\", заяви той.", "date": "2019.10.06", "title": "Хелзинкският комитет няма как да е повлиял за освобождаването на Полфрийман, заяви Кънев"}
{"url": "https://www.dnevnik.bg/sport/2019/10/06/3972887_zaguba_ot_njukasul_zatvurdi_krizata_v_manchestur/", "text": "Най-слабият старт на \"Манчестър юнайтед\" във Висшата лига се превърна в истинска криза, след като \"червените дяволи\" загубиха двубоя си от осмия кръг в шампионата от \"Нюкасъл\" с 0:1. Гостуването на \"Сейнт Джеймсис парк\" остави \"Юнайтед\" във втората половина на таблицата. Тимът на Оле Гунар Солскяр има едва девет точки, като губи за трети път дотук и няма победа вече в трети пореден двубой. Лошото представяне сгъстява и облаците около мениджъра Солскяр. Единственият гол за \"свравките\" отбеляза 19-годишният Матю Лонгстаф. Халфът, който е от академията на \"Нюкасъл\" се разписа в 72-ата минута с красив изстрел извън наказателното поле. Спечелените три точки изкачиха \"свраките\" на 16-о място, като те имат осем точки. Тимът прекъсна серия от четири двубоя без победа и взима едва втори успех от началото на сезона.     ", "date": "2019.10.06", "title": "Загуба от \"Нюкасъл\" затвърди кризата в \"Манчестър юнайтед\""}
{"url": "https://www.dnevnik.bg/razvlechenie/2019/10/06/3972815_nai-komentiranoto_v_dnevnik_djok_polfriiman_i_kakvo/", "text": "                         1.  Адвокатът на Полфрийман е поискал възобновяване на делото за убийство (обновена)  - 436 коментара 2.  Видеозапис от делото \"Полфрийман\" върна темата за вината на австралиеца (допълнена)  - 369 коментара 3.  Демократите публикуваха разговор на дипломати за исканията на Тръмп към Украйна  - 322 коментара 4.  Съдът потвърди, че Полфрийман може да напусне страната, но не и Бусманци (допълнена)  - 299 коментара 5.  Средната класа в Русия са едва 7% от населението  - 297 коментара 6.  Прокуратурата е отказала да възобнови делото срещу Полфрийман   - 290 коментара 7.  Разговорите Путин - Тръмп може да се разсекретят само с наше съгласие, твърди Москва  - 269 коментара 8.  Младите не работят основно заради нереалистични очаквания за доходите  - 247 коментара 9.  \"Опустошителен сигнал\" до България - евродепутати за избора на \"Фолксваген\"   - 242 коментара 10.  Слави Трифонов учредява днес \"Няма такава държава\"  - 242 коментара", "date": "2019.10.06", "title": "Най-коментираното в \"Дневник\": Джок Полфрийман и какво иска Тръмп от Украйна"}
{"url": "https://www.dnevnik.bg/sviat/2019/10/06/3972897_opoziciiata_v_kosovo_triumfira_nad_razpadnaliia_se/", "text": "Опозиционните Демократична лига на Косово (ЛДК) и движение \"Самоопределение\" са събрали еднаква подкрепа - почти една трета от бюлетините - на извънредните избори в Косово. Това сочат данни от екзит пол, цитирани от медии в Прищина и \"Ройтерс\". Преброени 60% от вота към 23 ч. българско време отреждат на двете партии над една четвърт от вота, окончателното преброяване се очаква по-късно тази нощ. На изборите, които приключиха преди малко (в 8 ч. българско време), жителите на Косово трябваше да гласуват за 120 депутати, след като премиерът Рамуш Харадинай подаде оставка през юли след призовка от Хага. Това е удар за управлявалия досега Алианс за бъдещето на Косово на Харадинай и коалицията, с която той се яви пред урните - тя взе 10.58%, значително под двете опозиционни партии. Фактор за този резултат е разцеплението между формацията на Харадинай и други две сили - \"Нисма\" и Демократическата партия на Косово (ДПК). Формациите, обединили бивши военни командири от Армията за освобождение на Косово (АОК), между които Харадинай и лидерът на ДПК Кадри Весели и президентът Хашим Тачи (основал ДПК, но оттеглил се от нея след победата на изборите), на практика получават няколко процента повече от последните избори през 2017 г., когато взеха около 33% (сега - общо 38 на сто). Командир в АОК бе и Фатмир Лимай, лидерът на \"Нисма\", социалдемократическата формация, обединила сила с партиите на Харадинай и Весели на предшиния вот, но сега явила се отделно. \"Нисма\" получава над 4% от вота според екзит пола.      Обратно, Демократичната лига на Косово и \"Самоопределение\" подобриха резултатите си с няколко пункта според същия екзит пол. Същевременно и лидерът на \"Самоопределение\" Албин Курти, и Весели, и председателят на Демократичната лига на Косово Иса Мустафа обявиха победа. Вотът се случи при масова активност сред косовските сърби, каквато бе поискал и сръбскят президент Александър Вучич. Косовската избирателна комисия съобщава, че в някои от сръбските общини тази активност е над 50%. Средната за страната според косовския радио- и телевизионен обществен оператор е 44%. Екзит пол данните на националната телевизия \"Клан Косова\" приближават Демократичната лига на Косово до обявеното обещание за първа жена премиер в страната - 37-годишната Вьоса Османи, водач на листата на партията на Мустафа. Те обаче затвърждават и възхода на \"Самоопределение\", започнала като формация с искане за определение с Албания, но смекчила тона с елементи на социалдемокрация, за да привлече по-широк кръг избиратели. Тя бе и изненадата на предишните избори, след като още тогава стана втора сила след коалицията на военните командири.", "date": "2019.10.06", "title": "Опозицията в Косово триумфира над разпадналия се съюз на бивши военни командири"}
{"url": "https://www.dnevnik.bg/photos/2019/10/06/3972830_fotogaleriia_svetovnite_snimki_na_denia_5_-_6_oktomvri/", "text": "Момент от изпълнението на H.E.R. по време на музикален фестивал в Рио де Жанейро, Бразилия.", "date": "2019.10.06", "title": "Фотогалерия: Световните снимки на деня 5-6 октомври"}
{"url": "https://www.dnevnik.bg/sport/2019/10/06/3972906_vduhnoveniiat_ludogorec_se_otkusna_na_vurha_sled_uspeh/", "text": "Лудогорец\" продължи със силното си представяне под ръководството на Станислав Генчев и победи \"Левски\" в дербито от 12-ия кръг на Първа лига. Шампионите спечелиха с 2:0 и се откъснаха на върха в класирането, като имат аванс от четири точки пред сините. За \"Лудогорец\" се разписаха Мавис Чибота в 16-ата минута и Клаудиу Кешеру малко преди края. Със само три точни удара шампионите успяха да вкарат два гола. Победата е осма поредна за състава, воден от Станислав Генчев и общо 20 двубоя без поражение. Само в Първа лига \"Лудогорец\" продължава да е непобеден в 17 срещи и записа пета поредна победа. Шампионите все още не са допускали гол на своя стадион от началото на сезона. В същото време \"Левски\" прекъсна серия от четири поредни победи. Тимът на Петър Хубчев записа и първа загуба от 10 август насам. След 12 кръга \"Левски\" остава втори с 26 точки, колкото има и третият \"Локомотив\" (Пловдив). Само три дни след  успеха над \"Ференцварош\"  в Лига Европа треньорът на шампионите Станислав Генчев направи пет промени в титулярния си състав. Местата си запазиха Пламен Илиев, Драгош Григоре, Антон Недялков, Стефан Баджи, Марселиньо и Клаудиу Кешеру. В \"Левски\" промяната беше само една и включваше пускането на Нуно Рейш вместо Янис Каргас. Двубоят започна отлично за домакините, които задържаха повече топката, разчитаха на традиционния си стил и това доведе до успех. В 16-ата минута Мавис Чибота изведе шампионите напред. Нападателят на \"Лудогорец\" получи подаване от Кешеру и с удар от въздуха прати топката зад гърба на Милан Миятович. Чибота беше оставен непокрит от защитата на \"Левски\", която не действаше добре. След ранното попадение \"Левски\" успя да реагира, като имаше своите положения. Най-добрите се откриха пред Мартин Райнов, който стреля опасно с глава, а след това Живко Миланов опита от пряк свободен удар. Изстрелът на Миланов обаче беше спасен от Пламен Илиев. До края на първата част \"Лудогорец\" така и не успя да стигне до нов точен удар, а \"Левски\" също не затрудни съперника си. На терена преобладваха физическите сблъсъци.      След почивката \"Лудогорец\" действаше със спокойствие, разиграваше умело топката и разчиташе на големия си опит в такива мачове. \"Левски\" опита да промени развоя на мача, като треньорът на сините Петър Хубчев пусна на терена Дени Алар и Франко Мазурек, но и това не донесе ефект. Сините имаха своите епизодични възможности, най-вече след статични положения. Веднъж и Найджъл Роберта опита да обстрелва вратата. В самия край на срещата \"Лудогорец\" нанесе втори сериозен удар и направи крачка към победата. В 80-ата минута Кешеру се разписа след отлично подаване на Джордан Икоко. Той получи пас от десния бранител, овладя топката и със завъртане от малък ъгъл вкара. Това е осми гол за румънския нападател от началото на сезона. Той се изравнява с Даниел Младенов (\"Етър\") и Димитър Илиев (\"Локомотив\"), които също имат по осем попадения.", "date": "2019.10.06", "title": "Вдъхновеният \"Лудогорец\" се откъсна на върха след успех в дербито с \"Левски\""}
{"url": "https://www.dnevnik.bg/sviat/2019/10/06/3972910_upravliavshtite_socialisti_specheliha_izborite_no_ne_i/", "text": "Управляващите в Португалия социалисти печелят парламентарните избори с повече гласове в сравнение с вота преди 4 години, но те не им достигат за мнозинство в парламента. Това сочат екзит пол данните след края на изборния ден. Сега основният въпрос е с кого ще избере да управлява в коалиция премиерът Антониу Коща. Отговорът може да е ясен след дни или след седмици. Четири допитвания до вече гласували избиратели дават на социалистите резултати в широките рамки между 33.3% и 40% от гласовете. Опозиционните социалдемократи (PSD) са с 24.2-31%. Не се очаква преговорите след изборите да са объркани и продължителни като в съседна Испания, където над 5 месеца след изборите още няма политическа сделка и страната се отправя към нов вот през ноември. През 2015 г. в Португалия за по-малко от 2 месеца Коща, чиято партия зае второ място по резултат, изненадващо договори съюз с две евроскептични партии - Ляв блок и комунистите. Сега не е ясно коя или кои партии могат да наклонят везните за управлението. Икономиката на страната расте по-бързо от средното темпо на ЕС благодарение на увеличаването на износа и бума на туризма - миналата година тук са дошли повече гости, отколкото е населението.", "date": "2019.10.06", "title": "Управлявщите социалисти спечелиха изборите в Португалия, но не и мнозинство"}
