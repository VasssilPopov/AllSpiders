{"url": "http://www.dnevnik.bg/sport/2017/12/02/3089994_real_madrid_ne_uspia_da_sukrati_predninata_na/", "text": "Шампионът \"Реал\" (Мадрид) не се възползва от грешната стъпка на  \"Барселона\"  по-рано през деня и също не спечели мача си от 14-ия кръг на Ла Лига. Мадридчани направиха 0:0 при гостуването си на \"Атлетик\" (Билбао) на \"Сан Мамес\". Тимът на Зинедин Зидан остава на осем точки зад \"Барселона\" няколко кръга преди първото издание на Класико за сезона. \"Реал\" имаше надмощие над съперника си, но не успя го материализира. В началото на двубоя Карим Бензема удари гредата, като това беше едно от най-добрите положения за гостите в двубоя. Баските отговориха с агресивна игра и вършеха много нарушения, с които постоянно накъсваха действията на шампиона. През първата част двамата нападатели на \"Реал\" Кристиано Роналдо и Бензема завършиха съответно с 13 и 10 паса, но нито един път не си подадоха помежду си, което до голяма степен обясняваше и нулевото равенство. През втората част португалецът опита няколко опасни удара, но не можа да се разпише. Новият \"Сан Мамес\" засега остава и стадионът, на който Роналдо не е вкарвал гол. Той изигра пети мач на съоръжението на баските и още не се е разписвал. За капак в края на мача \"Реал\" остана и с човек по-малко, след като Серхио Рамос беше изгонен. Капитанът на шампионите стана футболистът с най-много червени картони в историята на Ла Лига – 19. Всичките изгонвания на Рамос са с екипа на \"Реал\". На трето място в Ла Лига излезе \"Атлетико\" (Мадрид), който по-рано победи другия тим от Баския \"Реал\" (Сосиедад). \"Дюшекчиите\" изоставаха с 0;1, но обърнаха с голове на Филипе Луиш и Антоан Гризман. \"Атлетико\" има 30 точки, с две повече от \"Реал\".", "date": "2017.12.02", "title": "\"Реал\" (Мадрид) не успя да съкрати преднината на \"Барселона\" в Ла Лига"}
{"url": "http://www.dnevnik.bg/sport/2017/12/02/3089873_afrikanskata_futbolna_konfederaciia_shte_dade_po_500/", "text": "Африканската футболна конфедерация (CAF) ще предостави финансова субсидия от 500 000 долара на всяка от държавите от континента, които се класираха за  световното първенство в Русия през 2018 г.  Това стана ясно след среща между представител на CAF и страните участници след жребия за груповата фаза на Мондиал 2018. Членът на Изпълнителния комитет на CAF Калуша Бваля се срещна с ръководителите на федерациите на Египет, Мароко, Нигерия, Сенегал и Тунис, за да обсъди помощта, която им се предлага. От CAF заявиха, че \"финансовият пакет ще бъде използван основно за укрепване и подобряване на техническия надзор на всеки екип\". CAF също така ще предостави на отборите технология fieldwiz. Това е специализиран софтуер, който измерва индивидуалните показатели на играчите. Африканските отбори често се оплакват от липса на допълнително спонсориране, след като футболистите изискват по-големи плащания, заради пътуванията си. CAF ще се надява, че безвъзмездните средства ще помогнат за предотвратяването на тези ситуации по време на  Мондиал 2018 .", "date": "2017.12.02", "title": "Африканската футболна конфедерация ще даде по 500 хиляди долара на всички свои участници на световното първенство"}
{"url": "http://www.dnevnik.bg/bulgaria/2017/12/02/3089849_vladislav_goranov_svetut_oceniava_polojitelno/", "text": "Повишението в кредитния рейтинг на България, което страната получи от \"Фич\" (Fitch Ratings) и \"Стандард енд Пуърс Глобъл\" (S&P Global), показва, че светът оценява положително случващото се в българската икономика и финансова система. Това заяви днес финансовият министър Владислав Горанов, който обяви, че днес е \"докладвал на премиера добрите новини\". Късно снощи две от трите най-големи агенции за кредитен рейтинг  повишиха дългосрочния и краткосрочния кредитен рейтинг на България  в чуждестранна и местна валута. Финансовият министър акцентира на оценката на S&P, подчертавайки, че даваният от агенцията рейтинг е вече в инвестиционната скала: \"Това значи повишено доверие на международните инвеститори към страната, потенциал за поддържане на ниски лихвени равнища за бизнеса и домакинствата и атестация за процесите в страната\".", "date": "2017.12.02", "title": "Владислав Горанов: Светът оценява положително случващото се в българската икономика"}
{"url": "http://www.dnevnik.bg/bulgaria/2017/12/02/3089879_advokat_e_bil_zadurjan_pri_opit_da_vnese_narkotici_v/", "text": "Адвокатът Йордан Роев от Варненската колегия е бил задържан за 72 часа, след като се е опитал да внесе наркотици в затвора във Варна, съобщава БНР. Роев се е опитал да вкара 4,37 грама хероин и 5,03 амфетамини, които е скрил в дрехите си. Предстояла му е среща с двама затворници. Окръжният прокурор на Варна Владимир Чавдаров определи случаят като \"уникален\", защото за първи път представител на Адвокатурата е задържан за такова тежко престъпление. Първоначално адвокатът е бил задържан за 24 часа, но мярката е удължена до 72 часа. Прокуратурата ще иска постоянният му арест от съда в понеделник. Чавдаров съобщи, че с оглед фактическата и правна сложност на разследването, то е възложено на следовател оследствен отдел. Срещу Роев е повдигнато обвинение за притежание и разпространение на наркотици.", "date": "2017.12.02", "title": "Адвокат е бил задържан при опит да внесе наркотици в затвора във Варна"}
{"url": "http://www.dnevnik.bg/sport/2017/12/02/3089886_selta_shokira_barselona_i_otkradna_tochka_na_kamp_nou/", "text": "Лидерът в Ла Лига \"Барселона\" допусна втора поредна грешка в шампионата, завършвайки наравно 2:2 със \"Селта\" у дома. След равенството с \"Валенсия\" преди седмица, сега каталунците отново не спечелиха, но за първи път изпуснаха точки на своя \"Камп ноу\". Дотук футболистите на Ернесто Валверде имаха шест победи от шест мача. Гостите от Виго, които в предишните си две визити в Каталуня бяха получили общо 11 гола, този път показаха, че не са много лесен противник. Яго Аспас помогна за точката за галисийци, след като вкара първия и подаде за втория гол на гостите. Звездата на \"Селта\" обича да вкарва на \"Барселона\", след като това беше неговия четвърти гол в последните четири двубоя с каталунците. Аспас се разписа три пъти на \"Балайдос\" и веднъж на \"Камп ноу\". Водени от бившия асистент на Луис Енрике на \"Камп ноу\" Хуан Карлос Унсуе, галисийците предложиха много приятна за окото игра. Футболистите на \"Селта\" бяха агресивни в дефанзивен план и много опасни в атака. Още в началните секунди на двубоя гостите от Виго останаха без централния защитник Серхио Гомес, който се контузи. Бранителят беше дръпнат от Луис Суарес и извади рамото си. Това реално не попречи на \"Селта\" и в 20-ата минута гостите изненадващо поведоха в резултата. В основата на попадението беше Яго Аспас, който напредна отдясно и намери Макси Гомес в наказателното поле, но Марк-Андре тер Стеген направи ефектно спасяване с крака. Все пак топката стигна до Аспас и той без проблем откри – 0:1. Радостта на тима от Виго продължи много кратко и само две минути по-късно \"Барселона\" изравни. Каталунците направиха атака на много висока скорост, комбинация между Луис Суарес и Паулиньо изведе Меси на стрелкова позиция и аржентинецът не сгреши, пращайки топката под плонжа на вратаря Бланко. За Меси това беше участие в осмо попадение срещу \"Селта\" за последните три мача с този съперник на \"Камп Ноу\" (четири гола и четири асистенции). Малко по-късно нов гол на Меси беше отменен заради засада, която беше грешно отсъдена. Ситуацията се разви бързо, но повторенията показаха, че звездата на \"Барселона\" е покрит от отбраната на гостите. Въпреки това за втора поредна седмица, както и в  срещата с \"Валенсия\", гол на аржентинеца не беше признат. През втората част \"Барселона\" повиши още малко притежанието на топката и буквално набута \"Селта\" в собствената му половина. Каталунците имаха няколко добри шанса, при един от които Паулиньо можеше да вкара гол. Все пак в 62-ата минута каталунците поведоха чрез Луис Суарес. Уругваецът засече от няколко метра остро подаване на Жорди Алба. За 11-и път през сезона левият защитник на каталунците подаде за гол на Суарес, като двамата показаха, че се разбират отлично на терена. Въпреки, че поведоха в резултата и изглеждаха в контрол над събитията на терена футболистите на Ернесто Валверде допуснаха и сериозни неточности в отбрана. В 70-ата минута немислимото се случи и галисийците вкараха втори гол. По десния фланг Аспас напредна, а опитващият се да го спре Юмтити се контузи, нападателят подмина и Жорди Алба, след това намери Макси Гомес около вратарското поле и стрелецът с №7 изравни – 2:2. До края на мача \"Барселона\" имаше добри шансове да стигне до победата, но със сериозни пропуски се отчетоха Меси, Паулиньо и резервата Пако Алкасер. Авансът на каталунците може да бъде съкратен само на две точки, след като утре \"Валенсия\" гостува на \"Хетафе\".  \"Реал\" (Мадрид)  и \"Атлетико\", които са на девет точки зад \"Барселона\", играят съответно с \"Атлетик\" (Билбао) и \"Реал\" (Сосиедад).", "date": "2017.12.02", "title": "\"Селта\" шокира \"Барселона\" и открадна точка на \"Камп ноу\""}
{"url": "http://www.dnevnik.bg/analizi/2017/12/02/3089887_kak_stanahme_velika_sila/", "text": "Тази седмица България се утвърди като Велика сила. Още в понеделник дойдоха радостните новини от Будапеща. Самият премиер Борисов даде ясна заявка: \"Работим за просперитета и нещата се случват. Имаме една година и може да сме водещи и в Изтока, и в Запада.\" За сериозните анализатори условното наклонение и дадената едногодишна отсрочка бяха просто проява на скромност. От една страна, ясно е, че при такава усилено-просперитетна работа времето е просто техническа подробност (а не като в израза \"ще ти купя колело, ама догодина\"). От друга страна, какво толкова може да се случи в следващите 12 месеца, че да направим качествен скок от неводеща към водеща нация в две посоки?! Тъй като подобно събитие не идва лесно на ум, изводът е, че   Велика сила. Но все пак трябва да го заявяваме не показно, а заобиколно и със сдържано достойнство. Срещата на лидерите на Китай и Източно и Централно-европейските държави, домакинствана от Виктор Орбан, бе най-подходящият форум за дипломатичното оповестяване на променения ни международен статут. Новината за съжаление не направи голямо впечатление в световния печат, но самият факт, че догодина ще сме домакините на следващото събитие, е напълно достатъчно признание от партньорите. Недоброжелатели намекнаха, че Китай използва формата \"16+1\", за да отслаби ЕС и да си извоюва чрез сепаративни споразумения икономически плацдарм в източната част на континента. Но след като ние поемаме водеща роля на Изток, подобни опасения стават напълно безпочвени. В следващите дни деликатността и скромността бяха леко пренебрегнати обаче и водещите ни медии гръмнаха с по-директни заглавия. БТВ поведе репортерското хоро с новината: \"Като Тръмп:  Бойко Борисов се включи в танца със саби в Саудитска Арабия \". БНТ прецизира за невярващите: \"Арда е фолклорен арабски танц, игран само от мъже. Преди време се танцувал преди война, но вече се изпълнява и при различни тържества.\" Иранското правителство изглежда не беше разбрало важното уточнение, че танцът Арда може да има и невоенно символно значение и сигурно затова се опита да възпрепятства триумфалното пристигане на нашата делегация в Рияд. Забраната за достъп до въздушното им пространство доведе само до няколко фльонги в траекторията на правителствения ни самолет, които в светлината на последвалите събития могат да бъдат интерпретирани и като небесен тур за овации. Ирина Цонева от БНТ обаче като със сабя отряза дипломатическите условности и заяви, че танцът на победата Арда е бил игран преди \"историческата визита\" само за престолонаследника на Великобритания и Доналд Тръмп ( . Тази компания няма как да не ни произведе във Велика сила, след като дори Путин и Ердоган още не са били удостоявани с подобна чест (да не говорим за лидери от типа на Меркел и Макрон). \"Още от деня\" на БНТ веднага отчете драматично повдигнатия ни международен статус и направи предаване, озаглавено \"Има ли България роля в Близкия Изток?\". Трезвите (по същество скептични за евентуалната ни \"роля\") наблюдения на Мохамед Халаф по въпроса не охладиха ентусиазма на обществената ни телевизия да създава впечатление, че близкоизточният възел е на път да бъде разсечен чрез българска мъдра намеса. (Очевидно отварянето на посолство в Рияд, десет години след като ни е даден агреман, не изглежда за журналистите достатъчна причина за визита на високо равнище с цел замазване на протоколно-политически гаф. Гаф, сътворен от едно Външно министерство, което по принцип е свикнало да хвърля по едно око към Москва, когато не е сигурно какво да прави и когато не го следят внимателно от Брюксел). Като стана дума за мъдрост, нашата делегация беше подсилена и с царската особа на Симеон Сакскобургготски. Амалгамата между републикански и монархически елементи в националната гарнитура безспорно е импонирала на домакините. Нещо повече, тази амалгама разкрива и тайната, заради която заслужаваме да сме Велика сила. Андрей Райчев наскоро закова нещата с теорията си, че докато Западът означава ред (система от норми и ценности), Изтокът търси човешкото съвършенство не в правилата, а в изключенията от тях. На западния нормативен хуманизъм ние – като по-скоро източни хора – противопоставяме толерантността към импровизацията и отклоняването от реда. От тази гледна точка както царят може да е премиер (Сакскобургготски), така и президентът може да е цар (Путин). А Борисов при визитата в Саудитска Арабия обедини и двата сценария. Какво да се прави, човещина! От царско посрещане се очакват и царски резултати. Тръмп си тръгна от Рияд с обещание за милиардни военни поръчки. Ние, като първите след Тръмп, си тръгнахме с обещание за заявен интерес към луксозните хотели не само в София, но и по курортите. Като разчетем посланието в цялост, най-вероятно става дума за поне една Тръмп Тауър, финансирана със саудитски пари. Хубаво е, че не се постави официално и въпроса за военните поръчки, защото и без друго злите езици ни разнасят, че автоматите ни някак стигат до терористи. (За цигарите да не говорим!) Великите сили и особено източните велики сили използват православието за разширяване на своето влияние. Тъй като ще сме водещи по отношение на приобщаването на Западните Балкани към ЕС, естествено прозвуча и новината за поканата за институционално майчинство от страна на Македонската църква към нашия Синод. Интересно, най-големи защитници на каноничността и братството с Руската и Сръбската църква се оказаха нашенци, които по принцип громят \"митовете на македонизма\". Те пък бяха подкрепени от македонската ВМРО, с която по принцип спорят. Но, нейсе, да проявим човещина и да не се вторачваме в принципите! По-важното е, че Великите сили са ядрени поне енергетично. Затова, както стана още по-ясно през последните дни, най-вероятно ще строим \"Белене\". Великият статут е скъп. А и Великите сили трябва да си помагат с каквото могат. Десет милиарда евро за страна с годишен бюджет от 20 милиарда евро може да са много, но пък за Велика сила са нищо. Особено ако икономисва от наука. И накрая, паралелите със САЩ през седмицата започнаха с Тръмповия танц на сабите, но завършиха със светските хроники ала Бил Клинтън. В тях охотно влезе бившият президент Плевнелиев в едно с очарователната си нова приятелка. Вярно, историята изобщо не е с пикантния характер на аферата \"Люински\", но пък беше разказана доброволно и без натиск от страна на специален прокурор. Човещинка. Това, което ни предстои да опитаме като Велика сила, е да наложим източната \"човещина\" и като отношение на другите към самите нас. Стига са се вторачвали в тази корупция и захваната държава! Ние имаме и хубави, общочовешки и външно-политически страни. Просто е време Европейската комисия да спре по протестантско-католически образец да се взира в правилата и нормите и да стане чувствителна към красотата на изключението. \"Да, ние не сме съгласни с вас, но трябва да живеем заедно – ще проявим човещина!\" Толкова ли е трудно да се каже нещо такова, вместо скучните и витиеватокритични твърдения на докладите по Механизма за проверка и сътрудничество?! Ако не успеем да убедим партньорите да сменят базовото си отношение, може да останем и недоразбрани като Велика сила. Но това едва ли ще урони новопридобитият ни статут. А иначе поуката от седмицата е, че ако се борите с култ към личността в комбинация с криза на средната възраст и ако сте заобиколен от показно сервилни медии с вкус към жълтенията, не ставайте веднага Велика сила! И в никой случай не ходете при Гала.", "date": "2017.12.02", "title": "Как станахме Велика сила"}
{"url": "http://www.dnevnik.bg/sport/2017/12/02/3089891_chelsi_oburna_njukasul_i_se_izravni_s_manchestur/", "text": "Челси\" трябваше да се потруди срещу \"Нюкасъл\", но победи с 3:1 на своя \"Стамфорд Бридж\" и се изравни с \"Манчестър юнайтед\" преди двубоя на \"червените дяволи\" с \"Арсенал\". Шампионите на Англия допуснаха ранен гол в мрежата си, но после обърнаха и вече са в серия от седем двубоя без поражение. Еден Азар на два пъти и Алваро Мората отбелязаха головете за \"Челси\", след като Дуайт Гейл беше извел гостите напред. Белгиецът доказа, че под ръководството на Антонио Конте играе много добре, като вече има 25 попадения във всички турнири при италианския мениджър. След двубоя Конте обясни, че тимът му е влязъл малко бавно в срещата, но е доволен от реакцията на футболистите си в следващите минути. \"Свраките\" поведоха в 12-ата минута, когато Дуайт Гейл се възползва от грешка на защитата на сините и вратаря Тибо Куртоа и прати топката в опразнената мрежа. Въпреки това \"Челси\" беше много по-активния отбор и търсеше постоянно атаката. Ранното попадение помогна на гостите да се затворят в собствената си половина, опитвайки да не дават никакви празни пространства. Все пак в 21-ата минута сините изравниха след точно изпълнение на Еден Азар. Сесар Аспиликуета опита традиционната си комбинация с Мората, центрирайки между двамата централни защитници, но Лежуне успя да избие с шпагат. Топката отиде в Азар, който с хубав удар от въздуха преодоля Карл Барлоу – 1:1. Натискът на домакините продължи и след 25-ата минута футболистите на Антонио Конте се настаниха трайно пред вратата на Барлоу. Дежурното попадение на Мората не закъсня и в 33-ата минута испанецът се разписа. Той засече с глава центриране на Виктор Моузес, но останаха сериозни съмнения за избутване срещу защитник на \"джордитата\". Това беше 11-о попадение на Мората с глава от началото на сезона. Нито един друг футболист от Топ 5 първенствата на Европа няма такъв брой през кампанията. През втората част \"Нюкасъл\" вече нямаше идея как да промени играта си и не показа по никакъв начин, че иска или може да вземе нещо от \"Стамфорд Бридж\". \"Свраките\" отправиха един единствен удар за вторите 45 минути и той беше неточен. \"Челси\" беше много по-активен и постоянно търсеше трети гол. Само добрите изяви на Барлоу обаче спасиха състава на Бенитес от по-изразителна загуба или дори разгром. В 73-ата минута Виктор Моузес беше фаулиран в наказателното поле и реферът Кевин Френд посочи бялата точка. Азар застана зад топката и с много хлъднокръвен удар тип \"Паненка\", се разписа за втори път в двубоя. Белгиецът отбеляза общо шестото си попадение срещу този съперник във Висшата лига. \"Свраките\" са любимата жертва на Азар, откакто той играе за \"Челси\". До края на двубоя сините нямаха никакви проблеми и дори пропуснаха две добри положения. Първо Азар можеше да оформи своя хеттрик, а след това Вилиан пропусна да се разпише. В заключителните секунди Рюдигер и Куртоа не се разбраха, но гостите от \"Нюкасъл\" не се възползваха и от тази ситуация. \"Не съжалявам, че не вкарах хеттрик, по-важно е, че победихме един корав отбор и бавно се изкачваме в класирането. Определенно ранното попадение на \"Нюкасъл\" ни събуди и започнахме да играем доста по-добре, не влязохме много добре в мача. Не бих казал, че първият ми гол е късмет, но определено топката изненада вратаря\", каза играчът на мача Азар. За дузпата си той обясни, че е действал според инстинкта си и е решил да изчака до последно, за да види движението на вратаря.", "date": "2017.12.02", "title": "\"Челси\" обърна \"Нюкасъл\" и се изравни с \"Манчестър юнайтед\""}
{"url": "http://www.dnevnik.bg/bulgaria/2017/12/02/3089881_reka_glazne_skusa_diga_krai_razlog/", "text": "Река Глазне е скъсала дига и е заляла земеделски земи в района на разложкото село Баня. Дигата е била скъсана тази сутрин, а водата е потопила и входа на курортното село откъм Разлог. На място са екипи на пожарната в града, служители на Гражданска защита и на кметството в Баня, които работят за овладяване на ситуацията. Кметът на града Красимир Герчев заяви, че няма проблеми на територията на другите населени места в общината. Снощи река Глазне е преляла и в района на Буната. Там е имало и багери, които са копаели през цялата нощ, за да направят диги и да се предпазят домовете на хората.", "date": "2017.12.02", "title": "Река Глазне скъса дига край Разлог"}
{"url": "http://www.dnevnik.bg/bulgaria/2017/12/02/3089899_mvr_i_prokuraturata_s_akciia_sreshtu_prestupna_grupa/", "text": "След извънредна среща при премиера Бойко Борисов, МВР и прокуратурата се похвалиха с разбита престъпна група за износ на лекарства. Проверявани са болници и аптеки на територията на София, Шумен, Сливница и Пловдив. В ГДБОП са разпитани 20 души, за 7 от които се счита, че са част от организирана престъпна група. На тях са повдигнати обвинения, като сред тях има и медицински лица. Според разследващите става въпрос за скъпи, животоспасяващи лекарства за деца и онкоболни на стойност стотици милиони левове. Седемте души са задържани за 24 часа. По акцията се работи от шест месеца, твърди ръководителят на специализираната прокуратура Иван Гешев. \"Производството, което наблюдаваме е образувано през месец септември. Данните и сигналът са получени още 6 месеца преди това. В хода на вчерашния ден бяха претърсени над 60 адреса. Предмет са данъчни престъпления и пране на пари. Предмет са лекарства - животоспасяващи, за онкоболни, за деца. В хода на проведените претърсвания бяха иззети лекарства на стойност милиони левове\", заяви още Гешев. Сред проверяваните адреси има и аптеки, стана известно от изявлението на директора на ГДБОП Ивайло Спиридонов. \"Лекарства, които са заплатени от НЗОК, са изкарвани от употреба и вкарвани в документооборот и износ в чужбина. Доказателствата ще бъдат достатъчни вероятно, които сме предоставили в прокуратурата. Става въпрос за най-различни аптеки. Има си хора, които са били изкупвачи на тези лекарства\", заяви още Спиридонов. Според вътрешният министър Валентин Радев четвърти месец се наблюдава случващото се в сектор здравеопазване, като тепърва щяло да се чува какво се случва в тази сфера. Той призова медицинските работници да застанат на страната на органите на реда. \"Работата на МВР, ДАНС и прокуратурата е постоянна и засилена през третото правителство на Бойко Борисов. Основният мотив за нашата активност е, че в сектора се дават значителни средства без значително подобряване на услугите\", заяви вътрешният министър. Здравният министър: Акцията показва, че лекарствата в България са най-добрите Резултатите от проведената акция показват, че лекуваме българските граждани с най-доброто, което се предлага в Европа, заяви здравният министър Кирил Ананиев. Той обяви, че е готов да спори с всеки, \"който може да докаже, че лечението, медикаментите, лекарствата, с които лекуваме българските граждани, са по-неефективни и по-некачествени от тези, които се прилагат в Западна Европа. Като пример ще дам резултатите от тази акция - Целият обем лекарства, открит при тази акция, е предназначен за страните от Западна Европа\", заяви още Ананиев. По-рано през деня премиерът Бойко Борисов по тема злоупотреби и финансово състояние на държавните и общински болници. На срещата бяха и шефове на специални служби, в това число и ДАНС, както и вътрешният министър Валентин Радев. Преди десетина дни министърът на здравеопазването Кирил Ананиев съобщи, че подготвя доклад за финансовото състояние на държавните болници. Все по-често оперативни проблеми в държавата се решават на извънредно съвещание през уикенда при премиера Бойко Борисов. Преди две седмици подобна среща имаше и за  катастрофите .", "date": "2017.12.02", "title": "МВР и прокуратурата с акция срещу престъпна група за износ на лекарства (видео)"}
{"url": "http://www.dnevnik.bg/bulgaria/2017/12/02/3089895_prezidentut_rumen_radev_shte_poseti_franciia_po_pokana/", "text": "Президентът Румен Радев ще бъде от 4 до 6 декември на работно посещение във Френската република по покана на колегата си Еманюел Макрон, съобщи прессекретариатът на държавния глава. В понеделник двамата ще имат среща в Елисейския дворец, във фокуса на която се очаква да бъдат двустранното икономическо и инвестиционно сътрудничество, партньорството в сферата на отбраната и сигурността, образованието и културата, както и теми от дневния ред на Европейския съюз. Президентът Радев ще посети Европейската космическа агенция и ще разговаря с директора й Йохан Вьорнер, след което ще се срещне с представители на българската общност във френската столица. Програмата включва още разговори с генералния директор на Организацията за образование, наука и култура на ООН (ЮНЕСКО) Одре Азуле, както и с генералния секретар на Организацията за икономическо сътрудничество и развитие Анхел Гурия. На 6 декември президентът Румен Радев ще посети базата на френските Военновъздушни сили в Сен-Дизие и ще изпълни полет на изтребител \"Рафал\". Поканата към българския държавен глава беше отправена по време на  посещението на президента Еманюел Макрон през август в България .", "date": "2017.12.02", "title": "Президентът Румен Радев ще посети Франция по покана на Емануел Макрон"}
{"url": "http://www.dnevnik.bg/photos/2017/12/02/3089717_fotogaleriia_ulichni_sblusuci_suprovojdat_kongresa_na/", "text": "Няколко души бяха ранени в Хановер при разпръсване на протест в северния германски град срещу конгреса на крайнодясната антиимигрантска партия \"Алтернатива за Германия\", предаде ДПА, цитирайки говорителка на полицията. Над 8 500 делегати участват във форума на партията, която агитира против действията на канцлера Ангела Меркел по отношение на мигрантите в страната.", "date": "2017.12.02", "title": "Фотогалерия: Улични сблъсъци съпровождат конгреса на крайнодясната \"Алтернатива за Германия''"}
{"url": "http://www.dnevnik.bg/sport/2017/12/02/3089910_tarei_byo_pobedi_furkad_s_po-malko_ot_sekunda_v/", "text": "Норвегия спечели и втория индивидуален старт за сезона в Световната купа по биатлон. След като преди няколко  Йоханес Бьо триумфира в 20-те километра , днес по-големият му брат Тарей спечели спринта. Той изпревари само със седем десети от секундата носителя на Големия кристален глобус за миналия сезон Мартен Фуркад. Бьо и Фуркад допуснаха само по една грешка в стрелбата, но норвежецът се оказа по-бърз в ски бягането. Бьо сгреши при второто посещение на огневия рубеж, а Фуркад при първото, но за победителя това не се оказа решаващо. Трети финала пресече Ерик Лезер, който дойде с 3.7 секунди изоставане. Топ 10 допълниха Емил Хегле Свендсен, Симон Шемп, Марио Долдер, Фредрик Линдстрьом, Андрейс Расторгуевс, Йоханес Кун и Яков Фак. Това е девета победа за Бьо в Световната купа и пета в спринта. Той не беше триумфирал от февруари 2013 г, когато победи в родината си в старта в Холменколен. След два индивидуални старта Мартен Фуркад води в генералното класиране със 102 точки, пред Йоханес Бьо (90) и Куентен Фийон (83). Тарей Бьо е с 81. Утре предстои преследване както при мъжете, така и при дамите. При жените то е на 10 километрова дистанция, а при мъжете – 12.5.", "date": "2017.12.02", "title": "Тарей Бьо победи Фуркад с по-малко от секунда в спринта в Йостерсунд"}
{"url": "http://www.dnevnik.bg/politika/2017/12/02/3089906_ninova_poiska_ot_evropeiskite_socialisti_poziciia/", "text": "Лидерът на БСП Корнелия Нинова настоя за обща позиция на Партията на европейските социалисти (ПЕС) против  различното качество на храните в Западна и Източна Европа . Това стана известно от съобщение на пресцентъра БСП. \"Това ще е конкретен пример, че се борим с неравенствата в Евросъюза - не само сред гражданите - между бедни и богати, а и като статус на различните държави- членки\", заяви Нинова в реч на заседание на Съвета на ПЕС в Лисабон, цитирана от преслужбата на социалистите. За двоен стандарт на продуктите, които големите компании предлагат на клиентите си в различните части на Европа, се заговори след като в началото на годината изследване показа разминаване в качеството, а  Вишеградската четворка настоя за спешни мерки . През юни българските власти обявиха, че при сравнението на 31 продукта на големи производители са открили  разминаване в състава на 7 продукта , което обаче е било в рамките на позволено от законодателството на Евросъюза, както и  сериозно завишаване на цените на продуктите на българския пазар . Втората проверка -  на етикетите , не показа разминавания. През юли Европейската комисия се произнесе, че  не вижда нужда да се създава допълнително законодателство , чрез което да се бори двойният стандарт. В края на септември обаче Брюксел лансира идеята  да бъдат отделени 2 млн. евро за работа по проблема.  Планът е 1 млн. евро да бъдат предоставени на европейския Съвместен изследователски център (JRC) за разработване на методика, чиято цел е да подобри сравнителните изследвания на храни, които се правят от различни институции и организации в държавите-членки. Останалите 1 млн. евро пък ще бъдат отделени за допълнителни изследвания и проучвания за качеството на храните в отделните държави-членки.", "date": "2017.12.02", "title": "Нинова поиска от европейските социалисти позиция против двойния стандарт на храните"}
{"url": "http://www.dnevnik.bg/bulgaria/2017/12/02/3089913_katastrofa_zatvori_kresnenskoto_defile/", "text": "Кресненското дефиле временно ще бъде затворено за движение, съобщиха от МВР. Причината е катастрофа между ТИР и лека кола, станала към 16.30 часа. По първоначални данни няма пострадали, но се налага обезопасяване на пътните платна. Движението през дефилето временно ще бъде преустановено до възстановяването на нормалните условия за движение. Екипи на Пътна полиция са място.", "date": "2017.12.02", "title": "Катастрофа затвори Кресненското дефиле"}
{"url": "http://www.dnevnik.bg/sport/2017/12/02/3089920_baiern_uvelichi_avansa_si_v_bundesligata_na_shest/", "text": "Байерн\" (Мюнхен) не изигра най-силния си мач, но спечели домакинството с 3:1 срещу \"Хановер\". Баварците трябваше да се потрудят доста, а второто и третото попадение паднаха в заключителните 25 минути от срещата. През първата част беше много интересно, като гол на  Левандовски  беше отменен, а \"Хановер\" изпусна дузпа. За \"Байерн\" точни бяха Видал, Коман и Левандовски. Полякът подобри рекорд на Герд Мюлер, след като вкара във всяко едно от първите седем домакинства от началото на сезона. Той вече има 14 попадения през тази кампания. Баварците започнаха много активно от първия съдийски сигнал, а Артуро Видал беше футболистът, кйто до 10-ата минута имаше два добри шанса. Чилиецът опита изстрели към вратата на \"Хановер\", а при единия от тях дори уцели страничния стълб. Все пак в 17-ата минута \"Байерн\" поведе и то именно чрез Видал. Халфът засече центриране на Томас Мюлер без дори да има идея да стреля към вратата, търсейки Левандовски. Полякът и вратарят на \"Хановер\" Чаунер обаче се разминаха с топката и тя влетя в мрежата – 1:0. Това не задоволи изцяло тима на Юп Хайнкес, който продължи да бъде много активен и да търси още попадения. Осем минути след гола на Видал, баварците вкараха за втори път, когато точен беше Левандовски. След намеса на системата за видеоповторения и съдиите в стаята обаче попадението на поляка беше отменено, заради минимална засада. Буквално в ответната атака \"Хановер\" стигна до дузпа, след като защитата походи лековато и проспа подаване към Феликс Клаус. Нападателят беше повален от Свен Улрайх, а вратарят на \"Байерн\" получи жълт картон. Никлас Фулкруг беше точен от бялата точка, но реферът Гуидо Винкман върна изпълнението, защото поне петима други играчи влязоха предварително в наказателното поле. При повторния си опит Фулкруг отново стреля в долния десен ъгъл на Улрайх, но по-лошо и вратарят на баварците спаси. Изпуснатата дузпа не сломи хората на Андре Брайтенрайтер и \"Хановер\" продължи да бъде много агресивен. В заключителните минути гостите дори играеха по-добре на \"Алианц арена\". Десетина минути преди почивката северняците дори изравниха. Клаус центрира от корнер, а Чарлисон Беншоп скочи най-високо, засичайки топката – 1:1. Това беше и първият случай от почти три години, при който \"Байерн\" получи гол от корнер. За последно това се случи в Бундеслигата през февруари 2015 г. През втората част \"Байерн\" опита да промени изхода на срещата, но играеше прекалено бавно. От друга страна баварците срещнаха много добре организиран отбор, който не оставяше никакви празни пространства. Хамес, който преди почивката грешеше голяма част от подаванията си, се активизира и до 60-ата минута отправи четири удара към вратата на Чаунер, но стражът на \"Хановер\" се справи. С огромни усилия \"Байерн\" все пак стигна до втори гол, при който имаше и късмет. Топката рикошира в гърба на защитник, стигна до Кингсли Коман и той с безпощаден удар изведе баварците напред. До края на двубоя времето стигна и за Роберт Левандовски да се разпише. Полякът пропусна няколко много добри шанса, веднъж дори Томас Мюлер тръгна да му подава вместо сам да завърши атаката на тима си. Все пак четири минути преди края на мача \"Байерн\" получи право да изпълни дузпа, след като Коман беше повален от Мартин Харник. Левандовски застана зад топката и с хладнокръвен удар реализира - 3:1. Нападателят влезе в историята, вкарвайки гол в седми пореден домакински мач от началото на сезона. Така той изпревари клубната легенда Герд Мюлер, който досега държеше върховото постижение с шест. Седмица, след като загубиха от  \"Борусия\" (Мьонхенгладбах)  баварците отново дръпнаха в класирането. Заради загубата на \"РБ Лайпциг\" с 0:4 при визитата на \"Хофенхайм\", авансът на \"Байерн\" вече е шест точки. Съперникът на \"Лудогорец\" в Лига Европа изигра много силен двубой и се изкачи на пето място в подреждането. \"Борусия\" (Дортмунд)  изоставаше в Леверкузен, но успя да измъкне точката с гол на Андрий Ярмоленко.", "date": "2017.12.02", "title": "\"Байерн\" увеличи аванса си в Бундеслигата на шест точки, а Левандовски подобри нов рекорд"}
{"url": "http://www.dnevnik.bg/video/2017/12/02/3089922_video_skokut_na_grigor_dimitrov_v_baseina/", "text": "Малко след като записа исторически успех, като  спечели титлата от финалите на АТП в Лондон , българският тенисист Григор Димитров се наслаждава на заслужена почивка. Тенисистът, който вече е трети в света, разпространи видео от ваканцията си на острова на Ричард Брансън в Атлантическия океан, част от групата на Британските Вирджински острови. На видеото се вижда как Димитров скача в басейн върху надуваемо розово фламинго.", "date": "2017.12.02", "title": "Видео: Скокът на Григор Димитров в басейна"}
{"url": "http://www.dnevnik.bg/sport/2017/12/02/3089605_lindzi_von_preturpia_tejko_padane_v_leik_luis/", "text": "Линдзи Вон претърпя тежко падане по време на спускането за Световната купа по ски в Лейк Луис. Американската състезателка се движеше отлично по трасето и беше на път да даде най-доброто време, но загуби контрол и падна. Тя се озова в предпазните мрежи, а състезанието се забави, докато ѝ беше оказвана помощ. За нейно щастие, притесненията за тежка контузия се разминаха. Вон се изправи и се спусна по пистата до финала. По време на тренировката преди първото спускане за сезона американката даде второто най-бързо време. Това създаде очаквания за силно представяне в надпреварата. Вон има надежди за силно представяне през сезона, след като пропусна голяма част от миналия, докато се възстановяваше след контузия на ръката. Голямата цел пред американката са олимпийските игри в Пьончан 2018. Австрийката Корнелия Хютер се представи най-добре в спускането и спечели състезанието с 1:48,53 мин. Тя изпревари с 0,09 сек Тина Вайратер, а Микаела Шифрин се нареди трета. Австрия имаше поводи за радост и при мъжете. Винсент Крайхмайер спечели супергигантския слалом с 1:09,71 мин. Норвежецът Шетил Янсруд завърши втори с 1:09,94 мин, а друг австриец - Ханес Райхелт, стана трети.", "date": "2017.12.02", "title": "Линдзи Вон претърпя тежко падане в Лейк Луис"}
{"url": "http://www.dnevnik.bg/analizi/2017/12/02/3082783_pomosht_za_speshna_pomosht/", "text": "За 2016 г. са отчетени 752 000 повиквания. Подчертавам - над ¾ милион повиквания годишно. Няма обаче публикувани данни на кои за колко минути се е отзовал екип – от получаването на обаждането до пристигане на медиците на адреса.  Тук е и една слабост на системата. Безспорно такива данни в нея има и публикуването им ще покаже един реален неин образ – колко от тях са изпълнени в \"приличен\" интервал 8-10 минути и колко – в по-голям вкл. и в недопустимо голям. От тук нататък – колко от повикванията са в малък град/село с къси дистанции и по-слабо натоварени улици и колко – в голяма и претоварена с трафик София (Пловдив, Варна и пр.). И – колко от тях са по шосетата ни. А с повече техническа осигуреност (малка камера например) ще може да се регистрират и причините. Например - нашето поведение като граждани и шофьори – дали стоим нахално и безучастно или поне се мъчим по най-бързия начин да освободим трасето на линейката. И едва при наличието на такива данни ще можем да обсъждаме възмущенията за закъснели линейки. Да, хората са абсолютно прави да негодуват, особено когато чакат линейка за техен близък. Естествено и аз не бих искал да бъда такъв човек и никой нормален човек не би искал. Но, ако се окаже, че големите закъснения са рядкост при 752 000 повиквания?  Но нали сме в епохата на електронните комуникации. Дали не може \"Спешна помощ\" освен всичко друго, да регистрира и мнения на пациенти и техни близки за получената (неполучената) помощ?  Това е второто число, което искам да подчертая. Значи: имаме около 562 400 такива неправилни повиквания. Или - над половин милион.  Опитвам се да си представя. Шофьорът се бори с трафика, лекарят се подготвя за писъци и кръв и като пристигат, намират баба вдигнала кръвното, кварталния пияница, прекалил с дозата или по-лошо: \"никого\". Станали са жертва на извратеното чувство за хумор на поредния идиот. Това - при две от три повиквания! Нямам данни колко \"струва\" едно повикване, но нека заради примера да допуснем, че струва само 20 лв. (15 лв. за пътуването и 5 лв. за заплатата на лекаря). И да умножим. Три пъти проверявах елементарната си сметка, защото и аз не повярвах: минимум 11 (единадесет) милиона лева ни струват неправилните повиквания на най-необходимата ни помощ. И тези 70 % се съобщават и от системата, и от медиите рутинно и без никакъв коментар. Но те показват три изключително важни неща: - че ако ги нямаше дори половината от тези неправилни повиквания, може би системата щеше да работи поне два пъти по-адекватно (по-бързо, по-учтиво, с по-малко враждебни оператори, с по-достатъчно оборудване, с по-малко груби лекари) - че е необходима огромна просветителска работа: първо - от здравната система и второ - от медиите. Или обратно – първо от медиите: как драстично да намалим неправилните повиквания на \"Спешна помощ - че е необходима някаква административна намеса. Нямам капацитета да преценя кой орган каква санкция трябва да налага. Но е очевидно, че когато и ако става дума за нагла злоупотреба с животоспасяваща помощ, санкцията трябва да е съразмерна. И висока, много, ужасно висока. Спешната помощ е за нас – нека да си я ценим и компетентно критикуваме. И да и помагаме - с любов.", "date": "2017.12.02", "title": "Помощ за Спешна помощ"}
{"url": "http://www.dnevnik.bg/zelen/2017/12/02/3087274_v_bulgariia_78_ot_horata_sa_izlojeni_na_opasen_vuzduh/", "text": "Делът на българите, които дишат опасно замръсен въздух, е много над средното за държавите-членки на Европейския съюз. Това се вижда от данните в последния  годишен доклад за състояните на въздуха в България  на Изпълнителната агенция по околна среда (ИАОС), както и от сравнения на европейските страни по този показател, направено от Европейската агенция за околна среда към Европейската комисия. Данните в доклада са за 2015 г. и са най-актуалните публично достъпни. Измерванията на българската екоагенция се изпращат периодично в европейската екоагенция. Докладът на ИАОС отчита и покачването на количеството прах във въздуха в страната в сравнение с предходната година. В България процентът на населението, изложено на наднормени нива на фини прахови частици (ФПЧ10, тоест с размер под 10 микрона) е значително над средния за Европа (където за периода 2013-2015 е между 16 и 20% (Air quality in Europe — 2017 report, стр. 8). В страната процентът на населението, което изложено на над допустимите норми на замърсяване с фини прахови частици (ФПЧ10) е много висок – , живеещо в градове и селища, в които се измерва този замърсител. В документа се прави коментар, че изчисленията са извършени по методика на европейската агенция, която изчислява възможния максимален размер на засегнатото население, със следното допускане: във всяко населено място, в което е регистрирано превишение на допустимата норма, цялото население е изложено на негативното влияние на съдържанието на прахови частици. Според  сравнителна таблица за Европа  на процента градско население, изложено на наднормени (спрямо средноденонощната норма) нива на замърсяване с ФПЧ10 в България е 78%. В Словения и Малта 100% от градското население е изложено. Висок процент - подобен на България, имат и Хърватия и Полша - 81%.   След Италия (60%) и Румъния (57%) процентът на градското население, изложено на наднормено ниво на ФПЧ10, рязко спада под 19%, а в 10 държави, между които Австрия, Белгия, Естония, показателят е нула. Средният процент за ЕС е 19 на сто. През 2015 г. допустимата норма на замърсяване с прах е нарушена във всички места, където се измерват стойности на територията на страната, т.к. във всяко от тях има поне един пункт, в който са регистрирани повече от 35 средноденонощни стойности, превишаващи праговата стойност за ФПЧ10 (50 µg/m3).  (ФПЧ10 и ФПЧ2.5), наред с озона (О3) са  , следвани от бензо(а)пирен. Праховите частици влизат в дихателната система и в кръвоносните съдове и причиняват много здравословни проблеми. Спрямо размера се разделят на:  - частици с диаметър под 10 микрона и  частици с диаметър под 2.5 микрона. По-дребните ФПЧ2.5 са по-опасни за здравето, защото навлизат по-лесно и дълбоко в човешкия организъм. Въпреки, че измерванията на замърсяването на въздуха се публикуват на сайта на ИАОС, те са с ден закъснение, а не в реално време и не са лесно достъпни за гражданите. За сравнение Полската агенция за опазване на околната среда публикува данните от официалните измервателни станции в реално време, като могат да се свалят данни и за допълнителни анализи, информацията е налична и на английски език, предоставена е и апликация за телефон, за да може човек да се информира в реално време за качеството на въздуха. Документът отчита и покачване на количеството прах (фини прахови частици - ФПЧ) във въздуха в страната в сравнение с предходната година при по-едрите частици (ФПЧ10). Съществен е ръстът на по-опасното запрашавне - емисиите на ФПЧ2,5 са се увеличили с 37 % от 21 хил. т през 1990 г. до 29 хил. т през 2015 г., като причина за това е нарасналата употреба на дърва за огрев в бита. През 2015 г. емисиите на прах (ФПЧ10) в страната са се увеличили спрямо 2014 г. с 3.66 хил. т. на 50 хил.тона. Причина за това е както нарасналата употреба на дърва за битови нужди, така и на увеличените емисии от негоривни производствени процеси (например в селското стопанство) и пътен транспорт. Други основни причини за наднормено замърсяване с прахови частици са опесъчаването и осоляването на улиците и пътищата през зимата. Битовото отопление е основен източник на фини прахови частици, емитирайки 52% от общото количество ФПЧ10 и 80% от ФПЧ2.5, изхвърляно в атмосферата през 2015 г., се казва в доклада. 52% от по-едрите фини прахови частици в България се отделят от горене на твърдо гориво за отопление, общо 16% е от транспорт (10% пътен и 6% друг транспорт), 9% се дължи на ТЕЦ-ве, 32 % на негоривни производствени процеси. 80% от праховото замърсяване с ФПЧ 2.5 в страната се емитира от битово отопление. Други 9% от смога са от негоривни производствени процеси, едва 8% се дължат на пътния транспорт, а 2% – заради ТЕЦ-ве. Най-голям брой превишения на средноденонощната норма ( 50 µg/m3 ) през 2015 г. са измерени във Видин – 188 дни, Плевен - 138 дни, Бургас – кв. Долно Езерово – 116 дни и Монтана – 115 дни. На 5 април 2017 г. Съдът на Европейския съюз осъди България заради систематичното превишаване на допустимите норми за замърсяване с фини прахови частици, както и заради липсата на ефективни мерки за справяне с проблема в периода от 2007 г. до 2014 г.", "date": "2017.12.02", "title": "В България 78% от хората са изложени на опасен въздух, средно в ЕС - 19%"}
{"url": "http://www.dnevnik.bg/evropa/novini_ot_es/2017/12/02/3089186_da_repatrirat_migrantite_ot_libiia_-_es_i_afrika_si/", "text": "Да се репатрират всички мигранти от Либия - поставената цел на  срещата на върха между Европейския съюз и Африка  е една от най-сложните за страна, която е обхваната от анархия, при наличието на организирани мрежи за трафик на хора и при трудността да се установи броя на мигрантите. В следващите дни ще бъдат спешно репатрирани около 3800 души, обяви председателят на комисията на Африканския съюз (АС) Муса Факи Махават, като подчерта, че това са само мигрантите в лагер близо до Триполи, най-леснодостъпната зона в Либия. Страната е опустошена от братоубийствени войни между всякакви въоръжени групировки с политически, религиозни или просто престъпни цели. Тези 3800 души са зрънце пясък спрямо мащабите на задачата в либийската пустиня. Муса Факи смята, че мигрантите са между 400 000 и 700 000. Тази голяма разлика в оценката говори достатъчно за неяснотата на мисията, която поеха европейските и африканските лидери в Абиджан. \"Либийското правителство ни каза, че има 42 лагера. Те със сигурност са повече\", заяви Факи, който не си прави илюзии. Извън контрол Според последните статистики на Международната организация по миграцията (МОМ) 15 000 мигранти гният в центрове за задържане, които неофициално се контролират от правителството на националното единство. Повечето от тези центрове се ръководят от милиции, които са верни на това правителство. Хиляди мигранти са затворени в центрове извън всякакъв контрол, без значение дали от либийските власти или от международни организации. Някои от тези незаконни места за задържане се управляват от милиции, които отвличат мигранти от градовете и ги изтезават преди да се обадят по телефона на семействата им да платят откуп. Този трафик се е превърнал в доходоносен бизнес за редица милиции, които са създали добре организирана мрежа с разклонения в други африкански страни за прехвърляне на финансови средства. Също в тези центрове се извършва продажба на мигранти. Първо обаче трябва да се репатрират тези, които се намират в леснодостъпните лагери, казват в АС. \"Опразването на лагерите е положителен напредък. Смятам, че ще се отрази и на робството\", смята директорът на МОМ Уилям Лейси Суинг. Той подчертава, че 13 600 мигранти в затруднено положение вече са били репатрирани тази година. Главоблъсканица Началникът на европейския отдел на МОМ Еудженио Амбрози смята, че репатрирането на 15-те хиляди мигранти от лагерите на правителството може да стане за \"шест седмици до два месеца\". От Африканския съюз съобщиха, че може да се използват наети от Мароко самолети. Амбрози обаче поставя едно условие - \"страните, откъдето идват, да предоставят необходимите документи\". Именно това е една от главоблъсканиците по темата. Голяма част от мигрантите нямат документи, било заради слабите им национални администрации, било защото не искат да се връщат в страните си. Необходимо е съответните страни да изпратят свои представители, които да идентифицират гражданите им и да им дадат документи, за да може да бъдат репатрирани. \"Репатрирането може да става само на доброволен принцип\", напомня Суинг. Преброяването на гражданите на една или друга страна \"е бавна и трудна работа. Трябва да се срещнем с всеки мигрант там. Нашият посланик трябваше да свърши огромна работа при трудни условия\", обяснява началник отдела на гражданите на Кот д'Ивоар в чужбина Исиака Конате при репатрирането на 600 души от страната в началото на ноември. При това Кот д'Ивоар, Сенегал и някои други страни правят това доброволно, обаче пожелали анонимност източници от неправителствени организации отбелязват, че някои държави не гледат с добро око на завръщането на неуспелите мигранти, защото те нямат работа и няма условия по приемането им обратно. Затова е належащо да се помага на тези страни за завръщането на мигранти, подчерта източник от Африканския съюз./БТА", "date": "2017.12.02", "title": "Да репатрират мигрантите от Либия - ЕС и Африка си поставиха твърде сложна задача"}
{"url": "http://www.dnevnik.bg/ot_vas/novini_ot_vas/2017/12/02/3088286_kak_se_remontira_neftena_sonda_na_parking/", "text": "Снимките за   край спортна зала в Баку имат своето продължение. Една от сондите, работещи край спортната зала очевидно се нуждаеше от ремонт. Помощен кран беше дошъл на място.", "date": "2017.12.02", "title": "Как се ремонтира нефтена сонда на паркинг"}
{"url": "http://www.dnevnik.bg/sport/2017/12/02/3089607_spechelvane_na_vuzmojno_nai-mnogo_machove_v_grupata_e/", "text": "Спечелването на възможно най-много мачове в групата е първата цел пред националния отбор по волейбол за световното първенство догодина. Това заяви селекционерът Пламен Константинов след  жребия за надпреварата , която ще се проведе в България и Италия от 10 до 30 септември 2018 г. \"За мен жребият е нормален - нито най-добрият, нито най-лошият. Когато става дума за световно първенство, не може да очакваш да ти се паднат слаби отбори. Това, което прави впечатление, е, че в останалите групи има по три изявени тима, докато при нас са пет с по-изравнени възможности. Но това не означава, че не съм доволен - приемам го какъвто е и започваме да мислим за съперниците\", каза Константинов, цитиран в страницата на българската федерация във \"Фейсбук\". \"Най-важното е да излезем от групата с възможно повече победи, защото за следващата фаза вече се зачитат и точките срещу отпадналите отбори. Това беше добро решение, което ще повиши качеството на двубоите\", каза селекционерът. България ще играе във Варна със световния шампион Полша, Иран, Куба, Финландия и Пуерто Рико. За следващата фаза се класират първите четири. \"Полша е актуалният световен шампион и съм убеден, че ще излезе с най-доброто, с което разполага. На домашното европейско направиха експерименти с млади състезатели и в крайна сметка се провалиха. Догодина ще бъдат максимално мотивирани да се реабилитират пред феновете си\", заяви Константинов. Според него с идването на легендарния треньор Хулио Веласко отборът на Иран е пробил в световния елит. \"Фактът, че се задържа там, е доказателство за голямото му израстване. Могат да победят всеки. Финландия има европейски стил и добра организация на игра. Традиционно неудобен за нас съперник, който през последните години ни е побеждавал неведнъж. Вярвам обаче, че класата на българския тим е по-висока.\" По думите му Куба е най-непредсказуемият отбор в групата. \"Никой не знае с какъв състав ще се явят. Практически и те могат да създадат неприятности на абсолютно всеки отбор. Ще бъде интересно. Пуерто Рико вероятно изглежда по-скромен спрямо останалите в групата, но не трябва да бъде подценяван. Имат американски стил, а повечето им състезатели играят в колежанското първенство на САЩ или по южноамериканските шампионати\", допълни Константинов.", "date": "2017.12.02", "title": "Спечелване на възможно най-много мачове в групата е първата цел пред волейболистите за световното"}
{"url": "http://www.dnevnik.bg/analizi/2017/12/02/3089394_moratoriumite_v_zdraveopazvaneto_ne_svivat_razhodi_i/", "text": "Текстът е от бюлетина на  Института за пазарна икономика (ИПИ) Казват, че насилието е последното убежище на некомпетентния. Тази фраза изглежда като много точна аналогия на наложения мораториум върху финансирането на нови лекарства и нови медицински дейности от НЗОК през 2018 г. Причината за ограниченията е неспособността на управляващите да ограничат стръмното увеличение на здравноосигурителните разходи през последните години. Въпреки че предходното правителство разполагаше с около две години, а настоящото с близо цяла година, ако не да се справи, то поне да положи първите стъпки за разрешаване на проблема, напредък не се наблюдава. Вместо това се прибягва до крайни мерки, които противоречат на логиката, нормативната уредба и не дават резултат, защото винаги се намира възможност за заобикаляне на ограничението. През 2015 г. за първи път влиза в сила забрана за сключване на нови договори на НЗОК за извършване на нови медицински дейности. Година по-късно, в допълнение на бюджетните лимити за болниците се въвеждат и лимити за дейностите, които могат да извършват, а междувременно текат редица технически ограничения, взимани с решения на надзорния съвет на НЗОК. Ефектът от всичко това е, че през 2015 г. разходите за болнична помощ са с над 240 млн. лв. над гласуваните със закона за бюджета на НЗОК, което е увеличение от 16,5%. Въпреки че разходите през 2015 г. са около 1,5 млрд. лв., бюджетът за 2016 г. предвижда болничната помощ да получи около 1,35 млн. лв. или със 150 млн. лв. по-малко от реално изразходените през предходната година. Разходите за болнична помощ през 2016 г. са над 1,6 млрд. лв., което е с около 17,5% над гласуваното в закона за бюджета. Средствата от резерва за непредвидени разходи на НЗОК формира над 80% от допълнителните разходи и през двете години, т.е. още с приемането на бюджета на касата е ясно, че преразходите са неизбежни. Останалата част обаче се отпускат по усмотрение на надзорния съвет на НЗОК в резултат на вътрешнокомпенсирани разходи или по-висока събираемост на приходите. Т.е. освен че в началото на годината е ясно, че заделените средства за болнична помощ са твърде малко, поради което се предвиждат средства за уж непредвидени разходи, в течение на годината НЗОК отпуска допълнителни средства. Казано по друг начин – от една страна се приемат мерки за ограничаване на ръста на разходите за болнична помощ, а от друга те растат през годината по сравнително непрозрачен начин. Същият ефект може да се очаква и от мораториуима върху финансирането на нови лекарства. Той засяга 17 лекарства и се очаква да доведе до спестявания в размер на около 25-30 млн. лв., което е пренебрежимо малко на фона на предвиден бюджет за лекарства в размер на 1 млрд. лв. От здравната комисия в парламента защитиха решението като временна мярка, докато се приемат промени в нормативната уредба, с които да се позволи финансирането на терапевтичен резултат, а не за отделни лекарства. Това обаче е странно оправдание, като се има предвид, че през последните три години бяха въведени редица ограничения пред фармацевтичния сектор, като изискването за най-ниска цена на ниво производител в Европейския съюз, ценово рефериране за лекарства, заплащани от НЗОК, с най-ниските цени в други страни от ЕС, задължителна отстъпка от 10% от цената на лекарствата без аналог и под патентна защита, които се плащат от НЗОК, оценка на здравните технологии и др. Всичко това показва, че законодателната власт по-скоро се лута сред редица възможни решения, но все не успява да намери правилната сплав от нормативни изменения. Постоянните оправдания за необходимост от още време и налагане на временни мерки вече звучат банално, тъй като все не дават желания резултат, напротив – разходите продължават да растат, а потребителите продължават да са недоволни от здравните услуги. Едно обаче е сигурно – реформите в здравноосигурителната система в България от последните години са насочени единствено към централизирането управление на системата без грижа за потребителите на здравни услуги. Всичко това се случва на фона на: - опита на редица страни, които са трансформирали здравните си системи от постсоциалистически тип; - купища международни доклади за добри практики в управлението на здравеопазването; - стотици хиляди левове, изхарчени за консултантски услуги за оценка на състоянието и изготвяне на планове за реформа на здравната система в България. Проблемите, както в този, така и в редица други публични сектори, са известни от години. Необходима е само малко политическа воля, за да започне разрешаването им. То няма да се случи в рамките на една или две години, но все от някъде трябва да започне. Това обаче няма да стане с налагането на мораториуми и ограничения пред здравните грижи, защото те единствено показват неспособността на управляващи да се справят с проблемите по същия начин, по който щраусите си заравят главите в пясъка.", "date": "2017.12.02", "title": "Мораториумите в здравеопазването не свиват разходи и не решават проблеми"}
{"url": "http://www.dnevnik.bg/photos/2017/12/02/3088764_snimka_na_denia_sinite_oblaci_na_jupiter/", "text": "НАСА разпространи снимка, направена от космическия кораб \"Джуно\", на която се вижда повърхността на Юпитер. Кадърът е от 24 октомври и е направен от близо 19 хил. километра разстояние. На снимката се виждат сините облаци над северното полукълбо на планетата.", "date": "2017.12.02", "title": "Снимка на деня: Сините облаци на Юпитер"}
{"url": "http://www.dnevnik.bg/detski_dnevnik/2017/12/02/3084295_za_ljubovta_i_silata_na_priiatelstvoto_razkazva_djon/", "text": "Писателят Джон Грийн определя новият си роман \"Костенурки до безкрая\" като \"най-личния досега в смисъла на това, че не се ограничава само до миналото\". В него читателят среща 16-годишната Аза, която прекарва всеки ден в борба с обсесивно-компулсивно психическо разстройство, също като Грийн. Авторът признава, че има подобен проблем от детството си и дълго време не е намирал сили да говори за това публично. Споделя и че част от причината да предаде посланието си под формата на художествен текст е именно желанието му да намери начин на изразяване, който да му позволи да погледне на проблема като страничен наблюдател. Шестнайсетгодишната Аза никога не би се вглъбила в тайните на избягалия милиардер Ръсел Пикет, но щом биват намесени награда от сто хиляди долара и безстрашната ѝ най-добра приятелка Дейзи, жаждата за разкрития на Аза се пробужда. Двете заедно поемат към дългия път и широките граници, които ги делят от сина на Ръсел Пикет, Дейвис. Романът разказва за любовта и силата на дългогодишното приятелство. Аза се старае. Старае се да бъде добра дъщеря, добра приятелка, добра ученичка и може би дори добър детектив, докато междувременно живее в постоянно стесняващата се спирала на собствените си мисли.", "date": "2017.12.02", "title": "За любовта и силата на приятелството разказва Джон Грийн в \"Костенурки до безкрая\""}
{"url": "http://www.dnevnik.bg/zdrave/2017/12/02/3089513_tri_kafeta_na_den_sa_po-polezni_za_zdraveto_otkolkoto/", "text": "Хората, които пият до три-четири кафета на ден са по-здрави и са в по-нисък риск от диабет, деменция, сърдечно-съдови и чернодробни болести, някои видове онкологични заболявания и като цяло преждевременна смърт в сравнение с хората, които изобщо не пият кафе. Това показва обобщителен анализ на над 200 научни трудове, посветени на ефектите от пиенето на кафе върху здравето, цитиран от \"Гардиън\". Накратко изводът от анализа е, че има повече ползи от пиенето на кафе отколкото от въздържанието, но при умерена консумация. Оптималната доза е не повече от четири чаши на ден и изключение от тенденцията за положителен здравословен ефект има за бременните жени и за хората с висок риск от фрактури, т.е. с ниска костна плътност. Обобщението разглежда 201 изследвания и експерименти от цял свят, включително и 17 клинични проучвания. Проведено е в британския Университет на Саутхамптън и резултатите са публикувани в последния брой на Британския медицински журнал (BMJ). Най-добри здравни показатели и нисък риск от болести на сърцето има при хората, които пият по  , пише в анализа. Повече от три чаши не водят до вреда, обаче наблюдаваните благотворни ефекти са по-малки, уточняват учените. При редовните любители на топлата напитка като цяло има   и от рак на простатата и шийката на матката, кожата и черния дроб, както и от диабет тип 2, камъни в жлъчката и подагра. От статистиката личи, че от всички органи, върху които влияе, кафето има най-голям благотворен ефект за  , включтелно срещу цироза. Учените от Саутхамптън напомнят и че добавките, с които си отива кафето, като рафинирана захар и тестени изделия, са все така повече вредни отколкото полезни.", "date": "2017.12.02", "title": "Три кафета на ден са по-полезни за здравето отколкото нито едно, твърдят учени"}
{"url": "http://www.dnevnik.bg/sviat/2017/12/02/3089188_zashto_decata_na_megan_markul_i_princ_hari_niama_da/", "text": "Годежът на любимия ерген в британското кралско семейство  принц Хари  за американската актриса  Меган Маркъл  счупи много табута за монархията и породи още повече въпроси за протокола. За пръв път от десетилетия американка ще стане част от високопоставената фамилия. За целта Маркъл, която е протестантка, ще трябва да бъде кръстена в Англиканската църква, чиято глава е бабата на младоженеца – кралица Елизабет. Тя няма обаче да получи титлата \"принцеса\", защото  няма кралска кръв.  А ако двамата с Хари имат деца, те също няма да станат принцове и принцеси, освен с изричното разрешение на кралицата. Причината – указ от 1917 г., дело на прапрадядото на Хари,  крал Джордж Пети . В него се казва, че внуците на суверена по пряка мъжка линия получават същите титли, каквито и децата на херцозите. Тоест, докато кралица Елизабет е на трона, децата на Маркъл и Хари ще бъдат съответно малките лорд или лейди  Маунтбатън-Уиндзор . Изключение прави само най-големия жив син на най-големия син на  принца на Уелс  (в момента това е Чарлз). В случая –  принц Джордж , първородния син на принц Уилям и  херцогинята на Кеймбридж Катрин . Според указа от 1917 г.,  принцеса Шарлът  трябваше да бъде лейди Шарлът Маунтбатън-Уиндзор, но през 2012 г., кралицата издаде нов указ, според който всички деца на най-големия син на принца на Уелс имат право на титлите \"кралско величество\"\"принц\" и \"принцеса\". Няма пречки кралица Елизабет да направи същото и за децата на новата монархическа двойка. Но те няма да получат титлата с рождението си.", "date": "2017.12.02", "title": "Защо децата на Меган Маркъл и принц Хари няма да бъдат принцове и принцеси"}
{"url": "http://www.dnevnik.bg/intervju/2017/12/02/3089440_ognian_draganov_starozagorskiiat_festival_triabva_da_e/", "text": "- Миналата година по време на ФОБИ и като гост на Балканската среща бяха както Роланд Баумгартнер, така и Андреан Холендер. От тях дойде предложението да направим този мюзикъл за следващата година – за юбилейното издание на Фестивала, то да бъде продукция на Държавна опера-Стара Загора и с перспективата да бъде извадено и показано в Австрия и Китай. За мен беше голямо предизвикателство, тъй като чух само фрагменти. Бяха написани арията на граф Андраши, в изпълнение на Петър Дворски, и дуетът на Сиси и кайзера Франц Йозеф, записани във Виена от двама австрийски певци. Мюзикълът като форма за мен е територия за поставяне от балетни режисьори, майстори на балета. Но след като се запознах с либретото и с музиката, се реших на предизвикателството, тъй като самият маестро Баумгартнер на партитурата и на клавира е написал: \"опера-мюзикъл\". И действително, това е европейски мюзикъл, който съчетава класическия американски мюзикъл и традициите в/на писане на мюзикъл, подобно на Ленард Бърнстейн – неговият \"Кандид\". Затова се съгласих да го направя, да бъда режисьор на заглавието. Като, разбира се, моята концепция за Фестивала – а убедих и селекционната комисия, е, че на Фестивала на оперното и балетното изкуство в Стара Загора, едно уникално събитие в музикалния календар на България, трябва да се показват тенденции и заглавия, които не са сред добре познатите. Чрез които публиката разпознава операта и балета като жанр. А да се представят заглавия и с друга насоченост, с друг поглед или за нашата публика са малко по-нестандартни. Въпреки че в този мюзикъл не намирам абсолютно нищо нестандартно. Това е един класически мюзикъл, какъвто е \"Котките\", \"Булевардът на залеза\", \"Клетниците\". Красива музика, сантиментална, която вълнува публиката с мелодии и сцени. Много добро постижение на нашата Опера. На премиерата присъства и композиторът, той е изключително доволен, въодушевен. И вече имаме предложение през 2019 г., в периода когато Виенската опера е в почивка, да представим този спектакъл в Щатсопера (Wiener Staatsoper). Смятам че хората които заложиха на Старозагорската опера, а и самата Старозагорска опера, която инвестира в този мюзикъл – като мениджър го казвам, ще имат траен продукт, който ще представи в чужбина не само нашите постижения, но и тези на българската оперна култура. - Аз се запознах с тях преди 4 години, когато бях режисьор на Русенската опера. С Баумгартнер ни запозна Андрия Павлич, с когото пък сме работили заедно много: и в Сараево, и в Белград, и в Колумбия. Той ми предложи да видя една творба на маестро Баумгартнер – беше \"Мерилин Монро\", и оттам тръгна нашата творческа връзка. Андреа Павлич е и оркестратор на \"Сиси\", той дооркестрира мюзикъла, адаптирайки го за оркестъра. Костюмите с прекрасна визия изградихме заедно с Гендони, сценограф малко непознат за България, но изключително талантлив – с умело съчетаване на костюмите, динамична мисъл в декора. Всичко това беше видяно и оценено от публиката, съдейки по техните аплаузи. Надявам се да се сбъднат плановете в близкото бъдеще – 2019 година. Хубавото на тези копродукции е, че обменяме информация и не правим само класически оперни заглавия, а стойностни съвременни произведения, които намират бял свят. И една новина, която снощи научих: един от депутатите в австрийския парламент е заявил, че Баумгартнер не е дооценен в Австрия, но държава като България, провинциален театър какъвто е Старозагорската опера, подкрепя талантлив композитор и прави неговото произведение достояние на публиката, всъщност представя и реализира негова партитура. Надявам се да имаме подкрепата на Австрийския парламент, за да можем по най-добрия начин да се представим в Австрия – в сърцето на оперната и европейската култура. - Тъй като знаехме за изнасянето на мюзикъла в Австрия, търсихме приликата на главните действащи лица на първо място с Елизабет Австрийска, известна под името Сиси; с кайзер Франц Йозеф, който е владетел на Австрия, император на Австрия и Унгария; граф Андраши и Бей Мидълтън. Спряхме се на Емилия Иванова – блестяща българска певица, малко позната у нас, но стигнала до последния етап на Operalia, дирижирана от самия Пласидо Доминго. И така гласът се срещна с визуалните изисквания – моите и на Гендони, за Сиси и за кайзер Франц Йозеф – Валери Турманов, който също работи в Операта.  - Аз имах пълна свобода, тъй като все пак това, което си е представял, пишейки мюзикъла, е съвсем различно. Разбира се, в никакъв случай не мога да променя сюжетните линии, но динамизирайки разказа, слагайки и втори план – на куклите, на балетните сцени, с изразните средства на мюзикъла, всъщност разтваряме пространството за едно по-широко поле. Не само за забавление, какъвто елемент съществува в по-голяма степен в мюзикъла, и красивите мелодии, но и да покажем една по-различна визия, по-различна динамика на действието. И именно затова, особено във втората част, където мюзикълът се динамизира много, направихме тези интересни сюреалистични платна и на войната, и на гръцката сцена и на финала с това грандиозно Agnus Dei, красиво платно, успяхме да разтворим разказа и публиката да разбере малко повече за живота на тази красива жена, за тази двойка – най-високата двойка в Европа в края на 19 век. Жена, която е първообразът на всички жени от 20 век и се превръща в модел за подражание на жените, а при мъжете в модел за жена. Като започнем с Коко Шанел, минем през Мерилин Монро, и накрая свършим с принцеса Даяна, която има подобна съдба на Сиси Австрийска.  - Неслучайно няколко пъти съм споменавал, че този Фестивал трябва да излезе от рамките на преглед на българските оперни театри, тъй като начинът на финансиране на фестивала и начинът на гостуване на оперните театри се превръща в представяне на техни продукции, които не са от изминалата година, а са на повече от 4-5 години. Това исках да прекъсна. И още, добре познати оперни заглавия според мен не трябва да има. Фестивалът е единственото място, където можем и трябва да показваме тенденциите в развитието на операта и балета, други/различни заглавия, които обикновено няма как да се играят много в нормалния репертоарен план. Съжалявам, че на юбилея на нашия Фестивал не можахме да покажем точно такова българско заглавие, но пък имаме българска музика в лицето на четирима прекрасни български музиканти които живеят във Виена – братята Владигерови, Ружа Семова на пианото и на първо място цигуларката – Теодора Сороков. На 2 декември те ще представят по необичаен начин музиката на Панчо Владигеров, дядото на тези страхотни атрактивни музиканти. Селекцията трябва да бъде правена в посока гостуване на чужди трупи, които представят необичайни оперни заглавия. Ако някоя Опера в България дръзне да направи нещо – както в момента каним Музикалния театър с един български мюзикъл \"Бягство\", разбира се, е добре дошъл. Би трябвало да бъде селектиран. Но пак ще кажа, фестивалът трябва да е своеобразна витрина, на която да можем да показваме друг асортимент. Бижута, с които хората да си направят подарък.  Тази година имаме двама солисти от Мариинския театър, които ще участват в \"Лебедово езеро\" – Татяна Ткаченко и Иван Оскорбин. По наша покана беше осъществена връзка с Форум Русия в България, с директора на Мариинския театър Валери Гергиев, и така стигнахме до поканата на тези изключителни балетисти. Това е пътят. Нова белградска опера идва с \"Орфей\" на Монтеверди, първата опера изобщо като жанр, представена преди 410 години, което празнуваме тази година, и 450 години от рождението на първия оперен композитор Клаудио Монтеверди. Ето такава опера има място на фестивала – с антични, оригинални инструменти, каквито не виждаме обикновено в нашите зали. Това са гитарони, лютни, теорбото, виола да гамба, виола да браччо (viola da braccio), щрайхови инструменти с по-къси шийки, чембало, орган, с които тогава са се акомпанирали всички тези произведения.  - Популярната опера на Хендел \"Алчина\", позната в Европа, но до този момент непредставена в България. Това е копродукция между Виенската музикална академия (певците имаха премиера на 24 май във Виена Фолксопер) – идват с техния декор, с техните певци, с идеите, с тези които акомпанират на речитатива, и заедно с хора и оркестъра на Музикалната академия ще реализират продукцията в Стара Загора на 7 декември. Майсторският клас от 2 до 8 декември само за млади български оперни певци, е на Бруна Балиони. Тя е една от най-големите мецосопрани на 20 век – италианско мецосопрано. Ще работи с певците и на 8-ми, заедно с нашия оркестър с диригент маестро Ивайло Кринчев, и ще представят постиженията си в гала концерт. От 24 певци гтя ще селектира 12, с които ще работи през тези 7 дни.  - \"Балканска оперна мрежа\" се проведе в Белград. На ротационен принцип продължаваме да обединяваме усилията си в направата на един съвместен спектакъл. Никак не е лесно, трябва да се дефинира по някакъв начин собствеността на продукцията, без значение кое е мястото където ще го направим. Вървим в тази посока, написали сме писма до всички министри на културата или секциите в правителствата, които отговарят за култура, в Румъния, Сърбия, България, Босна, Херцеговина и Македония, за да можем да осъществим този спектакъл. Всички театри, които са в Балканската оперна мрежа, да инвестират определени средства, за да бъде направено \"Пътуване по Рейн\" на Джоакино Росини. Една изключително интересна, мащабна опера, с безкрайно много солисти, комична. Идеята ни е да бъде реализирана в Нови Сад, защото е много красив и голям театърът им. Така че вървим напред. Няма користна цел. Единствената й цел е да бъдат обменяни най-нови продукции между театрите членове на Балканската оперна мрежа. ", "date": "2017.12.02", "title": "Огнян Драганов: Старозагорският фестивал трябва да е витрина за тенденциите в операта и балета"}
{"url": "http://www.dnevnik.bg/bulgaria/2017/12/02/3089723_bedstveno_polojenie_e_obiaveno_v_kjustendilskoto_selo/", "text": "Частично бедствено положение е обявено в кюстендилското село Гърляно, съобщи кметът на общината Петър Паунов. Той допълни, че реката, която минава през населеното място е започнала да излиза от коритото си. Има и опасност за сградите. \"Има опасен участък при моста по пътя през Осоговска планина за Македония. Дъждът спира, но нивото на реката се увеличава. Надявам се, че положението ще бъде овладяно\", каза Паунов. Кметът допълни, че има мобилизирани екипи, които почистват коритата на реките. Жителите на общината, за които има опасност, са предупредени. По данни на синоптиците през нощта в Кюстендилска област са паднали 31 литра на квадратен метър. Кметът на Гърляно Венелин Енчев съобщи, че за последните часове нивото на река Бистрица се е увеличило 5 пъти. Той успокои, че опасност за живота на хората няма на този етап. Има подкопани дворни места. В селото има техника и хора, които са готови да реагират при необходимост.", "date": "2017.12.02", "title": "Бедствено положение е обявено в кюстендилското село Гърляно"}
{"url": "http://www.dnevnik.bg/photos/2017/12/02/3089341_fotogaleriia_mikroandjelo_razkazva_istoriiata_na/", "text": "След сутрешната си разходка около средновековната кула Галата в Истанбул Хасан Кале пристига на пазар за храни на килограм, за да разгледа стоките, които ще влязат в следващото му платно.", "date": "2017.12.02", "title": "Фотогалерия: \"Микроанджело\" разказва историята на Истанбул в миниатюри"}
{"url": "http://www.dnevnik.bg/bulgaria/2017/12/02/3089721_valejite_produljavat_nai-seriozna_e_bila_obstanovkata/", "text": "София и областта са били най-засегнати от продължаващите второ денонощие валежи. Ситуацията в райно е сложна, но няма загинали и пострадали, изведени са две семейства и една жена на безопасни места. В квартал \"Мало Бучино\" е възстановена скъсаната вчера следобед дига. Това заяви Николай Николов, директор на Главна дирекция Пожарна безопасност и защита на населението\". По данни на БАН са паднали над 40 литра на квадратен метър дъжд, съобщи БНР. Кризисният щаб е работил по 143 сигнала от страната. В София през нощта са реагирали на над 40 сигнала за запушени шахти, наводнени мазета и дворове, съобщи Би Ти Ви, позовавайки се на информация от пресцентъра на Столичната община. Отстранени са и паднали в речните корита клони на дървета. Сигналите са предимно от западни и югозападни части на града, като \"Витоша\", \"Връбница\", \"Подуяне\", \"Люлин\", \"Красно село\", \"Овча купел\". През нощта са сложени допълнителни количества пясък и специални водонапълняеми диги за предотвратяване на разлива на реките, съобщи Николай Николов. Вътрешният министър: Ситуацията е овладяна напълно. В ранния следобед вътрешният министър обяви, че ситуацията е овладяна напълно. \"Всичко е под контрол, благодарение на превантивната дейност на правителството\", заяви Валентин Радев. Той уточни, че сериозни проблеми с пътищата и електроснабдяването в страната няма. За софийска област притеснения създавало само оттичането на река Искър, но се очаквало до утре проблемът да не стои. В югозападна България има евакуирани хора В югозападна България валежите засегнаха домове и наложиха евакуация на хора.  Дигата на река Глазне преля  като засегна земеделски земи и курортното село Баня край Разлог. Възрастно семейство от Дупница е било евакуирано тази сутрин след като минаващата през града река Джерман преля и отнесе подпорна стена на къща на улица \"Благой Болярин\". Те са настанени при свои близки, съобщи зам.-кметът Крум Милев. По думите му водата е отнесла и половината двор на фамилията. Мъжът и жената не са пострадали. В село Самораново има скъсан напоителен канал, но пострадали хора и къщи няма. На 9 сигнала за наводнени къщи и дворове са се отзовали от ВиК. 3 къщи са били заляти от кална маса в село Блатино, съобщиха от Кризисния щаб в Дупница. На място има техника на водното дружество, която участва в разчистването им. Възрастна двойка е евакуирана и в пернишкото село Негованци. Там има 10 сериозно наводнени къщи, а в три от тях има вода над 1,5 метра. Това съобщи кметският наместник на селото Емил Йорданов. Отводнителни работи текат в още 20 къщи от селото. Частично бедствено положение  е обявено в кюстендилското село Гърляно, съобщи кметът на общината Петър Паунов. Затруднения по пътищата Към обяд от МВР съобщиха, че е наводнена дясната лента на пътя София - Калотина в участъка след Божурище, преди отбивката за Банкя. Движението се осъществява в лявата лента. Предприети са действия за отводняване на залятото платно с тежка техника. Пътна полиция регулира пропускането. Към 13.30 ч. от Агенция \"Пътна инфраструктура\" съобщиха, че на пътя Русе - София при село Румянцево от 148 до 149 км пътното платно е наводнено. Нивата на всички реки на територията на Столична община са повишени поради интензивните валежи и топене на снега от високите планински части. Осигурено е 24-часово наблюдение на реки, критични речни участъци и общинските язовири. Продължава контролираното изпускане на водите на язовир \"Суходол\"-2. Изградени са диги към Южната дъга на Околовръстен път, както и диги по река Стубела, местност \"Смърдана\", с цел предотвратяване на разлив. Оранжев код за дъжд за четири области Предупредителен оранжев код за обилни валежи действа за областите Благоевград, Пазарджик, Смолян и Кърджали. В 11 района от Западна и Централна България е обявен жълт код за дъжд. Предупреждение за силен вятър е в сила за Източната и Югоизточната част от страната. Кризисният щаб, който снощи се събра в МВР посочи, че проблеми може да има в Златоград ,Крумовград и Елхово. Денонощно се наблюдават язовирите в района на Враца, Пловдив и Благоевград. По пътя Перник- Радомир има разлив и шофьорите трябва да се движат с повишено внимание. В Кресненското дефиле по пътя София - Кулата, както и в Искърското дефиле -Нови Искър - Своге, има опасност от падащи камъни, предупредиха от пътната агенция, съобщава БНР.", "date": "2017.12.02", "title": "Валежите продължават, най-сериозна е била обстановката край София (обновена в 16:34 ч.)"}
{"url": "http://www.dnevnik.bg/sviat/2017/12/02/3089722_senatut_na_sasht_odobri_nai-mashtabnata_danuchna/", "text": "Американският Сенат одобри най-мащабната реформа на данъчното законодателство в страната от 1986г. насам, която ще засегне всички - от мултинационалните корпорации през средния и дребен бизнес до доходите на работниците. Според републиканците, които застанаха зад проекта, това ще стимулира икономиката. Според демократите, които категорично му се противопоставиха, той предоставя най-голяма полза на американците с най-високи доходи и добавя в следващите 10 години нови 1.4 трилиона долара национален дълг към вече натрупаните над 20 трилиона долара. Текстът трябва да бъде съгласуван с версията, одобрена от Камарата на представителите, след което да бъде подписан от президента Доналд Тръмп. Това вероятно ще стане следващата седмица, защото Тръмп иска да обяви първата голяма законодателна победа на републиканците, откакто преди година те спечелиха двете камари на парламента и Белия дом. Конгресмени и сенатори републиканци разчитат данъчната реформа да им помогне в кампанията за запазване на местата им или спечелване на нови в частичните избори през ноември 2018г. Реформата, обаче, бе прокарана през Сената без да се търси подкрепа от опозицията. Проектът, заемащ около 500 страници, бе показан публично едва няколко часа преди гласуването. Подобно на версията за Камарата на представителите, и тази бе подготвена практически секретно - от шепа републикански лидери и съветници на Тръмп. Редовите републиканци не можаха да добавят почти нищо, а демократите бяха изолирани от подготовката. Преди гласуването лидерът на демократите Чък Шумър заяви, че \"това е процес и продукт, с които никой не може да се гордее и всички трябва да се срамуват\", включително защото е \"ще натъпче още повече пари в джобовете на богатите и най-големите корпорации, докато в същото време повишава данъците на милиони американци от средната класа\" Сенаторът републиканец Боб Коркър също гласува против и се наложи вицепрезидентът Майк Пенс да добави гласа си като председател на Сената, за да се стигне до крайния резултат 51 срещу 49 гласа. Победата е важна за републиканците и защото цяла година те не успяваха да прокарат какъвто и да е по-значителен закон. Освен това тя идва в един от най-лошите дни за Тръмп, защото неговият бивш съветник по националната сигурност Майкъл Флин призна пред съда, че е излъгал ФБР при показанията си за връзките на екипа на президента с Русия. Първоначалната версия на закона бе представена като данъчни съкращения в полза на около 70% от семействата от средната класа. Но версията на Сената повишава данъците за милиони други, тъй като елиминира отстъпките от щатски и местни данъци и индивидуални съкращения от края на 2025г. За бизнеса нещата стоят по-добре - корпоративният данък се намалява от 35% на 20% и се предлагат големи данъчни облекчения за собствениците на малки компании, които не са организирани като традиционните корпорации. Републиканците казват, че това ще стимулира икономическата активност и така ще се компенсира загубата на 1.4 трилиона долара приходи в бюджета. Няколко анализа на законопроекта, включително и на специалното бюро към Конгреса, заключиха, че това не е вярно. Законът засяга множество други регулации и програми: - нанася се най-тежкият досега удар по здравната реформа Обамакеър, тъй като се отменя изискването всеки американец да има здравна осигуровка; останалата част от Обамакеър остава, но вразмерът на носките ще се повиши и милиони хора няма да могат да си ги позволят - разрешават се сондажи за петрол и газ в национален парк в Аляска (за да бъде спечелена сенатор Лиса Мурковски от щата) и природозащитниците, борещи се десетилетия за защита на тази територия, са изправени пред тежко поражение - увеличават се данъците върху активи, притежавани зад граница от американски мултинационални компании. Напасването на множество интереси - от тези на фермерите в Монтана до онези на инвестиционните банкери от Уолстрийт - накара някои медии да сравнят процеса с подреждане на кубче на Рубик.", "date": "2017.12.02", "title": "Сенатът на САЩ одобри най-мащабната данъчна реформа от 30 години насам"}
{"url": "http://www.dnevnik.bg/sviat/2017/12/02/3089754_za_16_godini_e_nalojen_moratorium_vurhu_ribolova_v/", "text": "Държавите с най-големите риболовни сектори се договориха за налагане на мораториум върху улова за търговски цели в Северния ледовит океан още преди той да е започнал. Решението идва в момент, когато затоплянето в Арктика изчиства от лед огромни пространства за достъп на риболовни флотилии, коментира Би Би Си. Очаква се мораториумът да продължи 16 години и през това време ще бъдат извършени проучвания на морската екосистема. Природозащитници коментират, че така се запазва и храната, на която разчитат много бозайници от Далечния Север. Страните по споразумението са Канада, Русия, Китай, САЩ, всички страни от Европейския съюз, Япония, Исландия, Дания и Южна Корея. Мораториумът покрива площ от около 2.8 млн. квадратни километра, която е приблизително с размерите на Средиземно море. \"Това е един от редките моменти в историята, когато няколко правителства разрешават проблем още преди той да се е появил\", коментира Дейвид Балтън, американски специален представител по въпросите на океаните и риболова. \"Ако в бъдеще там има изобилие от риба, достатъчно да поддържа търговски риболов, вече ще имаме система за управление на района и корабите ще могат да се възползват от нови възможности\", допълва той.", "date": "2017.12.02", "title": "За 16 години е наложен мораториум върху риболова в Арктика"}
{"url": "http://www.dnevnik.bg/sviat/2017/12/02/3089755_london_zabrani_na_ministerstvata_da_izpolzvat_ruski/", "text": "Британската агенция за кибер сигурност предупреди в петък всички правителствени структури в страната, че трябва да избягват употребата на антивирусни програми на руски компании. Това е удар пред ивсичко по бизнеса на базираната в Москва компания \"Лаборатория Касперского\" (Kaspersky Lab.). В писмо от Саяран Мартин, директорът на Национални център за кибер сигурност (NCSC) се казва, че произведен в Русия антивирусен софтуер не бива да се използва в системи, съдържащи информация, която би навредила на националната сигурност, в случай, че до нея достигне руското правителство. За останалите ведомства писмото съдържа само препоръка, но тя едва ли ще бъде пренебрегната. Мартин допълва, че се водят разговори с \"Касперски\" за изработване на система за преглед на продуктите ѝ, които се използват във Великобритания. Те вече са забранени за правителствени мрежи в САЩ поради притеснения, че фирмата има връзки с разузнавателните служби на Русия и чрез нейния софтуер може да се извършва шпионаж. Евгений Касперски категорично отрича да има такава връзка и казва, че ако службите поискат от него нещ оподобно, той ще напусне Русия. Според него компанията му е станала изкупителна жертва на сблъсъка между Москва и Вашингтон.", "date": "2017.12.02", "title": "Лондон забрани на министерствата да използват руски софтуер"}
{"url": "http://www.dnevnik.bg/bulgaria/2017/12/02/3089741_dimitur_glavchev_ne_se_chuvstvam_jertva_i_ne_sum/", "text": "Бившият председател парламента Димитър Главчев заяви, че не се чувства жертва и не смята, че е бил похарчен от ГЕРБ. Пред Би Ти Ви Главчев заяви, че и сега би изгонил народен представител, ако не спазва правилника на Народното събрание. \"Разбира се, че щях да изгоня. Не става въпрос за Корнелия Нинова, а за всеки, който не спазва правилника на Народното събрание. Какъв пример дават народни представители, които коват законите, но не ги спазват\", заяви Главчев. Той  подаде оставка  преди две седмици, след като от БСП я поискаха. Повод стана  отстраняването  от заседание на лидера на левицата Корнелия Нинова. \"Не съм се чувствал жертва. Оставката е личен акт. Всеки човек решава за себе си как трябва да постъпи. Категорично не се чувствам похарчен от ГЕРБ, ако някой прави нещо, защото смята, че е правилно, не значи че е похарчен\", обяви още бившият председател на парламента. Главчев оглави контролната комисия на ГЕРБ след последния конгрес на партията. По думите му председателят на Народното събрание трябва да осигурява реда в залата, за да протичат нормално парламентарните заседания. \"Не мога да си сложа такава отговорност на раменете, че заради мен няма да влиза цяла парламентарна група\", заяви още Главчев. След отстраняването на Нинова, от БСП обявиха, че няма да влизат в парламента до оставката на председателя. Главчев разказа, че в деня, в който той подаде оставка, премиерът Бойко Борисов е дошъл на председателски съвет, но пред всички е заявил, че е там като лидер на партия. \"Не е оказвал никакво въздействие. Нещо повече – обърна се към лидера на БСП госпожа Нинова и каза: \"Може ли по някакъв друг начин да излезем от ситуацията, а не с оставката на председателя на Народното събрание?\". Нинова заяви категорично \"Не\", отбеляза Главчев.", "date": "2017.12.02", "title": "Димитър Главчев: Не се чувствам жертва и не съм похарчен"}
{"url": "http://www.dnevnik.bg/biznes/2017/12/02/3089756_fich_i_sp_povishiha_kreditniia_reiting_na_bulgariia/", "text": "Две от трите най-големи агенции за кредитен рейтинг – \"Фич\" (Fitch Ratings) и \"Стандард енд Пуърс Глобъл\" (S&P Global) повишиха дългосрочния и краткосрочния кредитен рейтинг на България в чуждестранна и местна валута. Това стана известно от съобщение на Министерството на финансите. От ‘BBB-' на ‘BBB' Агенция \"Фич\"  повиши дългосрочния кредитен рейтинг на България  в чуждестранна и местна валута на ‘BBB' от ‘BBB-'. Перспективата и на двата показателя е стабилна. Повишеният рейтинг отразява подобренaта оценка на България по отношение на външните финанси, като представянето на страната надхвърля средното по стандартите за категорията 'BBB', се казва в съобщението на финансовото министерство. От \"Фич\" отбелязват, че през 2016 г. България е нетен външен кредитор (8.6% от БВП) и се очаква позицията да продължи да се подобрява. Излишъкът по текущата сметка е оценен на 3.4% от БВП, средно за периода 2017-2019 г., подкрепен от повишаването на конкурентоспосбността и диверсификацията на износа. Вторият фактор с висок принос към оценката на рейтинговата агенция е свързан със засилването на външните буфери на страната. Външните резерви представляват 49.7% от БВП, а коефициентът на външна ликвидност е оценен на 215% към края на 2016 г., които осигуряват адекватно покритие за поддържане на режима на валутен борд, се посочва в съощението. От агенцията оценяват, че основните фактори, които индивидуално или колективно биха могли да допринесат за повишаване на рейтинга на страната, са нарастването на потенциала за растеж на икономиката в средносрочен хоризонт и ускоряването на нейната конвергенция спрямо нивата на доходите от държавите с по-висок рейтинг. Факторите, които биха повлияли в негативна посока, включват наличието на външни дисбаланси, като например задълбочаване на дефицита по текущата сметка и влошаване на конкурентоспособността. Според анализаторите риск в областта на публичните финанси би представлявало наличието на висок бюджетен дефицит, който ще влоши очакванията за развитието на дълга, както и наличието на съществени задължения по линия предприятията, които са държавна собственост. От 'BB+/B' на BBB-/A-3'  Повишената оценка на анализаторите от \"Стандард енд Пуърс\"  от 'BB+/B' на BBB-/A-3' отразява засилването на външната позиция на страната, обусловена от продължителната експанзия на износа и нарастването на спестяванията. Според агенцията рисковете, свързани със съществена и внезапна промяна във финансовите потоци, идващи от чужбина, и в частност преките чуждестранни инвестиции, са намалели значително. Публичните финанси също са оценени като стабилни и защитаващи валутния режим. Стабилната перспектива показва наличието на баланс в рисковете, свързани с оценяването на кредитния рейтинг. Очакванията за растежа на икономиката са подобрени, а фискалната политика е оценена като консервативна. Сред факторите, които биха довели до повишаване на кредитния рейтинг на България в следващите 24 месеца, от S&P Global Ratings включват ускоряване на икономическия растеж, продължаващо намаляване на необслужваните кредити, повишаване на фискалните буфери, както и при присъединяване на лева във Валутен механизъм II (ВМ II), което би засилило доверието в паричната политика. Рейтинговата агенция би предприела негативни действия по рейтинга при наличие на натиск върху платежния баланс на страната, по-ниски очаквания за икономическия растеж и влошаване на публичните финанси.", "date": "2017.12.02", "title": "\"Фич\" и S&P повишиха кредитния рейтинг на България"}
{"url": "http://www.dnevnik.bg/video/2017/12/02/3089763_video_morsko_tornado_premina_prez_san_remo/", "text": "Зрелищно морско торнадо се оформи в петък край италианския бряг и премина през град Сан Ремо и яхтеното пристанище, причинявайки щети, но не и пострадали и жертви.", "date": "2017.12.02", "title": "Видео: Морско торнадо премина през Сан Ремо"}
{"url": "http://www.dnevnik.bg/kultura/2017/12/02/3086677_otkus_ot_novoto_familno_ime_na_elena_ferante/", "text": "\"Новото фамилно име\", книга 2 от неаполитанската тетралогия на мистериозната италианска писателка Елена Феранте! \"Новото фамилно име\" е блестящо продължение на \"Гениалната приятелка\" – нюансиран епос за израстването на две момичета, а и на цяло едно поколение в покрайнините на Неапол през втората половина на миналия век. Елена и Лила са много повече от приятелки, животът на всяка от тях сякаш зависи и се развива като функция от живота на другата. Във втората част на тетралогията пътищата им обаче се разделят. Красивата Лила, надарена с необикновен ум и артистични заложби, се омъжва за богат собственик на магазин. Елена продължава обучението си и развива подчертан вкус към интелектуални занимания. Едната ще изживее бурна любов с привлекателния студент Нино, когото познават от малки. Другата ще се окаже талантлива писателка и ще публикува роман. Животът и на двете ще се промени завинаги в години на шеметни промени и непредотвратими душевни терзания. Елена Феранте вярва, че професионалната публичност на един писател ненужно отвлича вниманието от творбите му. Грижливо пазената анонимност не попречи на авторитетно издание като \"Тайм\" да я включи в списъка на 100-те най-влиятелни личности в света. С основание я спрягат и като една от най-въздействащите италиански писателки, майстор на реалистичните психологически романи, т.нар. \"трилъри за душата\", някои от които имат успешни филмови адаптации. Заради психологическата релефност на женските образи понякога сравняват Феранте с Вирджиния Улф, а прямотата и изчистеният стил я свързват с авторки като Симон дьо Бовоар. Българските читатели я познават от 2009 г., когато у нас излезе романът й \"Дни на самота\". превод Вера Петрова През пролетта на 1966 година Лила, извънредно развълнувана, ми повери една метална кутия, която съдържаше осем тетрадки. Каза, че не можела повече да ги държи вкъщи, страх я било да не ги прочете мъжът ѝ. Прибрах кутията без коментар, само дето я взех на подбив заради предългия канап, с който я беше овързала. Отношенията ни бяха в твърде лоша фаза, но май само аз ги виждах по този начин. В редките случаи, в които се срещахме, тя не даваше никакви признаци на неудобство, държеше се мило и не си позволяваше да изпусне враждебна дума. Заклех се, когато ме накара да се закълна, че няма да отворя кутията, каквото и да става. Но още във вла- ка развързах канапа, извадих тетрадките и се зачетох. Не беше дневник, макар че бяха отразени с подробности случки от живота ѝ от завършването на началното училище нататък. По-скоро приличаше на резултат от упорита самодисциплина в писането. Изобилстваха описанията: клон на дърво, блатата, един камък, листо с бели жилки, тенджерите у дома, различни части на кафеварката, мангала, въглищата и подпалките, много подробна карта на двора, шосето, скелето от ръждясало желязо отвъд блатата, градинката и църквата, окастрената растителност покрай железопътната линия, новите блокове, домът на родителите ѝ, обущарските инструменти, които използваха баща ѝ и брат ѝ, жестовете им, докато работят, и най-вече цветовете, цветовете на всяко нещо в различни моменти от деня. Но страниците не съдържаха само описания. Появяваха се отделни думи на диалект и на книжовен език, понякога заградени в кръг, без коментар. И упражнения по превод на латински и на гръцки. И цели откъси на английски за кварталните магазини, за стоката, за отрупаната с плод и зеленчук каруца, която Енцо Скано, хванал магарето за повода, местеше всеки ден от една улица на друга. И много разсъждения за книгите, които четеше, и филмите, които гледаше в енорийското кино. И много от идеите, които бе отстоявала в споровете с Паскуале или докато сме си бъбрили двете. Написаното, разбира се, беше непоследователно, но всяко нещо, замислено от Лила, добиваше плътност, до такава степен, че дори на страниците, писани на единайсет-дванайсет годишна възраст, не открих нито ред, който да звучи по детски. Обикновено изреченията бяха съвършено прецизни, правописът изряден, почеркът елегантен, както ни беше учила госпожа Оливиеро. Но понякога сякаш във вените на Лила потичаше някаква дрога и тя преставаше да спазва установения от самата нея ред. Тогава всичко започваше да звучи задъхано, изреченията се преследваха в ритъм на превъзбуда, препинателните знаци изчезваха. Най-често успяваше бързо да се върне към спокойното повествование и ясната реч. Но се случваше също внезапно да прекъсне и да изпълни оставащата част от листа с рисунчици на криви дървета, на гърбави планини, от които се издигаше пушек, на мрачни лица. Увлякоха ме както редът, така и безредието и колкото повече четях, толкова по-измамена се чувствах. Колко много се беше упражнявала за онова писмо, което ми изпрати в Иския преди години – затова беше така добре написано. Върнах всичко в кутията и си обещах да не любопитствам повече. Но скоро се поддадох отново: тетрадките излъчваха прелъстителната сила, която Лила разпръскваше около себе си още от малка. Беше описала квартала, семейството си, братята Солара, Стефано, всеки човек или предмет с безмилостна точност. А какво да кажа за свободата, с която описваше мен – какво говорех, какво мислех, кои хора обичах, и с която описваше дори външния ми вид. Спираше се на важни за нея моменти, без да я е грижа за нищо и никого. Ето го, кристално ясно, удоволствието, което бе изпитала, когато на десет години написа разказа си \"Синята фея\". Ето, все така ясно описано, колко се беше измъчвала от това, че учителката ни, госпожа Оливиеро, не си направи труда да промълви и дума за този разказ, даже се направи, че никога не го е имало. Ето я мъката и яростта от това, че аз съм продължила в средно училище, без да ме е грижа за нея, и съм я изоставила. Ето го ентусиазма, с който се научи на обущарство, и стремежа към възмездие, подтикнал я да измисли нови модели обувки, и радостта от изработката на първия чифт заедно с брат ѝ Рино. Ето я болката, когато Фернандо, баща ѝ, заяви, че обувките не са добре направени. Имаше от всичко на тези страници, но най-вече я имаше омразата към братята Солара, решителната ожесточеност, с която отблъсна любовта на по-големия, Марчело, момента, в който си бе наумила да се сгоди с благия по характер Стефано Карачи, бакалина, купил първия чифт, създаден от нея, защото я обичаше, и заклел се, че ще пази обувките завинаги. Ех, и когато настъпи щастливият час, в който, петнайсетгодишна, се бе почувствала като богата и елегантна млада дама, подръка с годеника си – само от любов към нея той бе инвестирал щедро в \"Черуло\", фирмата за производство на обувки на баща ѝ и брат ѝ. И какво удовлетворение, да види изпълнени повечето от измислените от нея модели обувки; апартамент в новия квартал, сватба на шестнайсет години. И то каква разточителна сватба, и колко щастлива се почувства. А после Марчело Солара се появи заедно с брат си Микеле насред сватбеното празненство, обут именно с обувките, които мъжът ѝ твърдеше, че толкова много цени. Нейният съпруг. За какъв човек се бе омъжила? Щеше ли сега, пред свършен факт, да свали маската и да ѝ покаже ужасяващото си истинско лице? Въпроси... и неподправени истини за мизерното ни битие. Отделих много време на тези страници, цели дни, дори седмици. Четох ги внимателно, накрая научих наизуст откъсите, които най-много ми харесваха, които ме въодушевяваха, хипнотизираха ме, унижаваха ме. Зад тяхната естественост със сигурност имаше нещо нагласено, но не можех да разбера какво. Най-накрая, в една ноемврийска вечер, обзета от отчаяние, излязох, понесла кутията със себе си. Не можех повече да търпя, Лила ме бе превзела отвън и отвътре, макар и сега да се чувствах призната, макар и да имах свой живот вън от Неапол. Спрях на моста \"Солферино\", загледана в светлините, прозиращи през ледената мъглица. Поставих кутията на парапета и започнах леко да я побутвам, малко по малко, докато не падна в реката, сякаш самата Лила летеше надолу, и нейните мисли и думи, и лошотията ѝ, която я караше да си отмъщава, като нанася удар след удар, и навикът ѝ да ме обсебва, както правеше с всеки и с всичко, с всяка случка или умение, които се докоснеха до нея: книгите и обувките, нежността и насилието, сватбата и първата брачна нощ, завръщането в квартала в новата ѝ роля на госпожа Рафаела Карачи. Не можех да повярвам, че Стефано, толкова внимателен, толкова влюбен, е подарил на Марчело Солара спомена за малката Лила, отпечатъка от усърдния ѝ труд върху обувките, които сама бе измислила. Забравих за Алфонсо и Мариза, които си говореха на нашата маса с блеснали очи. Престанах да се занимавам със смеха на подпийналата ми майка. Изпари се музиката, гласът на певеца, танцуващите двойки, обзетият от непреодолима ревност Антонио, излязъл на терасата и вперил поглед във виолетовите оттенъци на града и морето. Избледня дори образа на Нино, който тъкмо бе напуснал залата като някой архангел, явил се и изчезнал без предизвестие. Сега виждах само Лила, в момента говореше разпалено на ухото на Стефано, тя – извънредно бледа в булчинската си рокля, той – белезникава маска, лишена от усмивка и застинала от неудобство, покрила челото и очите на възбуденото му лице. Какво ставаше, какво щеше да последва? Приятелката ми дърпаше с две ръце към себе си ръката на съпруга си. Виждах каква сила влага и понеже я познавах добре, знаех, че ако можеше, щеше да изтръгне ръката му от тялото и да прекоси залата с нея, като я вдигне високо над главата си, докато по шлейфа ѝ се стича кръв, и да я използва като бухалка или като магарешка челюст, за да размаже физиономията на Марчело с добре прицелен удар. О, да, щеше да го направи; при тази мисъл сърцето ми бясно заби и гърлото ми пресъхна. След това щеше да извади очите и на двамата мъже, щеше да изтръгне месото от лицевите им кости и да ги захапе. Да, да, почувствах, че това искам, исках да стане така. Край на любовта и на тази нетърпима сватба, никакви прегръдки в леглото в Амалфи. Всяка връзка с квартала да бъде прекъсната веднага, да бъдат изтребени до крак, ние двете с Лила да избягаме да живеем далеч и с весело безхаберие да се спуснем по всички стъпала на позора, сами, в непознати градове. Щеше да бъде подходящ завършек на този ден. Щом нищо не можеше да ни спаси – нито парите, нито нечие мъжко тяло, нито дори учението, по-добре тогава да съсипем всичко, веднага. В гърдите ми забушува нейният гняв, една сила, която хем беше моя, хем не беше, и която ме изпълни с примамливо желание да се затрия. Искаше ми се тази сила да продължи да набира мощ. Но усетих и страх. Едва впоследствие осъзнах, че умея да бъда спокойна в нещастието си само защото съм неспособна на бурни реакции – страхувам се от тях, предпочитам да остана неподвижна и да преглъщам горчилката. Не и Лила. Тя стана от мястото си с такава решителност, че разтресе масата заедно с приборите в мръсните чинии и обърна една чаша. Докато Стефано с автоматичен жест се опитваше да спре струйката вино, потекла към роклята на госпожа Солара, тя стремително напусна през една странична врата, като рязко издърпваше роклята си всеки път, когато се заплетеше в нещо. Помислих си да хукна след нея, да я стисна за ръка и да ѝ прошепна бягай, да бягаме оттук. Но не помръднах. Вместо мен след кратко колебание стана Стефано и тръгна подир нея между танцуващите двойки. Огледах се. Всички бяха забелязали, че нещо е разсърдило булката. Марчело обаче не преставаше да си бъбри съзаклятнически с Рино, все едно беше нормално да е с тези обувки. Търговецът на метали продължаваше с все по-неприличните си тостове. На онези, които заемаха долните места в йерархията на гостите, им беше все по-трудно да се правят, че не го забелязват. Никой освен мен, изглежда, не разбираше, че едва-що отпразнуваният брак – който може би щеше да продължи до смъртта на съпрузите след много деца, още повече внуци, радости и скърби, сребърна и златна сватба, – каквото и да направеше мъжът ѝ, за да му бъде простено, за Лила вече беше приключил.", "date": "2017.12.02", "title": "Откъс от \"Новото фамилно име\" на Елена Феранте"}
{"url": "http://www.dnevnik.bg/sport/2017/12/02/3089794_svetovnoto_purvenstvo_shte_ima_negativen_efekt_vurhu/", "text": "Жребият за  световното първенство по футбол  вече е изтеглен и обратното отброяване до шампионата в Русия започна. Наред с групите и интригата на терена, не по-малко важно е това, което се случва и зад кулисите, а именно подготовката. До момента Русия похарчи 634 млрд. рубли за подготовката, а през 2018 г. е планирано да бъдат отпуснати нови 44 млрд., с което шестгодишната подготовка на първенството ще струва общо 678 милиарда рубли (11.5 млрд. долара). Експерти изчисляват, че Мондиал 2018 ще бъде най-скъпия в историята, като разходите ще надхвърлят 13.2 млрд. долара. Последното световно първенство в Бразилия през 2014 г. Струваше 11 млрд., а това в Южна Африка през 2010 г. - едва шест. Рекордът на Русия обаче няма да просъществува много дълго, защото през 2022 г. Катар ще заеме първото място. Страната обяви, че ще похарчи 200 млрд. долара за изграждането на стадиони, пътища и друга инфраструктура. Гарантирано на печалба от първенството ще бъде единствено Световната футболна централа (ФИФА). В исторически план тя винаги прибира основния дял от телевизионните и търговските права. От последното световно първенство в Бразилия нетната печалба на ФИФА беше 2.6 млрд. долара, не така обаче стоеше ситуацията за държавата-домакин. \"Икономическата полза обикновено е нула. И дори ако е налице умерено печалба, тя не оправдава цената на турнира\", казва американският професор по икономика Виктор Матисън от колежа в Масачузетс. През 2018 г. притокът на средства в икономиката на Русия в резултат на световното първенство ще има еднократен положителен ефект, но в дългосрочен план ефектът ще бъде отрицателен. \"Русия ще похарчи за първенството много повече от това, което ще получи след това\", твърди макро-анализаторът Станислав Мурашов. \"Най-общо казано, това е най-вероятно загубен проект за нас\". Ефектът за икономиката е малък До този момент Кремъл не е обявил оценките си за икономическия ефект от световното първенство. Ръководителят на организационния комитет \"Русия-2018\" Алексей Сорокин заяви през октомври 2015 г., че е трудно да се оцени дългосрочният икономически ефект и според него по-важен е имиджовият ефект. От една страна е положително, че ще се увеличат работните места, както и ще се разшири сектора с услуги. Също така напливът на туристи е огромен, а бизнес активността в градовете домакини се увеличава. Това обаче често се дължи на временно преразпределение на ресурсите от други градове или области на дейност. Чужденците ще донесат 3 милиарда долара Световното първенство ще донесе ръст от едва 0.2 процента на БВП през второто и третото тримесечие на 2018 г., изчислява директорът на Института Гайдар Сергей Дробишевски. \"Това са груби оценки\", казва икономистът. \"Те се основават на оценки на разходите на феновете, които ще пристигнат в Русия за турнира, както и на разходите на отборите. Ръстът на БВП ще се дължи на нарастването на съвкупното търсене на потребителски стоки и услуги\". Дробишевски отбелязва, че в областите на хотелиерския бизнес, кетъринг услугите и сувенирите ще се наблюдават по-високи цени, което ще доведе до увеличаване на нетната печалба на компаниите. Тази ситуация може да бъде сравнена с неочаквано увеличение на цените на петрола. Някои икономисти са повдигали въпроса за ефекта на притока на чуждестранни туристи в страната-домакин. \"Така както ще има приток на хора, може да има и отлив, защото обикновените туристи не се интересуват от футбол. Напротив, те дори могат да отменят свое пътуване, за да избегнат огромните тълпи в хотели и летища\", отбелязва експертната група. Независима швейцарска компания, която е наета да направи експертна оценка обяви, че мачовете в Русия ще бъдат посетени от 3,35 милиона души, от които 1,5 милиона чужденци. За сравнение в Бразилия имаше около един милион чуждестранни запалянковци. Дори и подобна сериозна бройка обаче не е задоволителна за руската икономика. \"Ако приемем, че в Русия ще дойдат до 2 милиона души и всеки от тях харчи нормална сума около 1200 долара, то това ще значи вливане на 140 млрд. рубли, но това е по-малко от 3 млрд. долара за целия турнир\", казва Мурашов. Според него очакванията са за приходи около 3 млрд. долара, но първоначално са били по-големи. Инфраструктурата няма да се изплати Както и в случая със зимните олимпийски игри в Сочи през 2014 г. Русия инвестира огромни средства в инфраструктурата. Стадион \"Лужники\" беше ремонтиран изцяло, други два частично, а още три съоръжения бяха изградени специално за Мондиал 2018. Експерти очакват, че както и със Сочи, значителна част от положителния ефект върху БВП ще се отрази още преди състезанието. \"Според опита на Сочи Олимпиадата може да се каже, че въздействието на инфраструктурното строителство върху динамиката на общата инвестиция е към края си в около шест месеца преди събитието\", посочва Дробишевски. Подготовката за световното първенство се е отразила на инвестицията в дълготрайни активи, данните на Росстат. По-специално в областта на \"култура, спорт, отдих и развлечения\" инвестициите през януари до септември 2017 г. са скочили с 29,6%, до 121 милиарда рубли. Въпреки това е спорно да се каже дали инвестициите ще се изплатят. Градове като Ростов на Дон, Волгоград, Москва и Санкт Петербург могат да ползват стадионите си за най-различни събития, но останалите едва ли ще успеят. \"Световното първенство по футбол ще бъде огромна оценка за Русия. Също така капиталовите инвестиции показват сериозната подготовка, но вложените средства няма да се изплатят. Дори да има някаква възвращемост, тя ще е минимална. Затова е добре да разглеждаме първенството като имиджов проект, а не икономически\", обобщават експерти.", "date": "2017.12.02", "title": "Световното първенство ще има негативен ефект върху Русия в дългосрочен план, прогнозират експерти"}
{"url": "http://www.dnevnik.bg/bulgaria/2017/12/02/3089796_dvama_slujiteli_na_nap_sa_zadurjani_za_podkup/", "text": "Двама служители на териториална дирекция на Националната агенция по приходите (НАП) в София са задържани за подкуп. Това съобщи Румяна Арнаудова, говорител на главния прокурор, цитирана от \"Фокус\". Двамата служители са били от т.нар. оперативен контрол, а до ареста им се е стигнало след сигнал. Прокуратурата ще иска постоянното им задържане. \"Във вчерашния ден под ръководството на Софийска градска прокуратура разследващи полицаи от Главна дирекция \"Национална полиция\" са извършили процесуално-следствени действия по повод сигнал от собственик на автосервиз в София, че му се иска подкуп от инспектори от НАП, за да не му съставят акт за установяване на административно нарушение. Поискали са първоначално 7000 лв. и са получили във вчерашния ден 2000 лв\", съобщи още Арнаудова. Собственикът на автосервиза е подал сигнал, а разследващите веднага били поискани специални разузнавателни средства. По думите ѝ парите са били предварително белязани от органите на разследването и същите са открити у едно от двете претърсвани лица. \"По разпореждане на Софийска градска прокуратура е запечатано служебното им помещение, което се намира на ул. \"Аксаков\" 1. Предстои Софийската градска прокуратура да поиска разрешение от Софийския градски съд за претърсване и на служебното помещение.", "date": "2017.12.02", "title": "Двама служители на НАП са задържани за подкуп"}
{"url": "http://www.dnevnik.bg/skorost/2017/12/02/3089752_subaru_lansira_model_s_osem_mesta/", "text": "Субару\" представи на автосалона в Лос Анджелис, който се откри тази седмица, новият си кросоувър, в който има до осем места. Моделът \"Есент\" (Ascent) е насочен към големите семейства, като предлага мултифункционалност и обширно вътрешно пространство. Това е втори опит на \"Субару\" да пусне на пазара в САЩ класически SUV, след фиаското с \"Трайбека\". Моделът беше представен през 2005 година и се произвеждаше в завода в Индиана. След като за осем години бяха продадени едва 78 000 бройки, производството на модела беше спряно през 2014 година. \"Трайбека\" дори успя да грабне титлата най-слабо продаван SUV модел в САЩ за 2011 и 2012 година. \"Есент\" използва напълно нов 2.4 литров, 4 цилиндров, боксер бензинов двигател с турбо и директно впръскване, който има мощност 260 конски сили. Данни за динамиката и разхода на гориво на дългия пет метра автомобил за момента няма. Ясно е обаче, че задвижването е на четирите колела. Добрите възможности извън пътя се гарантират от просвета от 22 сантиметра. \"Субару Есент\" ще се произвежда в САЩ, а началото на продажбите е насрочено за лятото на следващата година.", "date": "2017.12.02", "title": "\"Субару\" лансира модел с осем места"}
{"url": "http://www.dnevnik.bg/sport/2017/12/02/3089802_kevin_djurant_beshe_izgonen_za_obida_po_refer_pri/", "text": "Клей Томпсън беше над всички в мача и реализира 27 точки, като беше 11-14 от стрелбата. Стеф Къри завърши с \"дабъл-дабъл\" - 23 точки и 10 асистенции, а Дюрант добави 25. Още трима от тима на \"Голдън стейт\" завършиха с двуцифрен точков актив – Джордан Бел (16), Дреймънд Грийн (12) и Омри Каспи (11). Освен това шампионите записаха рекордните за сезона 46 асистенции като през цялото време водеха в срещата. \"Орландо\" пък има 10 загуби в последните си 11 мача и се намира в ужасна форма. \"Юта джаз\" надигра \"Ню Орлийнс\" със 114:108 у дома. \"Джазмените\" изоставаха с 16 точки, но направиха обрат, в чиято основа беше Донован Мичъл. Той реализира рекордните в своята кариера в НБА 41 точки и стана първият играч от 2011 г. насам, който вкарва над 40 в дебютния си сезон в Лигата. След три поредни загуби \"Оклахома Сити тъндър\" най-накрая спечели, но го направи трудно срещу \"Минесота тимбъруулвс\" - 111:107. Пол Джордж беше най-резултатен с 36 точки, а Ръсел Уестбрук беше близо до \"трипъл-дабъл\" - 15 точки, 14 асистенции и девет борби.", "date": "2017.12.02", "title": "Кевин Дюрант беше изгонен за обида по рефер при победа на \"Голдън стейт\""}
{"url": "http://www.dnevnik.bg/sport/2017/12/02/3089803_asen_spiridonov_smeni_evgeni_stavrev_nachelo_na/", "text": "Асен Спиридонов застана начело на българската секция на \"Евроспорт\", научи \"Дневник\". Той сменя Евгени Ставрев, като промяната е в сила от 1 декември. \"От 1 декември 2017 г. Асен Спиридонов е новият Production Manager на \"Доли Медия Студио\", което отговаря за коментаторите на \"Евроспорт\". Решението е резултат от бизнес причини във връзка с нарасналите очаквания на спортните фенове в България\", обявиха пред \"Дневник\" от \"Дискавъри нетуъркс\" (Discovery Networks), чиято собственост са \"Евроспорт\" и \"Евроспорт 2\". Засега остава неясно дали Ставрев ще продължи да коментира. В годините той беше основен коментатор на колоезденето в ефира на спортните канали. \"Това зависи от професионалното решение на мениджърския екип на \"Доли Медия Студио\" и бъдещите стратегически планове. Като наш дългогодишен партньор, ние вярваме, че те ще продължат да изпълняват професионалните си ангажименти на познатото високо ниво\", допълват от \"Дискавъри нетуъркс\". От компанията посочиха, че съвсем скоро ще обявят допълнително \"екипа, който ще продължи да утвърждава имиджа на \"Евроспорт\" като \"Дом на колоезденето\" и ще предоставя на феновете професионален коментар, експертни мнения и различни гледни точки\". Спиридонов, който има богат опит в професията, е сред коментаторите с най-голям авторитет в спортния ефир. Той е и  първият носител на наградата за спортна журналистика \"Братя Ексерови\" - през 2002 г . Спиридонов е работил дълги години във в. \"Демокрация\", след това в БНТ. Той е част от екипа на \"Евроспорт\" от самото му създаване, като коментира основно лека атлетика, зимни спортове и снукър.", "date": "2017.12.02", "title": "Асен Спиридонов смени Евгени Ставрев начело на българския \"Евроспорт\""}
{"url": "http://www.dnevnik.bg/razvlechenie/2017/12/02/3089807_obvineniia_za_nepodhodiashto_povedenie_zastignaha_i/", "text": "Носителят на оскар Джефри Ръш подаде оставка от поста президент на Австралийската академия за кино и телевизионни изкуства (AACTA), след като срещу него бяха отправени обвинения от негова колежка за \"неподходящо поведение\". Той отхвърля твърденията, но в AACTA спешно се опитват да овладеят кризата, тъй като в сряда е гала вечерта за раздаване на годишните награди на академията и Ръш трябва да я открие с видео запис, направен заедно с Ребъл Уилсън. Самата Уилсън успя да осъди голямата издателска компания \"Бауер мидия\" за очерняне на репутацията ѝ, за което получи милиони долари обезщетение. Не е ясно дали ААСТА ще се откаже от видеото, струващо вероятно хиляди долари, както и дали Ръш ще се появи и ще премине по червения килим преди събитието. В съобщение до \"Асошиейтед прес\" актьорът заявява, че \"оттеглянето ми влиза в сила незабавно и ще е в сила до изясняването на тези въпроси\". Преди няколко дни от Sydney Theatre Company съобщиха, че са получили оплакване от актриса, участваща с него в постановка на \"Крал Лир\". В сряда обвиненията за \"неподходящо поведение\" бяха публикувани от австралийския в.\"Дейли Телеграф\" без да се посочва името на жената, твърдяща, че това е станало през 2015г. Актьори, които са работили с Ръш в \"Крал Лир\", заявиха, че вярват на обвиненията на колежката си и призоваха компании и организации от австралийския шоу бизнес да осъдят подобно поведение. Андрю Ъптън, художествен директор на Sydney Theatre Company, заяви, че не е знаел до тази седмица за оплакванията срещу 66-годишния Ръш. Ъптън е съпруг на Кейт Бланшет, специален пратеник на AACTA и е работил с Ръш в множество продукции, включително в \"Елизабет и \"Оскар и Лусинда\". Ъптън се мести със семейството си във Великобритания в самия край на 2015г. и сега казва, че обвиненията са отправени, след като \"Крал Лир\" вече не се играе на тяхната сцена.", "date": "2017.12.02", "title": "Обвинения за \"неподходящо поведение\" застигнаха и Джефри Ръш"}
{"url": "http://www.dnevnik.bg/sport/2017/12/02/3089805_frenskata_futbolna_federaciia_udulji_dogovora_si_s/", "text": "Френската футболна федерация (FFF), върховният орган на футбола в страната, увеличи партньорсвото си с германския автомобилен производител  \"Фолксваген\"  до 2023 г. Компанията е спонсор на френския футбол от 2014 г. и ще продължи да подкрепя националните отбори по футбол за мъже и жени, както и някои от юношеските гарнитури. Освен това \"Фолксваген\" ще бъде основен спонсор на Купата на Франция. Първият договор, който автомобилната компания и FFF подписаха беше на стойност 4 млн. евро на година, но сега параметрите не бяха обявени. Смята се, че сумата ще бъде по-голяма. \"Много сме доволни, че продължаваме партньорството си с толкова стратегически партньор като \"Фолксваген\". Компанията е доказана на пазара по целия свят и се радваме, че ще продължим да си помагаме още дълго време\", каз Ноел Льо Грет президент на Френската футболна федерация. Според него е ключово желанието на \"Фолксваген\" да помага на аматьорския футбол във Франция, както и на националния отбор на страната. Тиери Леспиок, президент на \"Фолксваген груп Франция\" добави, че  представителният отбор на \"петлите\"  е една от най-добрите реклами за автомобилната компания по света.", "date": "2017.12.02", "title": "Френската футболна федерация удължи договора си с \"Фолксваген\""}
{"url": "http://www.dnevnik.bg/politika/2017/12/02/3089810_i_obshtinskiiat_lider_na_dps_v_kaspichan_podade_ostavka/", "text": "Общинският лидер на ДПС в Каспичан Таня Христова е подала заявление до Областния съвет на партията за напускане на поста, съобщи БНР. В мотивите си тя посочва несъгласие с ръководството на централно ниво и здравословни причини и уточнява, че няма да премине в друга партия. По информация на държавното радио оставки са подали и шефовете на структурите в селата Златна нива, Каспичан и Марково.  Вчера  цялото общинско ръководство на ДПС в Хитрино напусна партията , като обвини централното ръководство в авторитарно управление и се обяви против изключването от ДПС на общинският кмет Нуридин Исмаил.", "date": "2017.12.02", "title": "И общинският лидер на ДПС в Каспичан подаде оставка"}
{"url": "http://www.dnevnik.bg/kultura/2017/12/02/3088489_fotogaleriia_socarhitekturata_v_bulgariia_prez_ochite/", "text": "Соцархитектурата в България след 1956 г. - или с други думи, обществените сгради на следвоенния модернизъм - са обект на изложбата \"България - друга гледна точка\" в столичната галерия за фотография Synthesis. Те са дело на австриеца Бруно Кломфар, който  , за да снима десетки структури от 60-те и 70-те години на миналия век. Интерхотел \"Велико Търново\". Архитекти Никола Николов и колектив.", "date": "2017.12.02", "title": "Фотогалерия: Соцархитектурата в България през очите на австрийски фотограф"}
{"url": "http://www.dnevnik.bg/sport/2017/12/02/3089844_stoichkov_posuvetva_ludogorec_da_izpolzva_poveche/", "text": "Христо Стоичков рядко говори за български футбол, но когато го прави често изказва критично мнение. Легендарният футболист даде интервю пред хърватското издание \"Спортске новости\", в което обсъди най-различни теми, най-вече от случващото се на Балканския полуостров. Стоичков засегна и  \"Лудогорец\" , обяснявайки, че българският шампион не развива местните таланти. \"За съжаление сега българският футбол не е като преди. Виждате, че в най-добрия български отбор – \"Лудогорец\", има само двама българи. По този начин не може да развиваш местните таланти и националния отбор\", коментира Стоичков пред изданието, съветвайки разградчани да налагат повече българи в състава. Той напусна България преди няколко години, след като беше  треньор на \"Литекс\" , а после за кратко и на ЦСКА при размяната на акции между \"Титан\", Гриша Ганчев и Александър Томов. Стоичков коментира и Ивайло Петев, с когото не крие, че е в близки отношения и много харесва. Легендарният футболист обясни, че е неприятно изненадан от начина, по който  Петев  беше освободен от \"Динамо\" (Загреб) през лятото. \"Петев е добър, но защо така го изгониха от \"Динамо\". Не постъпиха никак коректно. Доколкото знам, той е бил много добър към хората от \"Динамо\", добави Стоичков.", "date": "2017.12.02", "title": "Стоичков посъветва \"Лудогорец\" да използва повече български футболисти"}
{"url": "http://www.dnevnik.bg/skorost/2017/12/02/3087525_fotorazkaz_toiota_iaris_sled_porednoto_razkrasiavane/", "text": "Тойота\" продължава да разкрасява третото поколение на \"Ярис\". Моделът излезе на пазара 2012 година, мина фейслифт през 2015-та, а през тази отново беше обновен. При последната модернизация отпред \"Ярис\" получи нови радиаторна решетка, фарове, капак на мотора, светлини за мъгла и броня.", "date": "2017.12.02", "title": "Фоторазказ: \"Тойота Ярис\" след поредното разкрасяване"}
{"url": "http://www.dnevnik.bg/sport/2017/12/02/3089806_shampionut_vuv_formula_2_shte_kara_za_zauber_prez_2018/", "text": "Пилотът от академията на \"Ферари\" Шарл Леклер получи място във  Формула 1  за сезон 2018. Роденият в Монако състезател ще кара за тима на \"Заубер\" от следващата година, обявиха от швейцарския отбор. Леклер, който е шампион във Формула 2 за 2017 г. ще си партнира с Маркус Ериксон. Талантливият пилот е само на 20 години и още в дебютния си сезон във Формула 2 спечели титлата. В 11-те уикенда, в които се провеждаха по две надпревари, Леклер спечели седем победи. Той записа и осем полпозишъна и изпревари със 72 точки в крайното класиране руснака Артьом Маркелов. Изненадващо мястото си в тима запази Маркус Ериксон. Шведът участваше във всички състезания през сезона, но не успя да спечели нито една точка. За разлика от него Паскал Верлайн, който спечели всички пет точки за \"Заубер\" беше освободен. Трети пилот на тима остава Антонио Джовинаци, който също е част от програмата на \"Ферари\". Другата новост в \"Заубер\" е новото име на тима от сезон 2018. Швейцарският отбор ще се казва \"Алфа Ромео Заубер\", а оцветяването е променено от синьо в бяло-червено. \"Доволни сме, че можем да обявим важен спонсор като \"Алфа Ромео\", който ще бъде основен за нашия отбор. Партньорството включва стратегическа, рекламна и технологична помощ\", обявиха от \"Заубер\". Швейцарците ще продължат да използват двигатели \"Ферари\", а влизането на \"Алфа Ромео\" е по-скоро маркетинг ход за италианската марка. \"Това е важна стъпка за \"Алфа Ромео\" към връщането му, там където му е мястото. Това е добре за всички страни, а най-доволни ще са феновете, които отново ще могат да подкрепят любимата си марка\", каза шефът на \"Фиат-Крайслер\"  Серджо Маркионе .", "date": "2017.12.02", "title": "Шампионът във Формула 2 ще кара за \"Заубер\" през 2018 г."}
{"url": "http://www.dnevnik.bg/bulgaria/2017/12/02/3089248_gdbop_ne_vodi_statistika_kolko_sa_izmamite_prez/", "text": "Главна дирекция за борба с организираната престъпност (ГДБОП) няма данни колко компютърни престъпления са били извършени чрез създаването и използването на фалшиви профили в социалните мрежи. Това се разбира от отговор на дирекцията до \"Дневник\". Повод за въпросите по реда на закона за достъп до обществена информация, беше  случаят  с представящия се за Александър Николов, известен вече като  Спас Василев , който мамил десетки със самолетни билети, техника и дребни услуги. Василев е в ареста от средата на октомври. От ГДБОП не могат да отговорят дали е имало проверки или разследвания по други подобни случаи. \"Главна дирекция за борба с организирана престъпност не разполага със стастика относно броя на извършението компютърно свързани престъпления, каквито се явяват случаите на измами, извършени чрез създаване и използване на неистински \"мним\" профил в социалните мрежи, с цел набавяне на имотна облага чрез въвеждане и поддържане у някого на заблуждение като му се причинява имотна вреда\", пише в отговора. Преди няколко дни МВР се похвали, че са  задържали мъж , който се е представял за жена и е измамил над 100 души.", "date": "2017.12.02", "title": "ГДБОП не води статистика колко са измамите през фалшиви фейсбук профили"}
{"url": "http://www.dnevnik.bg/sport/2017/12/02/3089928_livurpul_prechupi_novak_vuv_visshata_liga_za_79_sekundi/", "text": "Ливърпул\" постигна  втора поредна победа във Висшата лига , след като надделя като гост на новака \"Брайтън\" с 5:1. Червените решиха двубоя преди почивката с две попадения на Емре Джан и Роберто Фирмино, които паднаха в рамките на по-малко от две минути. Двубоят в Южна Англия се оказа по-специален за мърсисайдци, които посетиха 57-и различен стадион във Висшата лига. Преди двубоят на \"Амекс стейдиъм\" \"Ливърпул\" беше спечелил на 52 от останалите 56 съоръжения, на които е играл в елита. Със събраните три точки \"Ливърпул\" влезе в Топ 4 преди изиграването на най-интересния сблъсъка за кръга между \"Арсенал\" и \"Манчестър юнайтед\". Червените решиха мача в рамките на по-малко от две минути, когато вкараха два гола. В 30-ата минута Емре Джан откри резултата на \"Амекс\" след хубаво центриране на Филипе Коутиньо от корнер и много силен удар с глава. Буквално в следващата атака тимът на Юрген Клоп удвои аванса си, като в основата отново беше Коутиньо. Салах започна атаката, намери плеймейкъра на лявото крило, а той на свой ред подаде за Роберто Фирмино, който отбеляза втория гол. Това 11-и гол, в който Коутиньо има участие в последните си 10 двубоя във Висшата лига. Той отбеляза шест и подаде за пет други. Двете попадения на червените пък бяха разделени от точно 79 секунди. В началото на втората част \"Ливърпул\" окончателно уби интригата, след като вкара и трети гол. В 49-ата минута точен отново беше Фирмино, който получи много хубаво подаване от Салах и нямаше как да сгреши. Две минути по-късно \"чайките\" намалиха с попадение на Глен Мъри. Той вкара от дузпа отсъдена за фаул на Джордан Хендерсън срещу Дънк. В края на мача вместо да свалят оборотите гостите направиха обратното и вкараха още два гола. Първо в 87-ата минута Коутиньо ознаменува отличната си игра с красиво попадение. От около 22 метра той стреля от свободен удар и хитро прати топката под стената. Бразилецът отбеляза своя 18-и гол извън наказателното поле от 2013 г. насам, като по този показател е №1 във Висшата лига. Две минути по-късно резултатът стана 1:5 след автогол на Дънк. Защитникът реализира за трети път в собствената си врата през сезона, след като преди това го стори срещу  \"Манчестър юнайтед\"  и  \"Манчестър сити\" . Единственият футболист в историята на Висшата лига с повече автоголове в рамките на един сезон е Мартин Шкъртел, който през 2013-14 реализира четири пъти в собствената си мрежа. . \"Шпорите\" са без победа вече четири мача и остават на седмо място в класирането, на пет точки от Топ 4. Още в 13-ата минута домакините откриха на \"Викъридж роуд\", след като Критиан Кабаселе засече центриране на Клевърли от корнер. Белгиецът скочи най-високо и преодоля вратаря на \"Тотнъм\" Юго Лорис. Лондончани отговориха с попадение на Хюнг-Мин Сон в 25-ата минута и изглеждаше, че с връщат самочувствието. Корецът се разписа след асистенция на Кристиан Ериксен. До края на двубоя обаче нови голове нямаше, а положение на \"шпорите\" се влоши след червен картон на Давинсон Санчес в началото на втората част. На  \"Гудисън парк\"  \"Евертън\" започна с победа при  Сам Алърдайс ,  . За пети път в своята кариера Големия Сам тръгна с успех. Със седемте отбора, които е водил във Висшата лига опитният мениджър е записвал само едно равенство и една загуба. \"Карамелите\" проспаха първата части не играха много добре, но след почивката вдигнаха оборотите, за да пречупят \"териерите\". В основата на успеха беше Доминик Калвърт-Люин, който подаде за първия и вкара втория гол. В 47-ата минута младокът асистира много ефектно с пета към Гилфи Сигурдсон и исландецът изведе \"Евертън\" напред. В 73-ата минута \"карамелите\" стигнаха и до втори гол. Рууни намери Калвърт-Люин с хубаво подаване между защитниците и нападателят прехвърли Льосъл – 2:0. Младокът доказа, че е сред най-важните играчи на тима си и заедно с Уейн Рууни е участвал в изработването на 10 гола дотук през кампанията (шест гола и четири асистенции). За \"карамелите\" това е втори пореден успех, след като те победиха \"Уест Хем\" в последния двубой на временния наставник Дейвид Ънсуърт.", "date": "2017.12.02", "title": "\"Ливърпул\" пречупи новак във Висшата лига за 79 секунди"}
{"url": "http://www.dnevnik.bg/bulgaria/2017/12/02/3089933_svlachishte_v_rodopite_vze_jertva_i_rani_dvama_dushi/", "text": "Един мъж е загинал, а други двама са ранени, след като свлачище помете ловна хижа в района на село Долен в Родопите, съобщи \"Нова телевизия\". В резултат на проливните дъждове от последните дни скална маса се е свлякла върху хижата, където в момента на инцидента е имало осем ловци. Те са се оказали притиснати от земната маса. Двама пострадали мъже са били откарани в болницата в Кърджали. Единият е с политравма, другият - със счупен крак. И при двамата няма опасност от живота, уточнява телевизията. Третият мъж е починал в линейката. По данни на \"Нова телевизия\" най-интензивен е бил дъждът в Родопите, където в село Кирково са паднали над 200 л вода на квадратен метър. На прохода Петрохан количеството е било 107 л на квадратен метър. В София в по-ниските квартали валежите са били 30 л на квадратен метър, а във високите са достигнали 90 л на квадратен метър. Още за обстановката в страната -  тук. ", "date": "2017.12.02", "title": "Свлачище в Родопите взе жертва и рани двама души"}
{"url": "http://www.dnevnik.bg/sport/2017/12/02/3089947_levski_zapisa_treta_poredna_pobeda_i_otnovo_ne_dopusna/", "text": "След колебливите резултати напоследък \"Левски\" показа, че се събужда и победи с 3:0 \"Пирин\" на стадион \"Георги Аспарухов\". Сините взеха трета поредна победа в първенството, а в четири двубоя поред не са пускали гол в собствената си мрежа. След четирите отбелязани срещу \"Дунав\" преди няколко дни, с днешните три, \"Левски\" вкара повече голове в последните два мача, отколкото в предходните седем. Роман Прохазка, Жуниор Мапуку и Васил Панайотов се разписаха за сините, а капитанът Божидар Митрев запази 15-а суха мрежа за сезона. Словакът вкара от дузпа, която обаче дойде след спорно отсъждане на рефера Валентин Железов. През първата част нямаше толкова интересни положения и пред двете врати, като Жуниор Мапуку показа активност, но не затрудни сериозно Благой Макенджиев. В 21-ата минута съдията Железов посочи бялата точка, след като видя задържане от Стилиян Николов срещу Холмар Ейолфсон при центриране от корнер. Роман Прохазка застана зад топката и въпреки, че Макенджиев закачи топката, тя се отби в десния стълб и влезе в мрежата – 1:0. За словака това беше втори гол през сезона, след като той се разписа и срещу ЦСКА. Второто полувреме започна много по-добре за \"Левски\" и само три минути след подновяването на играта, резултатът вече беше 2:0. Той падна след груба грешка на Макенджиев, като вратарят на благоевградчани неразчетено излезе извън наказателното си поле и Мапуку го прехвърли. \"Пирин\" се превърна в любимия съперник на конгоанеца, който преди това през сезона реализира хеттрик на стадион \"Христо Ботев\" в Благоевград. Малко след гола на Мапуку \"Пирин\" остана и с човек по-малко, след като Аймен Суда получи втори жълт картон. Той удари съперник с лакът и беше отстранен от игра. Крайното 3:0 оформи Васил Панайотов в 78-ата минута. Халфът, който вкара два пъти срещу \"Дунав\" преди няколко дни, се разписа след плътен удар от границата на наказателното поле. Сините са най-добрият домакин в Първа лига като имат осем победи и две равенства. Тимът на Делио Роси е допуснал едва два гола на собствен терен, като и двата дойдоха в двубоя с ЦСКА (2:2). \"Благодаря на треньора, че ми даде шанс отново да съм титуляр и да играя. Мисля, че направихме добър мач и е важно, че победихме. Започнах отляво на атаката, после бях в центъра и съм доволен как се представихме. Бяхме агресивни и по-добри от \"Пирин\". Да, имам четири гола срещу тях, но не си водя статистика на кой вкарвам най-много\", каза след двубоя Жуниор Мапуку, определен за №1 в срещата.", "date": "2017.12.02", "title": "\"Левски\" записа трета поредна победа и отново не допусна гол на \"Герена\""}
{"url": "http://www.dnevnik.bg/bulgaria/2017/12/02/3089948_dujdovete_shte_produljat_oshte_pone_den_nai-silno_vali/", "text": "Ситуацията в страната след проливните дъждове се нормализира, сочат данните на МВР към 18 ч. в събота. Бедствено остава положението само в едно село в Кюстендилско, а най-интензивен е бил дъждът в Родопите. Валежите се очаква да продължат още поне едно денонощие. В село Кирково, Кърджалийско са паднали над 200 литра вода на квадратен метър. На прохода Петрохан количеството е било 107 литра на квадратен метър. В София в по-ниските квартали валежите са били 30 литра на квадратен метър, а във високите са достигнали 90 л на квадратен метър, съобщи \"Нова телевизия\". В неделя проливните дъждове ще продължат в някои области. Прогнозата на НИМХ БАН за оранжев код е за Смолян, Кърджали и Хасково. Една жертва и двама ранени при свлачище Един мъж е  загинал, а други двама са ранени , след като свлачище помете ловна хижа в района на село Долен в Родопите. В резултат на проливните дъждове от последните дни скална маса се е свлякла върху хижата, където в момента на инцидента е имало осем ловци. Те са се оказали притиснати от земната маса. Двама пострадали мъже са били откарани в болницата в Кърджали. Единият е с политравма, другият - със счупен крак. И при двамата няма опасност от живота, уточнява телевизията. Третият мъж е починал в линейката. В София и Перник - сигнали за наводнени мазета и пътища В София ситуацията в Мало Бучино, където в петък се беше скъсала дига, е нормализирана, но наводнен остава участък от бул. \"Европа\", по който движението се осъществява в една лента. До 18 ч. пожарната в София е реагирала на над 80 сигнала за наводнени мазета и пътни участъци. Извършени са 60 отводнявания и 15 технически помощни дейности. Продължават усилията на екипите на пожарната при яз. Суходол, където с три помпи се работи за сваляне на нивото на водоема. Друг критичен участък където са разположени екипи на пожарната е река Искър в района Нови Искър, където нивото на реката е високо. В оперативния център на пожарната в Перник са постъпили над 8о сигнала за наводнени мазета и пътни участъци, като са отработени 37 от тях. Бедствено положение остава в едно село Частично бедствено положение  беше бявено в кюстендилското село Гърляно. Там се е наложила евакуацията на около 50 души, съобщи Би Ти Ви. Нивата на реката, излязла от коритото й, са се понижили, но все още тя остава бурна. Две постройки са срутени има и отнесен мост. От МВР съобщиха, че е направена организация за следене на критичните участъци на реката. В Югозападна България има евакуирани хора В югозападна България валежите засегнаха домове и наложиха евакуация на хора.  Дигата на река Глазне преля  като засегна земеделски земи и курортното село Баня край Разлог. Възрастно семейство от Дупница е било евакуирано тази сутрин след като минаващата през града река Джерман преля и отнесе подпорна стена на къща на улица \"Благой Болярин\". Те са настанени при свои близки, съобщи зам.-кметът Крум Милев. По думите му водата е отнесла и половината двор на фамилията. Мъжът и жената не са пострадали. В село Самораново има скъсан напоителен канал, но пострадали хора и къщи няма. На 9 сигнала за наводнени къщи и дворове са се отзовали от ВиК. 3 къщи са били заляти от кална маса в село Блатино, съобщиха от Кризисния щаб в Дупница. На място има техника на водното дружество, която участва в разчистването им. Възрастна двойка е евакуирана и в пернишкото село Негованци. Там има 10 сериозно наводнени къщи, а в три от тях има вода над 1,5 метра. Това съобщи кметският наместник на селото Емил Йорданов. Отводнителни работи текат в още 20 къщи от селото. Вътрешният министър: Ситуацията е овладяна напълно. В ранния следобед вътрешният министър обяви, че ситуацията е овладяна напълно. \"Всичко е под контрол, благодарение на превантивната дейност на правителството\", заяви Валентин Радев. Той уточни, че сериозни проблеми с пътищата и електроснабдяването в страната няма. За софийска област притеснения създавало само оттичането на река Искър, но се очаквало до утре проблемът да не стои.", "date": "2017.12.02", "title": "Дъждовете ще продължат още поне ден, най-силно вали в Родопите"}
{"url": "http://www.dnevnik.bg/bulgaria/2017/12/02/3089956_dvijenieto_prez_kresnenskoto_defile_e_pusnato/", "text": "Движението през Кресненското дефиле в посока към Сандански е възстановено малко след 19:50 ч. съобщиха от МВР. По-рано  участъкът беше затворен заради катастрофа  между ТИР и кола, при която няма пострадали. Предстои до минути да бъде пуснато и движението в лентата в посока Благоевград. Това ще се случи, след като и автомобилът бъде изтеглен", "date": "2017.12.02", "title": "Движението през Кресненското дефиле е пуснато"}
{"url": "http://www.dnevnik.bg/sport/2017/12/02/3089976_arsenal_igra_a_junaited_vze_tochkite_v_golemiia/", "text": "Манчестър юнайтед\" сложи край на серията от 12 поредни победи като домакин на \"Арсенал\" във Висшата лига. \"Червените дяволи\" буквално излъгаха съперника си, за да вземат трите точки на \"Емиратс\" с 3:1. Двубой нямаше, като \"Арсенал\" доминираше през цялото време, изигра най-силния си мач от началото на сезона, но големият брой пропуски лишиха тима на Арсен Венгер от заслужена победа. В първите 10 минути гостите от Манчестър вкараха два гола чрез Антонио Валенсия и Джеси Лингард, и те натежаха за крайния изход. Еквадорецът спаси традицията да не губи двубой във Висшата лига, в който се разписва за \"червените дяволи\". След почивката \"Арсенал\" се върна в срещата, намалявайки чрез Лаказет, но втори гол на Лингард сложи точка на спора. \"Арсенал\" завърши двубоя със 75% притежание на топката (рекордно от началото на сезона във Висшата лига), 33 удара и 15 точни и изпълни 12 корнера. Домакините си подадоха и 606 подавания. Серията от 12 поредни победи беше втората най-дълга в историята на \"топчиите\" (13 поредни победи между февруари и ноември 2005 г. на \"Хайбъри\"). В мач №18 от съперничеството между Жозе Моуриньо и Венгер португалецът постигна своята девета победа. Той е губил само два пъти от френския мениджър на \"Арсенал\". \"Арсенал\" изигра най-доброто си първо полувреме от години, а статистическите показатели на \"артилеристите\" само потвърдиха за надмощието им. Те обаче проспаха първите 10 минути, заради което изоставаха с 0:2 на почивката. През първите 45 минути \"Арсенал\" имаше 71% притежание на топката, отправи 15 удара, от които седем точни, изпълни осем корнера и си подаде 297 паса. Въпреки това тимът на Арсен Венгер не успя да се разпише. \"Юнайтед\" стартира двубоя с отлична преса, при която всеки футболист на терена знаеше ролята си. Това накара Лоран Косчелни да сгреши и да подари топката на Антонио Валенсия. Еквадорецът комбинира с Пол Погба и след плътен удар с десния крак изненада Петър Чех – 0:1 още в четвъртата минута. Случлото се стъписа \"Арсенал\", който се опита веднага да отговори и това показа нервност в поведението на \"артилеристите\". В 11-ата минута ситуацията се повтори, \"Юнайтед\" пресира и стигна до ново предимство. Шкодран Мустафи сбърка елементарно, а след това с много красиво завъртане Антони Марсиал изведе Лингард сам срещу Чех, който нямаше как да сгреши, вкарвайки втори гол. Мустафи получи травма при единоборството, довело до гола и трябваше да напусне, а Венгер веднага направи вътрешна ротация, като пусна Алекс Иуоби и заигра с четирима защитници. От този момент нататък \"червените дяволи\" имаха много редки шансове не само да атакуват, а буквално да преминат центъра с топката в краката. \"Арсенал\" доминираше изцяло и създаде много положения, които обаче не бяха вкарани. Най-чистите се откриха пред Аарън Рамзи, Алексис Санчес и Александър Лаказет. Уелсецът беше блокиран отлично от Неманя Матич, Санчес също беше пазен зорко, а Лаказет удари греда. По-късно страничният стълб уцели и Гранит Джака. Вратарят на \"Манчестър юнайтед\" Давид Де Хеа направи много важни спасявания, предотвратявайки сигурни голове в мрежата си. През първата част реферът Андре Маринър можеше да отсъди и дузпа за \"Арсенал\", след като Маркос Рохо задържа Лаказет в наказателното поле, но не посмя да го направи. Още в първите секунди на втората част \"Арсенал\" намали резултата и се върна в срещата. Алексис Санчес подаде изумителен пас към Рамзи, който остави защитата на \"ЮНайтед\" на място, без да разбере какво се случва. Уелсецът само омекоти топката за Лаказет, който без да се бави я прати зад Де Хеа – 1:2. За французина това беше шести гол на \"Емиратс\" от началото на сезона. Нито един друг футболист във Висшата лига няма толкова попадения в домакинските срещи на тима си. В следващите минути испанският страж трябваше да показва най-доброто от своите качества, след като направи изумителни спасявания. Де Хеа първо спря изстрел на Лаказет в последния възможен момент, а след това спря с крак добавката на Санчес. Както и през първото полувреме \"Арсенал\" играеше, а съперникът се възползваше от всяка грешка. Така се случи и в 63-ата минута, когато защитата в червено-бяло отново не действаше адекватно и допусна лековато трети гол. Погба напредна необезпокоявано отдясно, подмина Косчелни и намери непокрития Лингард, който на празна врата нямаше как да пропусне да отбележи втория си гол. Младият английски национал затвърди прекрасната си форма напоследък с трети гол в последните два мача. В предишните си 51 срещи Лингард имаше същия брой попадения. \"Арсенал\" увеличи дори още повече надмощието си, а с два гола аванс \"червените дяволи\" се прибраха комфортно в собствената си половина, рушейки играта. Венгер рискува всичко и пусна на терена още двама нападатели Дани Уелбек и Оливие Жиру, вадейки Джака и Сеад Колашинац. Четвърт час преди края гостите останаха и с човек по-малко, след като Пол Погба получи директен червен картон за неспортсменска проява. Френският халф умишлено настъпи падналия Ектор Бейерин, първо с десния, а после с левия си крак, което не остана незабелязано от рефера Френд. В края на мача \"Юнайтед\" се защитаваше с шест човека в собственото си наказателно поле, правейки всичко възможно да не допусне втори гол. В заключителните минути на срещата стана още по-горещо, а футболистите се изнервиха. От \"Юнайтед\" поискаха червен картон и за Косчелни, който повали Лукаку при една контраатака, но бившият топ съдия на Англия и настоящ анализатор на BT Sport, телевизията която излъчи двубоя на Острова, Греъм Пол заключи, че жълтият картон е справедлив. Минути по-късно \"Арсенал\" не получи втора дузпа, след като и Дани Уелбек беше повален в наказателното поле. С успеха \"Юнайтед\" се доближи на пет точки от лидера \"Манчестър сити\", който утре играе у дома с \"Уест Хем\". \"Арсенал\" излезе от Топ 4, като заема петото място с 28 точки и има една по-малко от \"Ливърпул\". Поражението е първо за \"артилеристите\" на \"Емиратс\" от март насам.", "date": "2017.12.02", "title": "\"Арсенал\" игра, а \"Юнайтед\" взе точките в големия сблъсък на Висшата лига"}
{"url": "http://www.dnevnik.bg/bulgaria/2017/12/02/3089963_nai-chetenoto_v_dnevnik_ot_purvata_istoriia_na/", "text": "Откриването на ръкописа на първата история на България е безспорният фаворит на читателския интерес през отиващата си седмица. На второ място е заявката на евродепутата Николай Бареков, нашумял с отразяването на т.нар. Костинбродска афера, да прави честни медии, които да не разпространяват фалшиви новини. Третата позиция е за новината за неочаквания завой, който премиерският самолет направи на път за официалната визита в Саудитска Арабия. Ето и класацията на десетте най-четени статии в \"Дневник\" за седмицата по данни към 20 ч. на 2 декември: 1.  Открит е оригиналният ръкопис на първата история на България, обяви учен  - 29 624 прочитания 2.  Бареков се отказва от политиката, ще прави честни медии   - 23 889 прочитания 3.  Самолетът на Борисов е правил необичайни маневри на път за Саудитска Арабия (допълнена)   - 22 604 прочитания 4.  Камионът на \"Тесла\" ще се нуждае от ток, колкото за 4000 домакинства, предупредиха експерти   - 21 544 прочитания 5.  Опасно мръсен въздух са дишали столичани снощи (обновена)  - 19 561 прочитания 6.  Дрон, 37 хил. лв. за светещо въже и елха за 15 хил. лв., или за какво е харчила Варна през 2016 г.  - 18 232 прочитания 7.  Бившият босненски хърватски генерал, изпил отрова в съда в Хага, е починал в болница   - 15 972 прочитания 8.  Колите на \"Тесла\" слизат от поточната линия с дефекти, предупреждават работници   - 15 451 прочитания 9.  Македонска верига ще открие 10 магазина в София до края на годината  - 14 737 прочитания 10.  Руски спътник падна край Антарктида след неуспешен старт  - 14 668 прочитания", "date": "2017.12.02", "title": "Най-четеното в \"Дневник\": От първата история на България до завоя на премиерския самолет"}
{"url": "http://www.dnevnik.bg/sviat/2017/12/02/3089954_donald_trump_se_gotvi_da_priznae_erusalim_za_stolica/", "text": "Американският президент Доналд Тръмп вероятно ще обяви следващата седмица, че САЩ признават Ерусалим за столица на Израел. Това съобщи агенция \"Ройтерс\", като цитира неназован член на президентската администрация. Агенцията коментира, че подобно действие би преобърнало водената от десетилетия политика на страната и би нагнетило напрежение в Близкия Изток. Очаква се Тръмп да направи спорното изявление по време на реч в сряда, въпреки че вероятно  ще отложи отново предизборното си обещание да премести посолството на САЩ в Ерусалим . Трима източници на \"Ройтерс\" от Белия дом обаче подчертали, че окончателно решение все още не е взето. Статутът на Ерусалим е сред емоционално най-натоварените въпроси в  израелско-палестинския конфликт , като и двете страни имат претенции към него. Палестинците искат свещеният за евреи, християни и мюсюлмани град за столица на бъдещата си държава. Част от международната общност подкрепя желанието им, но Израел също има претенции към града.", "date": "2017.12.02", "title": "Доналд Тръмп се готви да признае Ерусалим за столица на Израел"}
{"url": "http://www.dnevnik.bg/bulgaria/2017/12/02/3089984_ogromna_dupka_na_magistrala_trakiia_stoi_vtori_den/", "text": "Втори ден огромна дупка на магистрала \"Тракия\" остава незапълнена. Вчера близо 13 автомобила спукаха гуми на 13-я километър в посока Пловдив и се разминаха на косъм от тежка катастрофа, съобщава БНТ и уточнява, че снощи десетки хора са били принудени да чакат часове наред пътна помощ. Днес на мястото беше поставена пътна сигнализация, която стесни движението в отсечката. Въпреки обещанията на Агенция \"Пътна инфраструктура\"дупката така и не беше запълнена. От фирмата, която поддържа пътя, заявиха, че ще поемат разходите за ремонт на пострадалите автомобили, допълва държавната телевизия.", "date": "2017.12.02", "title": "Огромна дупка на магистрала \"Тракия\" стои втори ден незапълнена"}
{"url": "http://www.dnevnik.bg/ot_vas/galeriiotvas/2017/12/02/3089812_chitatelska_fotogaleriia_kastelsardo/", "text": "Кастелсардо е средновековен град, разположен в залива Асинара в северната част на Сардиния. Запазен е почти непокътнат благодарение на особеното си географско местоположение – кацнал е на връх, издигащ се над морето, което го е защитавало от нападения и разрушения през вековете.", "date": "2017.12.02", "title": "Читателска фотогалерия: Кастелсардо"}
{"url": "http://www.dnevnik.bg/citat_na_deniia/2017/12/02/3089990_citat_na_denia_pri_duzpata_i_igrachite_na_levski_gi/", "text": "Третата поредна победа на \"Левски\" в  Първа лига с 3:0 над \"Пирин\"  предизвика много коментари и полемики. Сините откриха от дузпа в 21-ата минута, отсъдена след спорно задържане. Това накара треньора на тима от Благоевград Милен Радуканов да коментира с ирония.", "date": "2017.12.02", "title": "Цитат на деня: При дузпата и играчите на \"Левски\" ги хвана срам"}
