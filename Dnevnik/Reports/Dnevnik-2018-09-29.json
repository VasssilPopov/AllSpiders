{"url": "https://www.dnevnik.bg/sport/2018/09/29/3318853_derbito_na_madrid_zavurshi_bez_gol_i_ostavi_barselona/", "text": "Реал\" и \"Атлетико\" завършиха 0:0 в мадридското дерби от седмия кръг на Ла Лига. Нулевото равенство на \"Сантяго Бернабеу\" остави \"Барселона\" на първа позиция, въпреки че шампионите записаха трети пореден мач без победа в първенството. \"Реал\" се изравни по точки с каталунците, но  за втори път в рамките на седмица пропусна да излезе  еднолично начело в класирането. Тимът на Хулен Лопетеги събра 14 точки, като отстъпва само по голова разлика на големия си съперник. \"Атлетико\" отстъпи третата позиция на \"Севиля\". Мадридският тим има 12 точки, а андалусийци са с точка повече, след като по-рано днес спечелиха гостуването си на \"Ейбар\" с 3:1. Пред 80 хиляди зрители \"Реал\" и \"Атлетико\" изиграха равностоен мач, в който желанието беше на първо място да се избегне загуба. Домакините бяха по-активни в началото, но не без да застрашат реално вратата на Ян Облак.  Първата добра ситуация за гол се откри пред гостите в 18-ата минута. Антоан Гризман беше изведен зад защитата, напредна сам срещу Куртоа и стреля, но вратарят на \"Реал\" направи отлично спасяване.  Три минути по-късно и \"Реал\" създаде напрежение в наказателното поле на съперника, но Гарет Бейл стреля неточно след центриране от свободен удар на Тони Кроос. Последва опасен шут от дистанция на Саул, а осем минути преди края Куртоа отново трябваше да спасява \"Реал\" след шут на озовалия се очи в очи с него Диего Коща.  В края на полувремето Облак едва не си отбеляза куриозен автогол след опит да подаде топката по земя. Топката се удари в крака на Асенсио, но за късмет на гостите попадна право в ръцете на вратаря.  Лопетеги направи смяна на почивката, като неочаквано извади от игра Бейл и пусна Дани Себайос. \"Реал\" притисна повече \"Атлетико\" през второто полувреме, но така и не успя да намери път към вратата. Най-добрата възможност в мача се откри пред Асенсио, но той стреля право в Облак, останал непокрит в наказателното поле.", "date": "2018.09.29", "title": "Дербито на Мадрид завърши без гол и остави \"Барселона\" на първо място"}
{"url": "https://www.dnevnik.bg/sviat/2018/09/29/3318716_nad_3_mlrd_dolara_bili_ruskite_investicii_v_nedvijimi/", "text": "Инвестициите на Русия в недвижими имоти в България са над 3 млрд. долара. Това каза в предаването \"Седмицата\" по Дарик радио руският посланик Анатолий Макаров. Той заяви, че руските инвестиции в жилища в България заемат най-голям дял от 53 %. Посланикът каза още, че Русия не вижда заплаха в лицето на България. Макаров не може да си обясни защо някои българи се чувстват заплашени от страната му заради руските имоти тук. По думите му този страх бил измислен от някого и той сигурно е \"зад океана\". Случаят \"Скрипал\" и Брекзит Според руския посланик властите във Великобритания са измислили случая \"Скрипал\", за да отклонят вниманието на обществото от трудностите около Брекзит. Русия предложи съвместно разследване на нападението срещу Сергей Скрипал и дъщеря му Юлия на 4 март 2018 г. в английския град Солсбъри, но ни беше отказано, допълни Макаров. \"Как ние ги обиждаме, не мога да разбера\", коментира още руският посланик. Той попита и защо точно във Великобритания се е случило, а не във Франция например, намеквайки отново за измислен сценарий, който цели да разсее темата с проблемите при излизането на страната от ЕС. АЕЦ \"Белене\" и руският газ Посланикът потвърди руския интерес към строителството на атомната електроцентрала до Белене. Той каза, че и Франция, и Китай имат интерес към проекта, а до 31 октомври енергийният министър Теменужка Петкова трябва да представи в парламента предложенията на инвеститорите. Попитан дали Русия ще иска да продава газ през хъб в България, където ще се конкурира с други държави, Макаров заяви, че въпросът е дали България ще иска да купува руски газ на договорената цена. По думите на руския посланик президентът на САЩ Доналд Тръмп говори за зависимост на Германия от руския газ, защото иска европейците да купуват от Америка. Нейният газ обаче излизал по-скъп от руския, се разбра още от думите на Макаров. Референдумът в Македония Той отклоняваше въпросите за позицията на Русия във връзка с предстоящия утре референдум в Македония за смяна на името на страната. Заяви, че от две седмици Русия има нов посланик в Скопие. Попитан за коментарите, че Русия е против смяната на името на Македония, което ще доведе до членството ѝ в НАТО, посланикът заяви - \"ние не се намесваме, разбира се, че винаги ни обвиняват за това\". Обясни, че Русия не харесва разширяването на границите на военния алианс, но няма право да казва кой да влиза в него и кой не. Допълни, че преди и страната му е искала да влезе в НАТО, но това ѝ е било отказано. \"Искаме Черно море да е морето на приятелството и съгласието, и да няма самолети на други страни\", допълни още посланика за достигането на НАТО до руските граници. Крим  На въпроса докога в картите Крим ще се рисува като част от Украйна, Макаров заяви, че в страната му Крим вече се рисува като руски, защото въпросът е затворен и допълни, че \"всеки може да си рисува, каквото иска\". По думите му преди анексирнето на Крим руският език е бил потискан там и не се е приемало нищо руско, а хората са искали да живеят в Русия, което се показало на \"нормален референдум в съответствие с международното право\". Той допълни, че според някои страни после се е оказало, че допитването не било по правилата. Дни на Русия в България На 1 октомври, понеделник, се поставя началото на дните на Русия в България. Предвидени са много събития в София, Плевен и Варна, обясни посланикът. В страната ще дойде руска делегация, както и шахматистът Анатолий Карпов, националният отбор по волейбол, трупи от Болшой театър и др. Началото ще е в Софийската опера и балет. По думите му двете държави имат добро взаимодействие, когато става дума за култура и не толкова добро при парламентарна комуникация. Иначе посланикът навсякъде срещал много топло отношение към държавата, която представлява.", "date": "2018.09.29", "title": "Над 3 млрд долара били руските инвестиции в недвижими имоти в България"}
{"url": "https://www.dnevnik.bg/bulgaria/2018/09/29/3318723_remontite_po_trakiia_pak_dovedoha_do_kilometri/", "text": "Километрични задръствания са се образували в района на ремонтните дейности на автомагистрала \"Тракия\" между км 14 и 20,съобщи агенция \"Фокус\". Близо 2 км е опашката от изчакващи автомобили при първия и около 1 км при втория ремонт на виадуктите на 17 и 18 км. От Агенция \"Пътна инфраструктура\" припомнят, че през празничните и почивни дни в района се въвежда реверсивно движение: за посока Бургас се обособяват две ленти на движение и една посока в София, докато през последния почивен или празничен ден – една лента за движение посока Бургас и две посока София.  Движението по магистралата от 45 до 53 км и в двете посоки се осъществява с повишено внимание поради констатирани неравности по пътната настилка. Скоростта на движение е ограничена до 90 км/ч.  Движението при Ихтиман от км 34 до км 41 в посока Бургас също е ограничено поради ремонтно-възстановителни дейности на виадукти при км 37 и км 38 и се осъществява двупосочно в платното посока София.", "date": "2018.09.29", "title": "Ремонтите по \"Тракия\" пак доведоха до километри задръствания"}
{"url": "https://www.dnevnik.bg/sviat/2018/09/29/3318725_ruskata_curkva_zaplashi_da_skusa_otnosheniia_s/", "text": "Руската православна църква предупреди днес, че ще скъса отношенията си с Вселенската патриаршия, ако тя признае автокефалия на Украинската православна църква, предаде Асошиейтед прес, цитирана от БТА. Заплахата бе отправена, след като Вселенският патриарх Вартоломей Първи, обеща да  признае украинската църква  за самостоятелна и независима. Базираната в Истанбул Вселенска патриаршия е смятана за \"първа сред равните\" православни църкви. Говорителят на руската църква Владимир Легойда предупреди, че тя ще прекрати каноничното единство с Вселенската патриаршия, ако даде автономност на украинските православни. Плановете за автокефалия \"заплашват крехкия религиозен мир в Украйна\", каза говорителят и обвини, че зад тях стоят \"политически амбиции на украински лидери\". Президентът на Украйна Петро Порошенко, който през март догодина ще се кандидатира за втори мандат, настоява пред Вартоломей да признае украинската църква за автокефална. Неговите усилия срещнаха отклик по-рано този месец, когато Вселенският патриарх обяви, че праща двама епископи в Украйна - стъпка към признаване на автокефалията. В отговор Московската патриаршия каза, че няма да участва в прояви на Вселенската патриаршия и няма да споменава името на Вартоломей в литургиите. Православните в Украйна от векове са под егидата на Московската патриаршия, но през последните няколко десетилетия няколко епархии се отделиха в схизматични църкви. Призивите за автокефалност се засилиха, след като през 2014 г. Русия анексира украинската област Крим, припомня Асошиейтед прес. Руската агенция ТАСС посочва, че в Украйна съществува \"една канонична\" Украинска православна църква, която е \"самоуправляема\" в състава на Московската патриаршия. В страната има и две \"непризнати от световното православие църковни структури - Украинската православна църква на Киевската патриаршия и Украинска автокефална православна църква\", отбелязва руската информационна агенция.", "date": "2018.09.29", "title": "Руската църква заплаши да скъса отношения с Вселенската патриаршия, ако признае украинската"}
{"url": "https://www.dnevnik.bg/politika/2018/09/29/3318726_iskaneto_na_borisov_za_cialata_strogost_na_zakona_v/", "text": "Премиерът Бойко Борисов каза, че МВР и прокуратурата са действали правилно по случая с репортера Димитър Върбанов. А той не е реагирал спонтанно с  искането си да се приложи цялата строгост на закона . Министър-председателят коментира обрата с уволнения вече репортер от \"Господари на ефира\" след речта си пред Общото събрание на ООН в Ню Йорк. \"Видяхте вчера как ме пресирахте да дам отговор по тема. По нощите звънях по МВР. Оказа се, че след това те са били задържани. След това няма да обяснявам повече какво се случи\", каза Борисов в петък вечерта пред репортери след края на речта си на 37­-ата сесия на ООН. И допълни: \"Не съм реагирал спонтанно, защото разликата в 7 часа ми отне време, докато ми докладват за какво става въпрос. И казах тогава на вашия колега, че принципът тук абсолютно е правилен. МВР е действало правилно. Прокуратурата е действала правилно, повдигнати са обвинения. Това, че във всяко стадо си има черна овца, може да се случи и се е случило в случая, не трябва да променя принципа. Ние трябва да сме непримирими към посегателства към журналист. Който и да е той, където и да е той. Това ние сме направили, това аз съм изразил. Когато са станали ясни факти и обстоятелства, съдът се е произнесъл. Така че, уж нямаше да го правя и аз... Малко стана, като президента Радев. Да сме за единение. Няма да коментирам, докато не го прочета, и си го коментирам 5 минути. И това е малко в рамките на шегата\", допълни Борисов. Първоначално беше съобщено, че Димитър Върбанов е бил нападнат от охранителите на склад, в който се държат храни с изтекъл срок на годност.  За случая се разбра в сряда , което стана повод в четвъртък премиерът да призове срещу нападателите на журналиста да бъде приложена цялата строгост на закона. Това бе чуто и от прокуратурата, която задържа за 72 часа охранителите като срещу тях бяха повдигнати обвинения за нанесена лека телесна повреда по хулигански подбуди. На следващия ден - в петък, обаче бяха разпространени кадри, от които се вижда, че е възможно да става въпрос за инсценировка от страна на репортера. Затова прокуратурата се отказа от искането си задържаните да останат за постоянно в ареста, а дори  обмисля дали на Върбанов да не бъде повдигнато обвинение за лъжесвидетелстване или набеждаване.  Той беше уволнен от \"Господари на ефира\", а \"Нова телевизия\" се разграничи от случая.", "date": "2018.09.29", "title": "Искането на Борисов за цялата строгост на закона в случая с Димитър Върбанов не било спонтанно"}
{"url": "https://www.dnevnik.bg/kultura/2018/09/29/3318729_s_molitvata_na_boris_hristov_nacionalnata_biblioteka/", "text": "Националната библиотека \"Св. св. Кирил и Методий\" ще отбележи Международния ден на музиката – 1 октомври, с изложбата \"Молитвата на Борис Христов: Мир на земята и благоволение на човечеството\" и прожекция на едноименния документален филм на д-р Магдалена Манолова (автор и продуцент), Орлин Атанасов (дизайн), Александър Шопов (оператор) и Мирчо Сливенски (фотограф). Изложбата бе открита в петък вечерта и ще остане в централното фоайе на библиотеката до 15 октомври. 14-те пана на експозицията срещат отблизо ценителите на класическата музика с артиста, човека и един от най-великите гласове на ХХ век Борис Христов (1914 – 1993), както и с неговите послания към България и човечеството. Богатата душевност на \"царя на басите\" е представена в атмосферата на катедралния храм \"Св. Александър Невски\", където той прави впечатляващия запис на \"На многая лета\" след завръщането си в родината. \"Явлението Борис Христов в света на операта, приносът му в оперния театър и, от друга страна, неговата молитва в храма на вярата са отправните посоки в опита да се обхване необятната вселена на неговата личност\", казва авторът на изложбата и филма Магдалена Манолова, цитирана от домакините на изложбата. \"Борис Христов вярваше, че пеенето е не само глас, а и разкриване на душата. Той разкри най-съкровените си чувства в църковнославянските песнопения, в своята молитва в храма, откъдето тръгва като момче по своя път. На всеки голям празник гласът на Борис Христов звучи в цяла България с пожелания за \"мир на земята и благоволение между човеците\", посочва тя. Изложбата съдържа фотоси, запечатали процеса на музикалните записи и моменти от завръщането на Борис Христов в България. Диптихът \"Молитвата на Борис Христов\" – изложба и филм – бе част от националната програма за честването на 100-годишнината от рождението на прочутия бас, избран за Личност на годината в Културния календар на ЮНЕСКО през 2014 г. Сега Националната библиотека е домакин на повторното му представяне. Допълнение към съдържанието на експозицията са шестте витрини с материали от Музикалния отдел на библиотеката – фотоси, книги, публикации, грамофонни плочи, свидетелстващи за изключителната творческа кариера на световния оперен изпълнител.", "date": "2018.09.29", "title": "С \"Молитвата на Борис Христов\" националната библиотека отбелязва деня на музиката"}
{"url": "https://www.dnevnik.bg/politika/2018/09/29/3318740_bsp_otnovo_shte_poiska_vot_na_nedoverie_na/", "text": "Националният съвет на БСП реши парламентарната група на партията да внесе вот на недоверие срещу правителството за здравеопазването, съобщи пресцентърът на социалистите. Това решение е взето заради влошаващото се състояние на здравеопазването и намерението на управляващите да правят реформи, които ще натоварят допълнително финансово всеки български гражданин, а качеството на здравните услуги няма да се подобри. \"Това не е здравна реформа, а здравен геноцид\", заяви лидерът на БСП Корнелия Нинова, цитирана от пресцентъра си. През седмицата бяха подложени на обществена дискусия предложенията на здравното министерство за промени във функционирането на здравната система. Те бяха защитени от здравния министър като въвеждащи по-строг контрол в цялата система и спестяващи много нерегламентирани разходи на гражданите за лечение. Предложенията обаче бяха критикувани от много страни. Една от основните критики е свързана с предложението за допълнително задължително осигуряване от около 12 лв. на човек на месец в допълнение на здравната вноска от 8% върху доходите. По-рано тя обяви, че от два месеца има нестабилност в управляващата коалиция, а ДПС очевидно не е извадена от управлението. Това ще бъде третият вот на недоверие, който БСП ще поиска. Предишните два бяха по темата сигурност и корупция.", "date": "2018.09.29", "title": "БСП отново ще поиска вот на недоверие на правителството"}
{"url": "https://www.dnevnik.bg/kultura/2018/09/29/3317659_otkus_ot_obetovana_zemia_na_erih_mariia_remark/", "text": "Ню Йорк, 1944 г. На малкия остров Елис Лудвиг Зомер е запленен от гледката към блестящите кули на Манхатън, които шепнат за свобода след толкова години скитане из опасна, страдаща Европа. Изгубен и без посока, Зомер се озовава сред хаоса на големия град, принуден да се справя с несгодите на емигрантския живот. Докато малко по малко се съвзема, той открива, че всеки нов лукс – нов костюм, ярки витрини, нова любов и в крайна сметка възможността за нов живот – носи горчив привкус. Спомените за войната и нечовешкото отношение продължават да го преследват дори в тази мирна обетована земя. В последния си роман Ерих Мария Ремарк рисува пленителна картина на един забележителен град, отразяващ трудностите на времето по свой уникален начин. С характерния си дълбоко въздействащ стил, Ремарк ни потапя в живота на един човек, преследван от миналото и белязан от опустошителните последици на войната. Ерих Мария Ремарк (1898–1970) е един от най-популярните немски автори, утвърден като майстор на антивоенната литература. Любим писател на читатели от близо 60 страни по света, където творбите му са издадени в милиони екземпляри. Романите му са пропити с горчивина, но и с човечност. Той успява с лекота да вплете в едно най-красивото и най-грозното в човешката душа. Вървях из гpaдa кaтo петгодишно момче – дoтaм се пpocтиpaxa познанията ми по английски. Вървях през блестящия дъжд от шумове, думи, автомобили, смях, викoвe и възбуждащото движение на живота, който още не ме засягаше, но кaтo буря сляпо проникваше в ceтивaтa ми. Разбирах eдинcтвeнo шума, но не и смисъла, кaктo разбирах светлината, но изобщо не знаех кaк се е появила, а камо ли и защо. Вървях през гpaдa, в кoйтo вceки изглеждаше кaтo непознат Прометей. Той правеше познати жестове, но по непознат начин и към тях използваше думи, с кoитo не знаех кaквo дa правя... Всичко можеше дa означава различни варианти, кoитo не разбирах, защото не владеех езика. Беше дocтa по-различно, отколкото в страните от Европа, където нещата бяха еднозначни и ми бяха ясни. Tyк ми се струваше, че вървя по огромна кръгла сцена, покрай която минаваха пешеходци, келнери, шофьори и продавачи и разиграваха помежду cи eдин непонятен спектакъл, а аз cи стоях в cpeдaтa, кaтo същевременно бях изключен от играта, защото не знаех кaквo дa правя. Разбрах, че това е eдин незабравим миг, който никога няма дa се повтори. Още утре ще принадлежа към тях, още днec, щом стигна до хотела, битката ще започне отново – с лукавство, пазарлъци и цял кyп полулъжи, кoитo са част от ежедневието ми – но днec, в този миг, градът ми показа лицето cи – дивo, шумно, чуждо и безучастно, без все още дa ме е приел, за това пък ясно, обективно, мощно и същевременно проникващо кaтo филигран, блестяща властна дарохранителница. Струваше ми се, че времето за миг затаи дъх в eднa непозната цезура, в която всичко беше възможно, всяко решение изведнъж ставаше изпълнимо, всичко изглеждаше безтегловно и неориентирано кaтo че ли бе пpeдocтaвeнo на вceки сам дa реши дали дa се провали или не. Вървях бавно през шумния гpaд, и го виждах, и не го. Толкова дълго се бях занимавал с пpимитивни размисли, кaтo пpи това се чувствах съвсем удовлетворен, че eднoвpeмeннo с игнорирането на останалия свят намирах и закрила за себе cи. Това беше безскрупулен устрем за оцеляване, кaтo пaникaтa на потъващ кораб, с eднa-eдинcтвeна цел: дa не се умира. Но сега в този забележителен момент чувствах, че мога дa започна живота отново, отново дa се изявя cпopeд възможностите cи, сякаш за мен отново ще има бъдеще, независимо колко дълго е oтpeдeнo дa продължи то, но и че заедно с бъдещето ще възкръсне отново миналото, с мириса cи на кръв и гробове. Смътно усещах, че това беше eднo минало, кoeтo много лесно можеше дa ме убие, но сега не иcкax и дa зная за това, не и в този час с отразяващи стъкла на витpинитe и дивия мирис на свобода, на чуждата тълпа и обедната буря, анонимния шум, жаждата и приказната светлина – в този час, в кoйтo се промъквах кaтo нелегален пришълец между двa свята, към кoитo в този миг изобщо не принадлежах – нито към eдин от двaтa – кaтo че ли участвах във филм, пуснат с грешния звук, от който бликаше повече от изненадващо вълшебство от светлини, цветове, неразбиране и дeтcкaтa сигурност в заблудата на неразбирането. Струваше ми се, че това беше самият живот, кoйтo искаше дa се разчупи, след кaтo дълго време е бил капсулиран от твърдата кaтo черупка на орех нужда, дa се превърне във вик и въпрос, поглед и познание, далеч от лепкавото тресавище на спомените в eднa плаха, още непонятна надежда. Възможно ли бе това, помислих и вперих поглед в eдин огромен магазин, пълен с блестящи хромирани игрални автомати, които звъняха и светеха в пъстри светлини. Истина ли беше? Не беше ли всичко изсъхнало и измряло, можеше ли оцеляването дa се превърне в продължение на живота, в самия живот? Възможно ли бе още веднъж дa започнеш дa го тълкуваш, също кaтo езика, кoйтo срещах – непознат и изпълнен с възможности? Можеше ли това дa е истина, без дa се превърне в предателство и повторно убийство на мъртвите, кoитo не иcкaт дa бъдат забравени? Продължих нататък, следвах улици с номера, без имена, кoитo ставаха все по-тесни и мръсни, дoкaтo най-сетне oткpиx малко отдалечената къща с името \"Хотел \"Рауш\" (опиянение). Вратата беше украсена с фалшиви лайсни от изкуствен мрамор, eднa от кoитo беше отчупена. Влязох вътре и спрях на вратата. След силната светлина отвън не можех дa видя нищо дpyгo, освен нещо кaтo тезгях, няколко червени плюшени мебели и люлеещ се стол, от кoйтo се надигна мъж с вид на мечка. – Виe сте Лyдвиг Зомер, нали? – пoпитa мечката на френски. – Да – отвърнах изненадан. – Откъде знаете за мен? – Роберт Хирш ни пpeдyпpeди, че трябва дa пристигнете тези дни. Името ми е Владимир Мoйкoв. Tyк съм управител, келнер и момче за всичко. – Добре, че знаете френски, иначе щях дa съм ням кaтo риба. Мойков ми стисна ръката. – Казват, че рибите много обичат дa cи говорят пoд вoдaтa. – Немец ли сте? – Не, аз съм руина от много революции. Сега съм американец, но съм бил и чех, и руснак, и поляк, и австриец. В зависимост от това кoй бе окупирал селото, в кoeтo живееше майка ми. Та даже и немец по време на окупацията съм бил. Изглеждате ми жаден. Ще пийнете ли eднa вoдкa? Поколебах се за миг, кaтo си помислих за стопилите се пари. – Колко струва eднa стая при вас? – Haй-евтината е двa долара на нощ. Но е само малка кyтийкa. – Той се отправи към таблото с ключове. – Без никaкви луксове. Банята е на същия кopидop. – Ще я наема. А за немец по-евтино ли е? – Петдесет долара, четирийсет и пет пpи пpeдвapително плащане. – Добре. Мoйкoв се усмихна кaтo прастар павиан. – Вoдкaтa е за поливане на дoгoвopa. Хотелът черпи. Всъщност сам cи я правя. Добра е. – В Швейцария си я правехме, кaтo разреждахме eднo към eднo и заливахме бучка захар със зърна от кacиc – отвърнах. – Аптекарят ни доставяше алкохола. Taкa вoдкaтa излизаше много по-евтина от най-долнопробната ракия. Щастливи времена бяха в зимата на четирийсет и втора. – В затвора? – В затвора на Белинцона. За жалост само eднa седмица и за незаконно преминаване на границата. – Зърна от кacиc – повтори заинтригуван Мoйкoв. – Идеята е добра! Но откъде дa взема кacиc в Ню Йорк? – И без това почти не се усеща – отвърнах му. – Идеята беше на един белогвардеец. Вoдкaтa е добра. – Paдвaм се. Играете ли шах? – Затворнически шах. Не майсторски. Шах на беглеца, за дa си мисли за нещо дpyгo. Мoйкoв кимна и каза: – Има и езиков шах. Tyк дocтa се игpae. Шахът концентрира толкова абстрактно, че можете дa упражнявате английската граматика. Сега ще ви покажа стаята ви. Стаята беше малка, нямаше много светлина и гледаше към задния двop. Платих четирийсет и пет долара и оставих куфара си. Стаята имаше матово осветление на тавана и малка зелена настолна лампа. Пробвах я; можех дa я оставя дa cвeти и през нощта. Това ме ycпoкoи. Oткaктo излязох от музея в Брюксел, не обичах дa спя на абсолютна тъмнина. После преброих пapитe си. Не знаех колко време може дa живее човек с четирийсет и дeвeт долара в Ню Йорк, но това не ме притесняваше. Често съм имал и по-малко от това. Докато човек е жив, нищо не е напълно загубено, ми каза умиращият Зомер, чийто паспорт носех със себе cи, и странно, колко грешно и вярно едновременно може да бъде това. – Това е писмо от Роберт Хирш – каза Мoйкoв, след кaтo слязох отново долу. – Не знаеше точно кoгa ще дoйдeтe. Най-добре oтидeтe привечер. През деня той работи, кaктo почти вceки тyк. Работа, помислих си. Законно! Кaквo щастие! Aкo можеше дa има и това! Познавах само нелегална черна работа, в постоянен страх от полицията.", "date": "2018.09.29", "title": "Откъс от \"Обетована земя\" на Ерих Мария Ремарк"}
{"url": "https://www.dnevnik.bg/sport/2018/09/29/3318743_uest_hem_zadulbochi_krizata_v_manchestur_junaited/", "text": "Уест хем\" нанесе поредния тежък удар на \"Манчестър юнайтед\" от началото на сезона и разклати здраво поста на Жозе Моуриньо. \"Чуковете\" задълбочиха кризата на \"Олд трафорд\" след победа с 3:1 на олимпийския стадион в Лондон в първия мач от седмия кръг на Висшата лига. Фелипе Андерсън даде аванс на домакините още в петата минута. Автогол на Виктор Линдельоф след удар на Андрий Ярмоленко удвои преднината на \"Уест хем\". Маркъс Рашфорд върна един гол в 71-ата минута, но само три по-късно Марко Арнаутович довърши съперника. \"Юнайтед\" допусна трето поражение във Висшата лига и преди останалите мачове от кръга заема осмата позиция с десет точки. По-рано тази седмица тимът на Моуриньо напусна неочаквано рано Купата на лигата  след загуба с дузпи от втородивизионния \"Дарби каунти\". Рекордьорът по титли на Англия не е имал по-малко точки след седем мача от сезон 1989-90, когато отново стартира с три победи, едно равенство и три загуби. Настоящият стар е най-лошият за клуба от основаването на Висшата лига през 1992 г. \"Уест хем\" продължи възхода си с втора победа в последните три кръга и трети пореден мач без поражение. Тимът на Мануел Пелегрини, който започна сезона във Висшата лига с четири загуби от четири двубоя, вече е 12-и със седем точки. \"Уест хем\" имаше нужда само от пет минути, за да отбележи във вратата на \"Манчестър юнайтед\". Пабло Сабалета беше изведен на скорост по десния фланг и центрира към вратарското поле, където Андерсън се измъкна зад централните защитници на съперника и технично насочи топката покрай Давид де Хеа. \"Юнайтед\" беше близо до изравняване в средата на първото полувреме. Удар на Ромелу Лукаку обаче срещна страничния стълб. Малко по-късно белгийският нападател пропусна още един шанс след подаване на Люк Шоу и грешка на Иса Диоп. Три минути преди края на първото полувреме \"Уест хем\" стигнаха до второ попадение. Диоп се пребори за първа топка след центриране от корнер. Тя стигна до Ярмоленко, който си откри позиция за удар с левия крак и стреля. Топката рикошира в Линдельоф и стана неспасяема за Де Хеа. \"Юнайтед\" продължи да играе неорганизирано и през второто полувреме, като рядко стигаше до възможности за гол. Най-добрата се откри в 64-ата минута, когато Маруан Фелайни стреля с глава, но Лукаш Фабиански направи страхотно спасяване. \"Червените дяволи\" все пак се върнаха в мача седем минути по-късно. Шоу центрира от корнер, а Рашфорд се измъкна на първа греда и с чудесен удар с пета прати топката в близкия ъгъл въпреки намесата на Фабиански. Надеждите на гостите да измъкнат нещо от този мач обаче угаснаха само три минути по-късно. Крис Смолин не се изтегли навреме и покри засадата при подаване на Марк Нобъл към Арнаутович. Австриецът се озова очи в очи с Де Хеа и спокойно насочи топката покрай вратаря.", "date": "2018.09.29", "title": "\"Уест хем\" задълбочи кризата в \"Манчестър юнайтед\""}
{"url": "https://www.dnevnik.bg/bulgaria/2018/09/29/3318733_nad_20_policai_uchastvaha_v_gonka_za_konkursa_puten/", "text": "Гонка постави началото на днешния етап на националния конкурс \"Пътен полицай на годината\", който се провежда в Габрово. В състезанието участваха 26 пътни полицаи, сред които и четири жени. Стартът беше даден от министъра на вътрешните работи Младен Маринов. На церемонията и присъстваха зам.-министърът на МВР Стефан Балабанов, директорът на Главната дирекция \"Национална полиция\" Христо Терзийски, началникът на отдел \"Пътна полиция\" Росен Рапчев, кметът и областният управител на Габрово Таня Христова и Невена Петкова, зам.-министърът на транспорта Ангел Попов, директорът на агенция \"Автомобилна администрация\" Бойко Рановски и Надежда Тодоровска - зам. генерален директор на БЧК. \"Днес е един изключителен ден за МВР, защото имаме честта 26-то издание на състезанието да се проведе именно в Габрово, където е родното място на Тодор Бурмов, първият министър на вътрешните работи\", каза в обръщението си Маринов. Той благодари за добрата организация на форума на директора на габровската полиция. \"Уменията, които днес ще покажете, бързината и ефективността на техните изпълнения, ще ви дадат шанс да спечелите това състезание. Но в реалната ви работа, всички тези умения ще дадат шанс за живот на хора, пострадали в пътно-транспортни произшествия. Начинът, по който ще представите вашите умения, ще дадат увереност на обществото, че сте гарант за неговата сигурност и във всеки критичен момент сте способни да окажете нужната помощ и да предотвратите по-тежки беди\", каза пред участниците министърът. Той допълни, че темата за пътната безопасност е във фокуса на обществото като основен проблем и в този контекст е и днешното състезание, което чрез демонстрациите на пътните полицаи дава увереност на гражданите, че за тяхната сигурност се грижат подготвени полицаи. Националният конкурс \"Пътен полицай на годината\" се провежда за 26 път. Състезанието преминава в няколко етапа. Вчера участниците преминаха през теоретичен \"изпит\" по оказване на първа долекарска помощ и Практически изпит по стрелба с пистолет. Днес полицаите мерят сили и показват практически умения по оказване на долекарска помощ и майсторско управление на автомобил и мотоциклет. За пета година едновременно с националния конкурс се провежда и Седмица за превенция на детската пътна безопасност.", "date": "2018.09.29", "title": "Над 20 полицаи участваха в гонка за конкурса \"Пътен полицай на годината\""}
{"url": "https://www.dnevnik.bg/sport/2018/09/29/3318742_botas_i_hamiltun_shte_startira_ot_purva_redica_v_sochi/", "text": "Пилотите на \"Мерцедес\" Валтери Ботас и Люис Хамилтън ще стартират от първа редица в Гран при на Русия. Финландецът спечели втория си полпозишън за сезона и шести в кариерата си, след като изпревари своя съотборник с 0.145 сек. Ботас завъртя най-бързата обиколка в квалификацията за 1:31.387 мин. Хамилтън имаше отлична възможност да го изпревари, но допусна грешка в средния сектор във финалната си обиколка и остана втори. \"Големи поздравления за Валтери. Днес той се справи по-добре. Това е страхотно трасе, квалификацията беше доста интензивна. Последните ми две обиколки не бяха толкова специални, но поне оставаме в позиция да спечелим състезанието\", каза Хамилтън. Зад световния шампион ще потеглят пилотите на \"Ферари\" Себастиан Фетел и Кими Райконен. Германецът и финландецът останаха съответно на 0.557 сек. и 0.805 сек. от Ботас. Пилотът на \"Хаас\" Кевин Магнусен ще стартира пети, а Естебан Окон от \"Форс Индия\" ще е до него на трета редица. Шарл Леклерк (\"Заубер\"), Серхио Перес (\"Форс Индия\"), Ромен Грожан (\"Хаас\") и Маркус Ериксон (\"Заубер\") допълват топ 10. Пилотите на \"Ред бул\" Макс Верстапен и Даниел Рикардо изобщо не записаха времена в квалификацията, след като получиха наказания за сменени компоненти по болидите си преди състезателния уикенд. Те ще са 17-и и 18-и на стартовата решетка.", "date": "2018.09.29", "title": "Ботас и Хамилтън ще стартират от първа редица в Сочи"}
{"url": "https://www.dnevnik.bg/bulgaria/2018/09/29/3318749_ot_amerika_borisov_se_pohvali_s_hvanati_na_granicata/", "text": "Рекордна пратка с хероин е задържана на граничния пункт \"Капитан Андреево. Акцията беше обявена публично от премиера Бойко Борисов по време на изказването му в ООН в петък. Властите са \"заловили\" 712 кг. от наркотика, чиято стойност е над 46 млн. лв. Задържаният вчера хероин е най-голямата пратка дрога, залавяна досега на българска граница, съобщава БНР като се позовава на думите на окръжния прокурор на Хасково Иван Стоянов. Наркотикът е открит в два ирански ТИР-а, превозващи строителни материали за Австрия. Единият е хванат в четвъртък, а другият в петък. Наркотикът е бил укрит по идентичен начин, между плоскости от гипсокартон. Хероинът обаче не е бил засечен от рентгена. \"Хероинът е бил опакован и поставен между самите плоскости, които са били плътно слепени една до друга\", каза Стоянов, цитиран от националното радио. \"Още е рано да се говори за разбит канал за наркотици, защото се водят следствени действия\", коментира от своя страна Георги Георгиев, директор на \"Митническо разузнаване и разследване\" към Агенция \"Митници\". \"Установен е получателят - дружество в страна-членка на ЕС. Своевременно са уведомени правоохранителните органи в съответната държава по линия на наркотрафика\". Двамата ирански шофьори са задържани до 72 часа от прокуратурата. Като предстои държавното обвинение да посика от съда постоянния им арест. Ако бъдат признати за виновни според закона се предвижда затвор до 20 години и глоба до 300 хиляди лева.", "date": "2018.09.29", "title": "От Америка Борисов се похвали с хванати на границата рекордни 712 кг хероин"}
{"url": "https://www.dnevnik.bg/razvlechenie/2018/09/29/3318751_roman_polanski_shte_snima_film_za_deloto_draifus/", "text": "Режисьорът Роман Полански ще прави исторически шпионски трилър за делото \"Драйфус\", съобщава БНТ като се позовава на думи на продуцентите пред \"Франс прес\". Филмът ще е на френски и ще се казва \"J'accuse\" (\"Аз обвинявам\") - напомняне за прочутата фраза от отвореното писмо на писателя Емил Зола в подкрепа на капитана от еврейски произход Алфред Драйфус, в което творецът обвинява френското правителство в антисемитизъм. На английски работното заглавие е \"The Dreyfus Affair\" (\"Делото Драйфус\"). Автор на сценария е британският писател Робърт Харис, работил с Полански по филма от 2010 г. \"Писател в сянка\". Актьорският състав включва френската звезда Жан Дюжарден, който ще играе офицера от контраразузнаването, доказал, че Драйфус е бил неправилно обвинен в шпионаж за германците. Ролята на Драйфус ще бъде поверена на Луи Гарел. Компанията \"Леджънд филмс\" потвърди, че снимките ще започнат скоро в района на Париж. Планира се във Франция филмът да бъде пуснат на 4 декември 2019 г. ", "date": "2018.09.29", "title": "Роман Полански ще снима филм за делото \"Драйфус\""}
{"url": "https://www.dnevnik.bg/sport/2018/09/29/3318750_roma_se_dobliji_do_cheloto_s_pobeda_v_derbito_na_rim/", "text": "Рома\" победи \"Лацио\" с 3:1 в дербито на Рим, което даде старт на седмия кръг в Серия А. \"Вълците\" записаха втори пореден и общо трети успех в италианското първенство. Те събраха 11 точки и се изкачиха на петото място преди останалите срещу от кръга. \"Лацио\" заема четвъртата позиция с 12 точки, след като допусна трето поражение в шампионата и прекъсна серията си от четири порени победи. \"Орлите\" изостават с една точка от \"Сасуоло\", с три от \"Наполи\" и с шест от шампиона \"Ювентус\", който е без загубена точка от началото на сезона. Днес от 19.30 часа първите два отбора в класирането се изправят един срещу друг в Торино. Лоренцо Пелегрини даде аванс на \"Рома\" срещу \"Лацио\" в последната минута на първото полувреме. Един Джеко се пребори за висока топка пред наказателното поле. След това се стигна до разбъркване, а вратарят на \"Лацио\" Томас Стракоша се озова на земята. Пелегрини стигна пръв до топката и с гръб към вратата я насочи в мрежата с пета. \"Лацио\" изравни в 67-ата минута след кошмарна грешка на Федерико Фасио. Централният защитник опита да върне топката към вратаря, но Имобиле пресече подаването и с удар по диагонала преодоля Робин Олсен за 1:1. Само четири минути по-късно обаче \"Рома\" отново излезе напред в резултата след отлично изпълнения на пряк свободен удар от Александър Коларов. В 86-ата минута \"вълците\" сложиха точка на спора с попадение на Фасио, който се разписа с глава след центриране от свободен удар на Пелегрини.", "date": "2018.09.29", "title": "\"Рома\" се доближи до челото с победа в дербито на Рим"}
{"url": "https://www.dnevnik.bg/sviat/2018/09/29/3318753_sredizemnomorska_buria_udari_pelopones/", "text": "Средиземноморска буря с тропически характеристики удари югозападната част на Пелопонес, донасяйки ветрове от 90 километра в час, поройни дъждове и разбиващи се вълни в иначе спокойните крайморски общности като Метони, Финикунда, Корони и по-на север към административния град Каламата, предава електронното издание на гръцкия вестник \"Катимерини\", цитиран от агенция \"Фокус\". Очаква се бурята да засегне островите в Йонийско море, докато прекосява останалата част от Пелопонос в течение на деня, преди да удари източните части на страната и до донесе дъжд и силни ветрове над Евбея, Атика и Спорадийските острови. Вълните може да достигнат до височина от девет метра в района на остров Китира, предупреждават властите. Бурята, която някои нарекоха \"Зорбас\", се очаква след това да се насочи към Егейско море, удряйки Цикладските острови и Крит. Метеоролозите от Гръцката национална обсерватория заявиха, че бурята е по-слаба в събота, отколкото е било очаквано в петък, но предупредиха че условията въпреки това ще бъдат сурови. Властите от гражданската защита съветват жителите и посетителите на районите, които са по пътя на бурята, да не шофират в лоши метеорологични условия и да не участват в ненужни дейности на открито. Те издадоха предупреждения и срещу плаване, а също така забраниха на всички фериботи и други кораби да напускат пристанищата на Атика.", "date": "2018.09.29", "title": "Средиземноморска буря удари Пелопонес"}
{"url": "https://www.dnevnik.bg/sport/2018/09/29/3318608_polsha_dopulni_finalnata_chetvorka_na_svetovnoto/", "text": "Полша загуби от Италия в последния мач от J на световното първенство по волейбол, но се класира за финалната четворка. Европейските шампиони, които ден по-рано бяха победители Сърбия с 3:0 се нуждаеха само от един гейм и го постигнаха. В крайна сметка Италия спечели с 3:2 (14:25, 25:21, 18:25, 25:17, 15:11). Полша излиза като пръв от групата си и в полуфиналите ще срещне САЩ, който завърши на втора позиция в група I. В другата полуфинална среща се изправят олимпийския шампион Бразилия срещу Сърбия. Полските волейболисти си осигуриха участието във финалната четворка още с първия гейм, който спечелиха много убедително. Състезателите на Витал Хейнен взеха частта с 25:14 след много хаотична игра на италианците, които допуснаха много непредизвикани гршеки. Иван Зайцев започна лошо, а за капак играта в центъра на Италия не вървеше, а разпределителят Симоне Джанели взе много грешни решения. При втората техническа пауза Полша водеше с 16:9, което се оказа решаващо за развоя на първия гейм. При 25:14 полските волейболисти вече бяха сигурни за полуфиналите. Веднага след първия гейм Хейнен извади основните си играчи и даде шанс на резервите да играят до края. Италия се възползва и взе втория гейм с 25:21, но след това допусна нов спад и отстъпи с 18:25. Последва нов интересен гейм, в който младите полски волейболисти допуснаха много грешки и след само 22 минути Италия вкара двубоя в тайбрек след 25:17. В решителния пети гейм равенството се задържа до 8:8, но след това Италия взе предимство, което се оказа решаващо. След 15:11 италианците взеха успеха, което им гарантира и пето място в крайното класиране на световното първенство.", "date": "2018.09.29", "title": "Полша допълни финалната четворка на световното първенство по волейбол"}
{"url": "https://www.dnevnik.bg/photos/2018/09/29/3316875_fotogaleriia_zaslon_koncheto_prezarejdane/", "text": "В разгара на всяко от последните лета профилите и планинарските групи във \"Фейсбук\" непрекъснато се пълнеха със снимките на хората, имали удоволствието да се разходят по известния ръб Кончето в могъщата снага на Пирин. Тази година беше малко па-различно. Към началото на август вече от дарения бяха събрани достатъчно пари, за да започне подмяната на стария заслон със същото име с нов и по-модерен. В който закъсалите на билото могат да се скрият при лошо време, да пренощуват, а вече и да се заредят телефоните заради монтираните соларни батерии. Официалното откриване на новия заслон е днес.", "date": "2018.09.29", "title": "Фотогалерия: Заслон \"Кончето\", презареждане"}
{"url": "https://www.dnevnik.bg/skorost/2018/09/29/3317284_s5_eurkros_hibrid_postavia_nachalo_na_elektricheskoto/", "text": "Ситроен\" ще представи прототип на зареждаща се от контакта версия на най-новия си кросоувър  \"С5 Еъркрос\"  на откриващия се на 2 октомври автосалон в Париж. Автомобилът използва бензинов мотор със 180 конски сили и електромотор със 107 коня. Общата мощност на хибридната система е 225 конски сили, като до 50 километра \"С5 Еъркрос хибрид концепт\" може да измине само на ток. Независимо от режима на движение предаването е предно. Автомобилът е снабден с батерии с капацитет 13.2 киловатчаса, които от стандартен контакт се зареждат за 8 часа. Тестван по новия WLTP цикъл, \"С5 Еъркрос хибрид концепт\" има среден разход на гориво 2 л/100 км. Очакванията са серийната хибридна версия на \"Ситроен С5 Еъркрос хибрид\" да се появи в началото на 2020 г. Лансирането на модела е част от стратегията на марката до 2023 да предложи 80% електрифициране на гамата си. Плановете са след \"C5 Еъркрос\" всички нови модели на \"Ситроен\", които ще бъдат лансирани, да имат и електрическа версия.", "date": "2018.09.29", "title": "\"С5 Еъркрос хибрид\" поставя начало на електрическото нашествие на \"Ситроен\""}
{"url": "https://www.dnevnik.bg/sport/2018/09/29/3318424_cska_i_levski_se_vpuskat_v_derbito_na_vurha/", "text": "ЦСКА и \"Левски\" се срещат днес в първото за сезона дерби помежду си. Червените и сините излизат като водачи в Първа лига - двата отбора са начело с по 22 точки, като воденият от Нестор Ел Маестро отбор е на върха заради по-добрите си показатели. Мачът е от 17.00 часа на \"Васил Левски\" и ще бъде предаван по \"Диема спорт\". Съдия  ще е Ивайло Стоянов с помощници Иво Колев и Петър Джугански . Дербито се изправя и пред голямо изпитание, предизвикано от  промените в закона за спортното хулиганство , забраняващ продажбата на билети в деня на рисковите мачове. Двата клуба  положиха усилия, за да уведомят запалянковците си  и да ги призоват да купят билетите си в срок. Затова и обявиха извънредно работно време на касите на стадионите си в петък вечер. \"Искам да спечелим този сблъсък повече от всеки друг в първенството. Детайлите обикновено решават дербито и се надявам те да са на наша страна в събота. И двата отбора сме на много изравнено ниво. Като погледнеш класирането, е много трудно да ни разделиш. Излизаме на терена с огън в сърцата, те ще направят същото\", каза Ел Маестро, цитиран от \"Тема спорт\". \"Дербито винаги е по-различен двубой. Преди другите срещи трябва да мислиш за мотивация, енергия и динамика. Но когато дойде дерби, знаеш, че и двата отбора са извънредно мотивирани и активни в хода на мача\", заяви треньорът на ЦСКА. Колегата му Славиша Стоянович сподели мнението, че дербито носи особен заряд. \"Естествено, ние трябва да подходим професионално и да намалим емоциите до минимум, за да се концентрираме върху самия мач и това, което ще се случи на терена\", каза той пред \"Диема спорт\". \"Концентрацията е от голямо значение, защото на стадиона ще има много фенове и в такива ситуации атмосферата те води напред. В такива моменти понякога забравяш какви са тактическите ти задачи. Нашата главна цел е отборът да се съсредоточи върху задълженията си на терена в тези 90 и повече минути\", добави Стоянович. Мачът ще е голямо изпитание и за двата отбора. Дотук през сезона двата състава спечелиха по седем победи, като записаха по едно равенство и една загуба. ЦСКА завърши при нулево равенство с \"Ботев\" в Пловдив и загуби от \"Лудогорец\" в Разград, а \"Левски\" направи 2:2 с \"Черно море\" у дома и падна с 0:1 от \"Локомотив\" в Пловдив. Mиналия сезон ЦСКА и \"Левски\" играха шест пъти, като срещите бяха оспорвани и с много голове. В първенството червените взеха две победи - с 1:0 и 3:2, а другите две завършиха по 2:2. Двата състава се срещнаха и в полуфиналите за Купата на България, като там \"Левски\" спечели с 2:0 първия мач, а реваншът завърши 2:2.  Витаутас Черниаускас, Данте Стипица, Николай Бодуров, Станислав Манолев, Ангел Лясков, Божидар Чорбаджийски, Стивън Перейра, Борис Секулич, Жанио Бикел, Рубен Пинто, Тиаго Родригес, Кристиян Малинов, Кирил Десподов, Едвин Джеси, Жоржиньо, Мауридес, Евандро, Али Соу  Мартин Полачек, Николай Кръстев, Аймен Белаид, Иван Горанов, Холмар Ейолфсон, Ивайло Найденов, Паулиньо, Давиде Мариани, Серджиу Буш, Антони Белмонт, Богдан Вашчук, Милош Цветкович, Филипе Нашименто, Нуно Рейш, Хали Тиам, Жерсон Кабрал, Давид Яблонски, Станислав Костов, Габриел Обертан, Станислав Иванов.", "date": "2018.09.29", "title": "ЦСКА и \"Левски\" се впускат в дербито на върха"}
{"url": "https://www.dnevnik.bg/evropa/2018/09/29/3318240_kak_makron_se_gotvi_da_predizvika_politicheskiia_red_v/", "text": "Еманюел Макрон разби миналата година френския политически модел с изумителна лекота, но да стори същото с Европа е трудна задача, като се има предвид, че трябва да бъде преодоляна наложилата се от десетилетия представа за Франция като арогантна. Пиер-Александър Англад, когото Макрон определи за свое доверено лице в  изборите за Европейски парламент , ще играе първостепенна роля в убеждаването на партии с най-различна политическа ориентация да подкрепят инициативата на президента за  преначертаване на европейския политически пейзаж  и възстановяване на значимостта на Европа. \"Изграждането на доверие в политиката отнема време. Изграждането на доверие в европейската политика отнема повече време. А дори още повече време отнема изграждането на доверие в европейската политика, когато си французин\", заявява в интервю за \"Ройтерс\" 31-годишният френски депутат. Макрон, който описва предстоящите през май догодина избори за Европейски парламент като  битка между прогресивните и проевропейски реформисти  срещу популистите и крайнодесните националисти, прави опит да преодолее стария двуполюсен модел с леви и десни партии, който доминираше в европейската политика през последните десетилетия. Френският президент натовари Англад с намирането на съюзници сред вече съществуващите Европейска народна партия (консерватори), Прогресивен алианс на социалистите и демократите (лявоцентристи) и по-малобройния  Алианс на либералите и демократите за Европа - АЛДЕ  (центристи) с цел създаването на ново движение вътре в Европейския парламент. \"Според нас системата не функционира и има нужда да бъде изградена наново, но няма арогантност в подхода ни. Ние не казваме, че ще унищожим всичко, защото сме най-добрите.\" Въпреки твърденията за скромност, Макрон не цели нищо друго освен радикална трансформация на съществуващия в Брюксел политически ред по подобие на това, което направи във Франция. Това е и директно предизвикателство към най-силния европейски лидер, германския канцлер Ангела Меркел. Меркел и Макрон изградиха силна връзка, посочва Англад, отхвърляйки твърдението, че предизборната стратегия на Макрон може да го доведе до сблъсък с Меркел, която поддържа Европейската народна партия. Той признава обаче, че Германия е \"най-сложният въпрос\" във връзка с предстоящите избори. \"От тази гледна точка е очевидно, че интересите ни не е задължително да съвпадат\", казва Англад. Ако бъдещият алианс на Макрон успее да измести Европейската народна партия като най-голяма политическа група в Европарламента, то френският президент ще се сдобие с повече влияние при избора на  хора на ключови позиции в Европейския съюз  и при изготвянето на европейското законодателство. Една нелека задача за някой, който само преди две години създаде свое собствено движение и разби френската двупартийна система. \"Сила номер едно\" Представителите на Макрон проведоха преговори с италианската лявоцентристка Демократическа партия (която към настоящия момент е част от Прогресивния алианс на социалистите и демократите) и с полската партия на председателя на Европейския съвет Доналд Туск \"Гражданска платформа\" (част от Европейската народна партия). Те се срещнаха и с лидерите на испанските центристи от \"Сиудаданос\" и с лидера на АЛДЕ Ги Верхофстат. По-рано тази седмица лидерът на партията на Макрон Кристоф Кастанер публикува в европейски вестници своя статия, написана съвместно с бившия италиански премиер Матео Ренци, Верхофстат и други. \"Трябва да действаме сега, защото в противен случай европейският проект ще навлезе в застой или още по-лошо: ще бъде задушен от националистически и популистки сили\", пишат те. Англад заявява, че партията на Макрон \"Република, напред!\" е \"интелектуално близка\" до АЛДЕ. \"Ако искаме обаче да се превърнем в сила номер едно или във влиятелна фракция в Европейския парламент, трябва да потърсим съюзници и извън АЛДЕ - партии, които някога са били в ЕНП, при социалистите или Зелените - и да ги съберем в ново обединение. Има партии, които в даден момент са се присъединили към ЕНП или към социалистите не защото са консерватори или социалисти, а защото тези групи държат властта и така се печелят постове\", твърди Англад. Макрон не е посочил лидер на европейския си проект и отправи още едно предизвикателство към Брюксел с изявлението си, че няма да определи  \"шпиценкандидат\"  (кандидат на група за председател на Европейската комисия). \"Шпиценкандидатът днес е мъж или жена, избрана от политическа партия в тъмна стая в Хелзинки, Рига или на друго място, който не се ползва със силна легитимност\", отбелязва Англад. Според него Макрон ще търси бизнесмени, професионалисти и новаци в политиката, които да се борят за място в Европейския парламент от листата на \"Република, напред!\" - точно както направи във Франция миналата година. Брюксел често е смятан за място, където се пращат бивши политици и провалили се у дома кандидати. \"Ние няма да пратим загубилите на френските парламентарните избори от 2017 година. Няма да изпратим и тези, които са ни омръзнали в Париж, на изгнание в Брюксел\", подчертава Англад. /БТА", "date": "2018.09.29", "title": "Как Макрон се надява да преобърне политическия ред в ЕС"}
{"url": "https://www.dnevnik.bg/sport/2018/09/29/3318429_dvijenieto_v_centura_na_sofiia_se_promenia_zaradi/", "text": "Организацията на движението в центъра на София ще претърпи промени заради провеждането на футболната среща между \"Левски\" и ЦСКА. Дербито е днес на Националния стадион \"Васил Левски\" от 17.00 часа. От Столичната община съобщава, че до 24:00 часа е забранен престоят на автомобили при сектор \"Г\" на Националния стадион \"Васил Левски\", а от 12 до 19 часа и на моста пред стадиона. От Столичната община посочват, че от 17.00 часа до края на футболната среща само при необходимост и по преценка на ръководството на СДВР ще се забранява влизането на пътни превозни средства в двете посоки с изключение на автобусите на масовия градски транспорт по ул. \"Ген. Гурко\" между бул. \"Васил Левски\" и бул. \"Евлоги и Христо Георгиеви\"; бул. \"Евлоги и Христо Георгиеви\" между пл. \"Орлов мост\" и бул. \"Черни връх\"; както и по бул. \"Драган Цанков\" между бул. \"Евлоги и Христо Георгиеви\" и бул. \"Пейо К. Яворов\".", "date": "2018.09.29", "title": "Движението в центъра на София се променя заради мача между ЦСКА и \"Левски\""}
{"url": "https://www.dnevnik.bg/detski_dnevnik/2018/09/29/3316348_nad_2_hil_roditeli_zabravili_vecherniia_chas_na_decata/", "text": "За четири година и половина санкционираните от МВР родители, оставили децата си да излизат сами вечер, са над 2 хиляди. Това се разбира от отговор на вътрешното министерство на запитване на \"Дневник\". С промени от началото на 2009 г.  в Закона за закрила на детето беше въведена забрана малолетните (до 14-годишна възраст) да са сами на обществени места след 20 ч., а за непълнолетните (между 14 и 18 години), ограничението е след 22 ч. Родителите са длъжни, ако не могат сами да придружат децата си на обществени места, да им осигурят пълнолетен придружител. \"Съгласно предоставените от закона правомощия, органите на МВР периодично планират и провеждат полицейски операции за установяване на малолетни или непълнолетни лица намиращи се на обществени места без придружител. Същевременно при изпълнение на ежедневните си служебни задължения, служителите с полицейски правомощия от единната разстановка, при извършваните от тях обходи, следят за наличието на такива лица\", се казва в отговора на полицията. След като полицаите \"заловят\" малолетен или непълнолетен на обществено място без придружител, установяват кои са родителите, настойниците, попечителите или другите, които са длъжни да полагат грижи за него и при допуснатото нарушение съставят акт за административно нарушение. Съгласно закона този, който полага грижи за дете и не му е осигури придружител се наказва с глоба от 300 до 500 лв., а при повторно нарушение - от 500 до 1000 лв. Наказателното постановление се издава от директора на съответната областна дирекция на МВР или от оправомощено от него длъжностно лице. Вътрешното ведомство няма данни за установените непридружени деца вечер, както и за наложените на грижещите се за тях пълнолетни глоби от 2009 г. до 2014 г. Видно от полицейската информация, предоставена на \"Дневник\" през 2014 г. са наложени 105 глоби, които са се увеличили до 489 през 2015 г. Най-големият пик на санкциите е пред следващата 2016 година - 855 глоби. През миналата година глобените родители, настойници или попечители са 438 бр., а през първото шестмесечие на тази година санкционираните са 244 души. От отговорите на МВР не се разбира на каква стойност е била всяка една от наложените глоби и дали всички те са платени или някои са \"паднали\" в съда. Законът предвижда и друго задължение на родителите, а то е да не оставят без надзор и грижа децата до 12-годишна възраст, ако с това се създава опасност за тяхното физическо, психическо и нравствено развитие, предвижда законът. Наказанието за такова нарушение е от 1 000 до 2 хил. лв., а при повторно нарушение - до 5 хил. лв.", "date": "2018.09.29", "title": "Над 2 хил. родители, забравили вечерния час на децата си, са глобени"}
{"url": "https://www.dnevnik.bg/analizi/2018/09/29/3318121_100_godini_ot_izlizaneto_na_bulgariia_ot_purvata/", "text": "На този ден преди 100 години е подписано Солунското примирие между Царство България и Антантата, представлявани от Андрей Ляпчев, министър в третото правителство на Александър Малинов, и френския генерал Луи Деспере. Условията: България да се изтегли от завзетите територии, да демобилизира армията и да понесе частична военна окупация. Условието от българска страна: в никакъв случай окупация, дори частична, от сръбски и гръцки войски. Условието е изпълнено - България понася кратка частична окупация от малобройни френски части. Със Солунското примирие България излиза от Първата световна война и слага край на шансовете си за национално обединение: целта, в името на която води три войни и се присъединява в Първата световна към Централните сили - Германия и Австро-Унгария, след цяла година запазване на неутралитет. Как се стига дотук? И сред каква атмосфера вътре в страната е поискан мирът в Солун?", "date": "2018.09.29", "title": "Сто години от излизането на България от Първата световна война: мир сред братоубийство"}
{"url": "https://www.dnevnik.bg/evropa/2018/09/29/3317987_holandiia_shte_zabrani_na_koloezdachite_da_izpolzvat/", "text": "На холандците ще бъде забранено да използват мобилен телефон, докато карат колело, предаде \"Гардиън\". Законопроект, който се очаква да влезе в сила през юли догодина, ще разшири съществуващата от 2002 г. забрана шофьорите на коли и камиони да използват мобилните си телефони по време на движение, освен ако не е с хендсфри. По думите на холандския министър на транспорта законът е необходим, защото развитието на социалните мрежи и неограничените мобилни данни са променили начина, по който хората използват смартфоните, и времето, което прекарват с тях. Колоездачите са били изключени от първоначалната забрана заради ниската скорост, с която се движат, уточни министърът. \"Всъщност обаче използването на мобилен телефон е еднакво опасно на колело и в кола. Факт е, че когато сте на пътя, трябва да отдавате цялото си внимание и да не правите нищо на телефона си\", уточни тя. По думите й увеличаването на популярността на електрическите колелета означава, че средната скорост на колоездачите се е вдигнала и велоалеите на страната са станали по-натоварени. В Холандия има повече колелета (около 22.5 милиона), отколкото хора – 17 милиона. Почти една четвърт от населението карат колело всеки ден. Миналата година един на всеки пет инцидента с колоездачи между 12 и 25 години е бил свързан с използването на смартфон. През 2017 г. 206 колоездачи са починали в инциденти на пътя, което е със 17 повече от предходната година.", "date": "2018.09.29", "title": "Холандия ще забрани на колоездачите да използват мобилни телефони"}
{"url": "https://www.dnevnik.bg/sviat/2018/09/29/3318484_tozi_isliam_niama_miasto_v_germaniia/", "text": "Турският президент Реджеп Тайип Ердоган е подложен на остра критика по много въпроси. И то не от вчера. Например заради погазването на човешките права в неговата страна и задържането на критици на режима и представители на опозицията, включително на чуждестранни правозащитници и журналисти; заради военната намеса на Турция в конфликта в Сирия и в Югоизточна Турция; заради кризата, в която изпадна турската икономика; заради ръководената от него партия, която залага на политическия ислям и няма нищо против да приема дарения от чуждестранни ислямистко-екстремистки кръгове. Днес този президент пристига на официално държавно посещение в Германия. И не само това. Именно той ще открие Централната джамия на турско-ислямското сдружение \"Дитиб\" в Кьолн.", "date": "2018.09.29", "title": "Този ислям няма място в Германия!"}
{"url": "https://www.dnevnik.bg/sport/2018/09/29/3318656_bulgarskite_voleibolistki_zagubiha_ot_italiia_purviia/", "text": "Женският национален отбор по волейбол започна със загуба  участието си на световното първенство в Япония . Българките падната с 0:3 (15:25, 19:25, 22:25) от Италия. Българките не успяха да се противопоставят на съперника си, който през целия мач беше във водещата роля. Воденият от Иван Петков отбор завърши с успех по-малко атаки - 36 срещу 48. Италианките имаха голямо превъзходство на блокада - 11 срещу четири, а грешките бяха по 14. Нася Димитрова стана най-резултатна с девет точки, а Гергана Димитрова и Мария Каракашева добавиха по осем. За съперника Паола Егону направи 17, а Мириам Сила - 16. Италианките поведоха още от началото и спечелиха убедително първия гейм. След това те държаха инициативата и с добра игра заслужиха победата си. В неделя сутринта в 10.10 часа българките срещат Куба.", "date": "2018.09.29", "title": "Българските волейболистки загубиха от Италия първия си мач на световното"}
{"url": "https://www.dnevnik.bg/sport/2018/09/29/3318653_blagotvoritelen_tenis_turnir_shte_se_provede_v_nedelia/", "text": "Тенис турнир с благотворителна цел ще се проведе тази неделя в София. Събитието на кортовете на комплекс \"Славия\" се провежда за пети път и започва в 11 часа. Идеята за \"Тенис Арт\" е на Георги Георгиев, китарист на група \"Остава\", и певеца и композитор Петко Славов. За пръв път турнирът ще бъде на двойки. Между участниците са Ненчо Балабанов, Руши Видинлиев, Асен Григоров, Жоро Торнев и Димитър Ганчев. Партньори на събитието са Lock furniture, Дентална клиника \"Астрадент\" , Месни продукти \"Партньори 1999\" и магазините за истински италиански храни и напитки \"Puglia\". Събраните средства ще бъдат дадени на фондация \"Подарете книга\".", "date": "2018.09.29", "title": "Благотворителен тенис турнир ще се проведе в неделя в София"}
{"url": "https://www.dnevnik.bg/bulgaria/2018/09/29/3314240_1968_g_kinodiskusiiata_vuv_fizicheskiia_fakultet_iii/", "text": "В началото на 1968 г. по време на сесията ме срещна в коридорите на Факултета нашият преподавател по атомна физика Петър Райчев. Петър Райчев беше необикновена личност. Много талантлив физик (в края на кариерата му неговите научни резултати се ползваха с международен авторитет). С много широки интереси. Любим преподавател на студентите. Млад – беше само с пет години по-голям от мене. Както разбрах по-късно, заради неговия \"буржоазен\" произход не му се разрешаваше да пътува в чужбина (в началото не го пускаха даже до Обединения институт за ядрени изследвания в град Дубна в Съветския съюз, за където разрешението се получаваше по-лесно; на Запад успя да замине едва след промените). Преподаваше ни атомната физика в трети курс. Лекциите му бяха нестандартни. Нестандартно си беше написал и учебника, който тогава беше издаден на циклостил. По време на изпит ни разрешаваше да носим каквито си искаме учебници и книги, от които да гледаме, когато си развиваме въпросите (на всички други изпити това беше немислимо). Той ни водеше и упражненията по своя предмет. На всеки випуск по време на някое от упражненията Петър Райчев престорено избухваше: \"От атомна физика виждам, че не се интересувате. Нека сега да видим дали се интересувате от нещо друго. Я извадете един лист и пишете. Ще направим анонимна анкета.\" И ни задаваше десетина въпроса, като например: Кой е Дюк Елингтън? Посочете трима представители на абстрактната живопис? Колко струва 100 грама коняк \"Плиска\" във \"Феята\" и колко в сладкарницата при Факултета. И т.н. Такава анонимна анкета той направи и с нашата група. Възмутих се – че откъде накъде той ще се смята с по-широка култура от нас. И на следващата лекция, когато влезе в аудиторията, той видя написано от мене в междучасието на черната дъска: \"Другарю Райчев, бихте ли отговорили на въпросите от нашата анонимна анкета за преподаватели?\" Следваха десетина въпроса, които се бях постарал да бъдат контрапункт на неговите. Например: Кой е Джими Хамилтън? (Имах предвид прочутият кларнетист в оркестъра на Дюк Елингтън. Отговори повече от изчерпателно.) Посочете трима представители на венецианската живопис? (Не можа да отговори.) С какво мезе се пие шампанското (С всякакво. Добре се справи.) Стана забавно, когато стигна до един подъл въпрос: Колко концерта за пиано е написал Бетовен? (Знае се, че са пет, но Бетовен е разписал за пиано и цигулковия си концерт, така че може да се каже, че отговорът е шест). Петър Райчев плахо попита: \"Не са ли пет?\" Тогава всички се обърнаха към мене (бях седнал на последната банка) и в хор ме попитаха: \"Пет ли са, Мишо?\" Бях разконспириран. Така започна нашето познанство, а по-късно и приятелство. Та да се върна към нашата среща. Петър Райчев започна: \"На университетската конференция си предложил да се създават младежки клубове. Какво ще кажеш да направим дискусионен клуб във факултета? На мене са ми възложили тази работа от асистентското комсомолско дружество.\" Идеята много ми хареса. Той имаше вече опит в организирането на дискусии. Преди една или две години е бил душата на дискусия на тема \"О, неразумни\" (за патриотизма). Не съм бил на нея, но бях чувал, че са поканили няколко видни личности и са ги съсипали от неудобни въпроси за това как се бием по гърдите, че сме големи патриоти, и колко с това, което вършим, сме далече от патриотизма. Знаех, че по повод на дискусията са имали неприятности и той по-специално. След сесията почнахме да действаме. Членовете на факултетния комитет одобриха предложението. Те взеха решение да се създаде организационен комитет, в който освен мене бяха включени Спас Колев и Доменика Неделчева – колеги от нашия четвърти курс. Проведохме няколко срещи, на които идваше и Петър Райчев. На една от тях той разви своите идеи: На дискусията ще могат да присъстват всички, които пожелаят. Ще има основен докладчик, който в началото за не повече от 20 минути ще представи своите основни тези по темата. После ще се даде 15 минути почивка, след което по подобие на Конвента по време на Френската революция тези, които приемат тезите на докладчика ще седнат отдясно, тези, които са против – отляво, а тези, които се колебаят или нямат мнение (блатото) - по средата. Запазил съм няколко написани от мене на ръка кратки проекта, които представих в организационния комитет с идеята после да бъдат приети и от факултетния комитет. Единият беше обръщение към преподавателите: И така ние предлагаме да се създаде дискусионен клуб, като всеки, който има отношение към поставената за обсъждане тема, да има възможност да дойде в уречения час. Който подкрепи тази идея, нека да дойде на 28 февруари (сряда) в 19 ч. в 210 аудитория, където ще се проведе първата сбирка и ще бъде поставена на обсъждане първата тема. Ние предлагаме няколко проектотеми. Те, разбира се, не са окончателни. Очакваме вашите предложения. Същото важи и за проекторегламента. Приканваме другарите от Химическия и Математическия факултет да подкрепят най-активно нашата инициатива. Нека в най-скоро време да се похвалим с дискусионен клуб към Химическия, Математическия и Физическия факултет. Дали ще бъде интересно? Това зависи от всички нас. Нека дискусионният клуб се превърне в ковачница на нашата комсомолска и гражданска доблест. От акционния комитет при Физическия факултет.\" Другото беше списък на предлаганите теми: \"Проектотеми за обсъждане от дискусионния клуб на неговите сбирки: Накрая – проекторегламентът – сбирките да са открити, на тях може да присъства всеки желаещ; обсъждането започва с уводно изказване на някой от участниците, в което се поставят основните въпроси по темата (не по-дълго от 20 минути); всеки участник има право да се изказва колкото пъти иска – първия път до 10 мин., а всеки следващ до 3 мин., като изключение могат да се правят, ако останалите участници са съгласни; дискусията се провежда по общоприетите правила за водене на спор. Имаше разгорещени спорове дали клубът да има устав – и в организационния комитет, и във факултетния комитет. Накрая се наложи мнението това да отпадне – защото нямаме опит в провеждането на подобни мероприятия. По това време се състоя среща на факултетния комитет на Комсомола и партийния секретар на Физическия факултет с първите секретари на районните комитети на БКП и на Комсомола. Бяхме поканени и ние – членовете на организационния комитет. На тази среща се реши темата за привилегиите да отпадне. Партийното бюро на факултета беше против, защото \"тази тема не е дискусионна във Физическия факултет – всички сме против привилегиите\". Другите четири теми останаха. Постепенно идеята за създаване на дискусионен клуб беше редуцирана до организиране на първата дискусия. Да я проведем нея, пък после ще видим. (Всъщност клуб така и не беше създаден.) Така да бъде, си казах, и се захванах с организацията. Насрочихме дата – 13 март в 19 часа в 210 аудитория. Прие се председател да бъде Светослав Веселинов (същият, когото трябваше да сваляме от секретарския пост). Погрижихме се да има записваща техника. Със секретаря на факултетния комитет Данчо Ангелов и с помощта на културния редактор на в. \"Студентска трибуна\" подготвихме анкета, която да раздадем сред участниците, за да добием представа за техните нагласи. Най-трудното беше каненето на външни участници. Трябваше да бъдат представени балансирано всичките заинтересовани кръгове. Посъветвахме се с Петър Райчев, който беше много навътре в кинематографските среди. Обадих се на кинокритика Тодор Андрейков, с когото се познавахме от кинолекториите. Заедно с него съставихме окончателно списъка. Започнах да обикалям по институциите и да въртя телефони. За някои контакти ми помогна Вера Найденова, която тогава работеше в Кинематографията. Често минавах покрай факултетния комитет, за да им кажа как върви подготовката. Много от поканените отказаха по различни предлози – главно защото били \"служебно възпрепятствани\". Други просто не дойдоха. Не дойде нито един от поканените висшестоящи комсомолски и партийни функционери. Но независимо от всичко дойдоха хора от всички основни институции – \"Българска кинематография\", \"Разпространение на филми\", столичната Кинефикация, много важната комисия за подбор на чужди филми, журналисти, кинокритици – беше дошла половината от секцията \"Кинокритика\" на Съюза на филмовите дейци. И много студенти и преподаватели. 210 аудитория (най-голямата във факултета – с около 300 места) беше препълнена. Дискусията продължи пет часа – до 12 часа вечерта. От изказалите се 17 души 8 бяхме студенти (Михаил Иванов, Йордан Ваклев, Звезделин Илиев, Владимир Сотиров, Светломир Братанов, Асен Илчев, Иван Шишков и Тодор Станев) и двама преподаватели (Петър Райчев и Атанас Стригачев). Много активни бяха кинокритиците – Тодор Андрейков, Александър Александров, Вера Найденова, Атанас Свиленов (от в. \"Литературен фронт\"). Дискусията беше остра. Тези, които отговаряха за киноразпространението, попаднаха в трудно положение. Много от изказващите се недоумяваха защо потресаващият филм \"Иваново детство\" на Тарковски е даван в ранните следобедни часове, когато хората не ходят на кино, защо очарователният и завършващ трагично също на военна тематика филм \"Женя, Женичка и Катюша\" на Владимир Мотил е спрян, защо великолепните \"Юлски дъжд\" и \"Аз съм на двадесет години\" на Марлен Хуциев – друг голям съветски режисьор, минават незабелязано. И в същото време екраните са залети от слаби съветски филми. Питахме защо шедьовърът \"Срещнал съм и щастливи цигани\" (номиниран за Златната палма в Кан) на Александър Петрович – първият филм, посветен на живота на циганите, в който героите говорят на техния цигански език, е даван само в кино \"Аура\" и в нито едно централно кино. Защо призьорът на Международния кинофестивал в Москва през 1967 г. – филмът \"Баща ми\" на Ищван Сабо, е въртян в полупразни салони, без да му се направи нужната реклама. Недоволствахме, че не се внасят филмите на големите западни режисьори – повечето от които леви, а някои и комунисти, като Фелини, Бунюел, Рене, Франческо Рози, Бергман, Годар, Трюфо, Пазолини, Ричардсон, Антониони и други, а в същото време на екраните излизат долнокачествени западни филми като \"Голата маха\", която тогава шестваше в централните кина (много лош филм за великия Гоя). Няма да забравя как Тони Андрейков каза: \"И тук аз ще изрека своето най-голямо обвинение срещу Комисията за подбор на чужди филми. Те са решили да се купи \"Голата маха\", защото са го харесали.\" Възмущавахме се, че е спрян \"На малкия остров\" от Рангел Вълчанов, че по указание от горе Комитетът по изкуство и култура е изрязал една важна сцена от \"Любовта на русокосата\" на Милош Форман (днес в историята на киното този филм е признат за емблематичен за \"Новата чешка вълна\", а Милош Форман за класик) – защото сцената била \"гола\". Изясни се, че в състава на Комисията за подбор на чужди филми от общо 10 души само трима са специалисти в областта на киното – останалите са от ЦК на БКП, ЦК на Комсомола, на профсъюзите и т. н. При това, както каза Александър Александров (сам той член на комисията), противоречията между специалистите и неспециалистите стават неизбежни. Оказа се, че средствата в \"капиталистическа валута\" са крайно недостатъчни – само 160 хиляди валутни лева за 1967 г. Според изказалия се Крум Милин, началник отдел в ДП \"Българска кинематография\", комисията през същата година е прегледала 250 западни филма, одобрени – 51, а закупени – 30 (тези данни са илюстрация на финансовия монопол на партията-държава в областта на културата и на резултата от този монопол). При това положение се дава предимство само на касовите филми независимо от тяхното качество. Директорката на градското предприятие \"Кинефикация\" Вера Антонова даже възкликна, че идеологията и търговията са две дини, които не могат да се държат под една мишница. Като резултат в България \"сме останали настрана от главните естетически и идейни течения\", заключи Александър Александров. Много се изказаха да се създадат \"репертоарни\" кина, за които по правило се купуват единични копия (продажната цена на един филм зависи от броя на копията) на скъпите, но високохудожествени филми. Този въпрос е бил поставян още от 1961 г. През 1968 г. само в България и Албания нямаше репертоарни кина. Вера Антонова обаче не се съгласи: \"Защо да създаваме теми за разговори на снобите\", попита тя. Четири години по-късно все пак бяха създадени така наречените студийни кина в салоните \"Витоша\" и \"Левски\" (помня как гледахме във \"Витоша\" чешките филми на Рангел Вълчанов). Същевременно Александър Александров се оплака, че даже за кинолекториите се доставят трудно филми. Той включи в своето пространно изказване някои програмни елементи – да се провеждат социологически проучвания, киното да се изучава в училищата, да се издава литература, в печата да се даде повече място за киноизкуството, кадрите, които работят в разпространението (включително директорите на кина), да се подготвят по-добре и т.н. Други предложения, около които се обединиха много от изказалите се – рубрики в ежедневниците, в които кинокритиката да ориентира публиката за всеки филм, преди още да е пуснат на екраните, широка мрежа от кинолектории и дискусионни киноклубове и т.н. Създаде се чувство, че мнозинството в залата сме съмишленици: Крум Милин: \"Ако всички, които сме се събрали, се вдигнем и защитим филмите, които са хубави, вярвам, че ще успеем.\" Александър Александров: \"Между вашите възгледи и възгледите на кинокритиците има пълно единодушие.\" Отличаващо се остри бяха изказванията на Атанас Стригачев (доцент по ядрена физика) и на сатирика Васил Цонев. Двата най-запомнящи се пасажа от изказването на Стригачев бяха (цитирам ги по памет и по моите бележки). \"Не е ли хиляди пъти по-вредно да се завира в главите на хората мръсна лошокачествена храна? Когато вие отидете във фурната и ви дадат мухлясал хляб, вие можете да го върнете и можете да се оплачете. Но когато си купиш билета, влезеш в средата на реда и филмът е глупав – отвсякъде си затиснат, не можеш да излезеш, защото ще попречиш на хората да гледат, и така оставаш наказан за тези два часа и не можеш да върнеш билета, и няма на кого да се оплачеш. Но аз предпочитам да ям мухлясал хляб, но да гледам хубави филми, без да ме интересува откъде идват те – от изток или от запад.\" \"И вие мислите, че тук като сме се събрали и приказваме всичко това, нещата ще се оправят. Няма да се оправят. Защото у нас нещата по принцип не се оправят или, ако се оправят, се оправят много бавно.\" А Васил Цонев каза: \"Вие какво си мислите, защо нещата не се оправят. Защото работата в кинематографията се управляват от простаци.\" Това, което казаха и двамата, беше самата истина, но не мога да премълча, че и двамата имаха самочувствието, че могат да си го позволят, без впоследствие да им се случи нещо особено, както всъщност не им се случи, защото бяха от силните на деня. След дискусията си тръгнахме последни със Светльо Веселинов и партийния секретар доц. Тодор Куртев, който каза с известна предпазливост: \"Май добре мина.\" Наистина, въпреки че бяхме много уморени, имахме усещането, че дискусията се е получила. Какво стана после? /следва/", "date": "2018.09.29", "title": "1968 г.: Кинодискусията във физическия факултет (III)"}
{"url": "https://www.dnevnik.bg/evropa/evrofinansirane/oblasti/kultura/2018/09/29/3317578_djazut_e_muzikata_na_mechtatelite_-_teodosii_spasov_za/", "text": "Джазът е музиката на 20-ти век. Това е музика на мечтателите, не е за консервативни хора\" - с тези думи известният български кавалджия Теодосий Спасов разказа пред \"Дневник\" за тазгодишното издание на музикалния фестивал \"Жълтите павета\", на който той е директор. Фестивалът се провежда за пета поредна година в София на сцената на театър \"Българска армия\", като за първи път тази година част от изпълнителите ще се изявят и в зала \"Възраждане\" в Габрово. \"Получихме предложение от община Габрово да бъде домакин на изданието тази година. Много ще е хубаво за нашите гости да усетят вкуса на този планински град\", каза още Спасов. \"Жълтите павета\" ще се проведе на 5 и 6 октомври в София и на 6 и 7 октомври в Габрово. Темата на фестивала тази година ще бъде... Всяка година фестивалът е посветен на определена тема, на която е подчинена програмата. Фокусът в това издание е върху европейското присъствие в джаза. Затова участниците ще покажат как джаз музиката се смесва с националните култури. На \"Жълтите павета\" ще се изявяват музиканти от Израел, Холандия и САЩ от Израел ще открият на 5 октомври основната сцена на фестивала в столичния театър \"Българска армия\". Ярон Готфрид е един от най-известните музиканти от своето поколение в страната си. Неговите композиции представляват сливане между жанрове и стилове, като в репертоара му е включена музика от Ренесанса до наши дни Триото е в състав Ярон Готфрид-пиано, Орон Йорай-бас и Рони Холан-барабани Нед Мак Гоуън от Холандия представя своя . Той е композитор, учител, флейтист, импровизатор и куратор. Музиката му печели много награди и е изпълнявана в \"Карнеги Хол\" в Ню Йорк и \"Концертгебау\" Амстердам. Съставът на бенда е Нед Мак Гоуън-флейти, Хайс Левелт-тромпет, Джулиано Модарели-китара и Пепе Гарсия - перкусия. Инбар Фридман от Израел идва със своя бенд , който се състои от Еден Ладин-пиано, Флорент Нисе-бас, Стефано Лучини-барабани и самата Фридман ще бъде на китарата. Тя започва обучението си още на 16 годишна възраст, а след това заминава за САЩ, където завършва с отличие университета \"Уилиям Патерсън\". От 2005 участва в различни проекти по света. от САЩ ще закрият фестивала и в двата града, като специален гост ще бъде Теодосий Спасов. Той се запознава с групата още през 90-те години в Америка, когато работи с шоуто \"Ривър денс\". Там свирят заедно в клубове, правят европейско турне и участват на фестивала \"Аполония\" в Созопол. През 2005 година правят заедно албума \"Гамбит\", който е издаден от Enja Records - Мюнхен. На фестивалната сцена ще представят композиции от диска, както и нещо ново, допълни Спасов. Две млади групи са участниците от България  Българското участие е чрез две млади групи - джаз квартетът  който получава името си на четвъртото издание на фестивала, и група , чийто репертоар съдържа поп и джаз музика и многогласни обработки на фолклорни пиеси и песни, изпълнени акапелно. Теодосий Спасов нарича българските участници \"любими последователи\" и отбелязва, че сегашното поколение музиканти е много интересно с начина, по който се възползват от възможностите да учат и работят и в чужбина, и в България. По този начин младите хора се преоткриват и стават по-оригинални, коментира музикантът \"Джазът е музика на мечтателите, не е за консервативни хора\", каза директорът на фестивала и допълни, че този стил вдъхновява и допринася изпълнителите й да се развиват духовно. Фото изложба и Джем сешъни в клуб \"Максим\" От 4 до 6 октомври ще бъде представена фото изложбата на фотографа Ани Петрова, а джем сешъните ще бъдат с \"Росен Захариев Квартет\" на 5 октомври и с LaMigra на 6 октомври. Началото и в двата дни е от 23.00 ч. Майсторските класове ще бъдат с Ярон Готфрид и Инбар Фридман Майсторските класове ще се проведат в Националното музикално училище \"Любомир Пипков\" на 5 октомври от 11.00 ч. с Ярон Готфрид - пиано и на 6 октомври в същия час с Инбар Фридман - електрическа китара. За повече информация и билети вижте  тук .", "date": "2018.09.29", "title": "\"Джазът е музиката на мечтателите\" - Теодосий Спасов за феста \"Жълтите павета\""}
{"url": "https://www.dnevnik.bg/analizi/2018/09/29/3318261_institucionalnata_mashina_za_proizvodstvo_na/", "text": "Всяко правителство на Борисов започва управлението си с обещание за нов Наказателен кодекс. Но за близо 10 г. управление досега нито един министър на правосъдието в кабинетите на Борисов не представи последователно концептуално обяснение защо това се налага, нито пък доведе процеса до завършек. Всъщност идеята за нов Наказателен кодекс (НК) се използва първоначално като ответна мярка на властта, за да се отчете нещо по напредъка на страната пред Европейската комисия по Механизма за сътрудничество и проверка в правосъдието. И веднъж озовала се там, идеята за НК започна да се явява в последващите ежегодни доклади на ЕК като неизпълнено обещание. За близо 10 г. - толкова. Единствено правителството на Орешарски предприе реално изпълнение, но не пожъна успех поради множеството недодялани текстове и нарушената процедура по представяне пред обществото и последващо обсъждане. И така докато преди 3 дни се оказа, че нелегалното производство на алкохол и цигари, тоест на акцизни стоки, не е престъпление. А след като едно действие не е престъпно, няма как да последва преследване и съответно налагане на наказание за извършването му. Така шумният пример за борба с престъпността и въвлеченият в него български производител на алкохол ще се окаже учебникарски провал. Това означава, че не само алкохолът, но и цигарите като акцизни стоки могат да се произвеждат нелегално и безнаказано. Действащият към момента кодекс е приет през 1968 година. От една страна, критиците му го атакуват като препълнен с множество излишни наказателни състави, поставящи под закрила държавата и особен тип посегателства към нея. Съвсем основателно е да изтъкнем обаче друго. През далечната 1968 г. ценностната ориентация е била да се закриля държавното стопанство и тогавашния държавен строй. Петдесет години по-късно е редно основен акцент на опазване да бъдат личните права на българските граждани и собствеността им, и именно това да е детайлно разписано в НК. Оттук тръгват и разминаванията в разбирането какво общество искаме да изградим. Такова, в което сигурен се чувства отделният човек и благодарение на добруването на всеки един имаме силна нация? Или пък с репресии на отделния човек искаме да изградим държава-чудовище, въздигнала сама себе си в ценност, където хората са необходимият пълнеж? Наказателният кодекс би следвало да се се явява естествено продължение на две от главите в Конституцията - \"Основни начала\" и \"Основни права и задължения на гражданите\", без да ги противопоставя. И ако в близко бъдеще юридическата общност и властта ще се отнасят към НК сериозно, то от зачитането именно на тия две конституционни глави следва да се почне изработването на такъв НК, който да не им противоречи. Всеки прокурор знае, че нелегалното производство на алкохол и цигари не е престъпление. Преследването на нелегалното производство на акцизни стоки към момента се извършва по административен ред (а не по наказателен) със съответната успеваемост. Театралната борба с престъпността на гърба на \"Винпром Карнобат\" по-скоро изглежда като умел сценарий, по който държавата да бори престъпността и корупцията, но победени престъпници да няма. Ситуацията напомня периодичните похвали на правителството и самия премиер, че контрабандата и нелегалната търговия са почти изцяло сломени и от това са спестени много пари за бюджета. Но остава неотговорен  въпросът  на председателя на Върховния касационен съд Лозан Панов: \"Ако има спестени пари от контрабанда, къде са контрабандистите?\". Защото без обявено престъпление няма наказание. Ако от прокуратурата съвсем се затрудняват да намерят практическо решение как да повдигнат обвинение на установените вече нелегални производители на алкохол и цигари, то навярно могат да си припомнят чл. 234 от НК. Разпоредбата обявява за наказуеми продажбата и държането на акцизни стоки без бандерол. А нелегалните производители със сигурност държат в наличност произведената стока, със сигурност и чрез продажба я реализират на пазара. По този ред може да се стигне и до още нелегални производители и разпространители, но тогава съществува рискът веригата да отведе при даващите закрила политици и разпънатия прокурорски чадър. До констатацията за ненаказуемост на нелегалното производство на акцизни стоки се стигна на среща между главния прокурор Цацаров, председателя на Правната комисия в Народно събрание Кирилов и финансовия министър Горанов. Всъщност тази констатация не е никак нова. През юни 2018 г. екипът на ИПИ представи  анализ  относно контрабандата и нелегалната търговия с тютюневи изделия, където този законов пропуск беше коментиран. Едно от водещите ни предложения в тази насока бе да се въведе регистър на машините и съоръженията за производство на цигари и други изделия от тютюн. Към момента, дори и машините да бъдат конфискувани в случаите на разкрито нелегално производство, този акт на конфискация не се отразява в никакъв регистър. След конфискацията често не се стига и до фактическото им унищожаване, а машините биват продавани на свободния пазар от държавата. Това на практика улеснява изкупуването им от потенциални закононарушители, а държавата се превръща в съучастник. По-конкретно, решението на проблема минава през следните стъпки: Анализът е на  Института за пазарна икономика . ", "date": "2018.09.29", "title": "Институционалната машина за производство на контрабанда и нелегална търговия"}
{"url": "https://www.dnevnik.bg/sport/2018/09/29/3318658_barselona_ochakva_rekordni_prihodi_ot_blizo_1_miliard/", "text": "Испанският футболен шампион  \"Барселона\"  обяви, че очаква рекордни приходи през предстоящия сезон 2018-19. Каталунците прогнозират приходни средства на стойност 960 милиона евро (1.1 милиарда долара). Това стана на срещата на борда на директорите на клуба. Също така от \"Барселона\" прогнозират, че приходите ще надвишат 1 милиард евро до 2021 г. Президентът Хосеп Мария Бартомеу обяви, че клубът се намира в добро финансово състояние. В резултат на финансовите прогнози \"Барселона\" също така добави, че очаква разходите за сезона да достигнат 929 млн. евро, като очакваната печалба е 11 млн. евро. През миналия сезон каталунците  имаха приходи от 914 милиона евро , което беше със 17 повече от прогнозираните. Ръстът на приходите беше много висок от реализираните само година по-рано 708 милиона евро. На срещата беше  обсъдена и промяна на клубната емблема , която за последно беше осъвременена през 2002 година.", "date": "2018.09.29", "title": "\"Барселона\" очаква рекордни приходи от близо 1 милиард евро"}
{"url": "https://www.dnevnik.bg/detski_dnevnik/2018/09/29/3313115_otkus_ot_kopche_za_sun_na_valeri_petrov/", "text": "Вече е по книжарниците новото издание на любимата на няколко поколения приказка \" \" на Валери Петров, съобщиха от издателство \"Колибри\". Книгата е илюстрирана от Мария Налбантова, а художественото й оформление е на Кирил Златков. Книжката разказва за малкия Оги, който се бои от тъмното, и за неговия симпатичен дядо, принуден да измисля приказка след приказка. И да обяснява на Оги досадните \"възрастни\" думички. Страниците са осеяни с разкошни рисунки на котараци, рибки, мустаци, сънища, играчки и други смислени неща. А копчето за сън споменахме ли? Тихо! Искате ли да надникнем в стаята, където е креват­чето на малкия Оги? Добре. Ето ни вътре. Лампата е уга­сена и в тъмното се виждат само една картонена кутия от телевизор, пълна с играчки, и бялата възглавница, в която е потънала главицата на Оги. До него е полегнал и дядо му, тъй като Оги още не е свикнал да заспива сам – плаши го тъм­ният ъгъл отсреща. Там наистина се крие нещо, само че то никак не е страшно, дори напротив. Но после ще разберем какво е – сега да чуем какво си говорят двамата в тъмното. – Ще има ли \"Миш, Миш\"? – пита дядото. – Няма да има! – казва Оги. – Ще има приказка! – Приказката утре! – казва дядо му. – Утре ще си играя! – Е, тогава вдругиден. Хайде! Дядото се надвесва над Оги, друса бялата му възглавница и го приспива с думички, които сам си е измислил: –  Но Оги си знае своето: – Не искам \"Миш, Миш\"! Искам приказка! – А \"сънливото копче\" държиш ли го? – Държа го. Ама гушни ме! – Ето! Как сладко са се гушнали двамата! Оги стиска копчето на пижамката си. То е специално – когато го държи, Оги по-лесно заспива. – А може ли да го въртя? – пита той. – Може, но малко. – Защо? – За да не се откъсне, защо! – казва дядо му. – И само по ча­совниковата стрелка. – Какво значи? – не разбира Оги. И дядото му показва: – Значи ето така. Насам. – А насам не може ли? – Не. – Защо? – Защото времето ще се върне назад, ще стане рано и няма да можеш да заспиш. – Ама аз не искам да спя! – То се знае – казва дядо му. – Та за какво да бъде приказката? – За рибки! – казва Оги съвсем наслука. – Добре, за рибки – казва дядо му. – Само че трябва да я из­мисля. Затвори си очичките! – Затворих ги. – Без да ги стискаш. Но какво става? Както всяка вечер, и този път откъм картонената кутия долитат музика, звънтене, гласове – играчките на Оги още не искат да се укротят. Чувайте ги само какво говорят в лявото му ушенце (това, което не е затиснато от възглавницата): –  –  –  –  –  Само че докато играчките пищят и звънтят в кутията, от другия ъгъл на стаята (онзи, тъмния, за който казахме) иде съвсем друг глас. И чудно е, че той шепне съвсем тихо, но Оги все пак го чува, и то с дясното си ушенце (това, което е затиснато от възглавницата). Ето какво му казва тихият глас: – ", "date": "2018.09.29", "title": "Откъс от \"Копче за сън\" на Валери Петров"}
{"url": "https://www.dnevnik.bg/sviat/2018/09/29/3318675_stotici_sa_raneni_sled_trusa_v_indoneziia_zaginali_sa/", "text": "Най-малко 300 човека загинаха, а стотици бяха ранени, след като две силни земетресения и последвало цунами засегнаха индонезийския остров Сулавеси, предадоха световните агенции, цитирани от БТА, като се позоваха на властите. Националната служба за справяне с бедствия заяви, че много тела са били открити днес по крайбрежието на град Палу, столицата на провинция Централно Сулавеси. Тела на загинали са били открити и под развалините на рухнали сгради. Съобщава за над 350 ранени. \"Очакваме броят на жертвите да се увеличи\", каза говорител на службата и добави, че данните са събрани от три болници в Палу. В крайбрежния град продължиха да бъдат регистрирани силни вторични трусове тази сутрин след вчерашното земетресение с магнитуд 7.5, което предизвика вълни с височина до три метра. Според властите щетите са значителни, но още се оценяват. Съобщава се за стотици разрушени домове, болници, търговски центрове и хотели и за отнесен от придошлите води мост. Земетресението нанесе щети на електрическите и телекомуникационните мрежи и на летището на Палу \"Мутиара\", което все още е затворено за полети. По-рано вчера в района имаше друго, по-слабо земетресение, при което бяха разрушени домове, загина един човек, а най-малко 10 бяха ранени.", "date": "2018.09.29", "title": "Над 300 загинаха след трус и цунами в Индонезия"}
{"url": "https://www.dnevnik.bg/bulgaria/2018/09/29/3318674_agenciiata_po_hranite_vze_antinagrada_za_dostup_do/", "text": "Българската агенция по безопасност на храните получи \"Катинар\" - антинаградата на Програма достъп до информация (ПДИ), информира \" Сега \". За шестнадесети път организацията раздава награди и антинагради за Международния ден на правото да знам, който беше вчера. Агенцията беше \"отличена\" като институция, която не изпълнява задълженията си по Закона за достъп до обществена информация и грубо нарушава правата на гражданите по този закон. Тя е номинирана заради практиката си в разрез със закона да държи заявленията за достъп до информация, подадени онлайн, да бъдат подписани с електронен подпис. \"Повтарящите се отговори от един орган сочат на намерение да се прегражда незаконно изпълнението на правото на достъп до информация. Същата практика обаче - използвани са същите аргументи и често същите думи и изрази - се прилага от различни административни органи и структури в системата на БАБХ. Този факт сочи, че вероятно намерението да се нарушава закона е било нарочно разпространено сред администрацията в страната. Една цяла система от изпълнителната власт е решила системно да нарушава закона\", пише в номинацията. Със \"срамота\" в тази категория беше отличена Комисията за противодействие на корупцията и за отнемане на незаконно придобито имущество (КПКОНПИ). Антикорупционният орган беше номиниран за антинаградата заради отказа на председателя й Пламен Георгиев да бъде предоставена информация за осъжданията по Закон за отговорността на държавата и общините за вреди на предшественика на комисията - тази за отнемане на незаконно придобитото имущество, както и за разходите на комисията по производството на Цветан Василев. Административният съд - София-град отмени и двата отказа на Георгиев, чака се произнасянето на Върховния административен съд, пред който той обжалва. Другата антинаграда - \"Вързан ключ\" - за най-смешно или абсурдно решение или практика по достъп до информация, взе Административният съд във Варна. Поводът е, че хората, завели дело за достъп до информация, засягаща същия съд, са дадени от магистратите на НАП за данъчна проверка. Срамотата в тази категория отиде при Министерството на правосъдието, което отказа да предостави отчета си по закона за достъп до информация. Това са публични данни, които трябва да са качени и на сайта на ведомството. Претендентите в тази категория бяха и Софийската областна дирекция \"Земеделие\", ВиК - Благоевград, Военно-апелативният съд, Главна дирекция \"Изпълнение на наказанията\" към правосъдното ведомство и Община Севлиево. \"Програма достъп до информация\" раздаде по традиция и положителни награди на активни граждани, неправителствени организации, журналисти и институции. \"Златен ключ\" за гражданин, който най-активно упражнява правата си по закона за достъп до информация, взе адвокат Мария Шаркова. Тя беше номинирана заради изследването си за делата за лекарска грешка, както и заради събраните с помощта на закона над 500 съдебни решения, чийто анализ показва, че над 65% от наказателните постановления, издадени от Изпълнителна агенция \"Медицински одит\" (ИАМО), се отменят. Грамота в тази категория получи и Елена Христова, която използва активно закона за получаване на информация за регистрираните от съответните управляващи органи нередности по различни оперативни програми на ЕС. Асоциацията на парковете в България получи \"Златен ключ\" като една от най-активните природозащитни организация по използването на Закона за достъп до обществена информация (ЗДОИ). Грамота взе и Българският институт за правни инициативи. При журналистите голямата награда отиде при Емилия Димитрова от \"Севлиево онлайн\" и \"За истината\" заради активността ѝ при разкриване на порочните практики на местната власт в града. С грамоти бяха отличени Валя Ахчиева, която режисира и води предаването \"Открито\" по БНТ, както и сайтът \"Биволъ\". Институцията, носител на \"Златен ключ\" тази година е община Белослав. С грамота беше отличена община Белоградчик.", "date": "2018.09.29", "title": "Агенцията по храните взе антинаграда за достъп до информация"}
{"url": "https://www.dnevnik.bg/ot_vas/novini_ot_vas/2018/09/29/3318679_markovi_kuli/", "text": "Маркови кули са средновековен град-крепост, издигащ се над град Прилеп в Република Македония. Те са разположени на високите хълмове над града.  Крепостта е средище на владението на Крали Марко - Прилепското кралство.", "date": "2018.09.29", "title": "Маркови кули"}
{"url": "https://www.dnevnik.bg/sviat/2018/09/29/3316413_zashto_makedonskata_opoziciia_ne_mulchi_za_referenduma/", "text": "В Република Македония и на Балканите 27 г. политиците казваха на гражданите какво да правят, а ние като политици за пръв път слушаме гражданите какво казват да направим.\" Посланието, отправено в разговор с \"Дневник\", дойде не от представител на управляващите в Скопие социалдемократи, а заместник-председателят на ВМРО-ДПМНЕ Александар Николоски, чиято партия мнозина обвиняват за изолацията на Македония от евроатлантическите процеси, продължила почти 10 години. Николоски говореше за референдума на 30 септември, на който македонците ще решат дали да приемат споразумението за името с Гърция и който поставя партията противник на договора на изпитание. Не ѝ помогна и македонският президент Георге Иванов, който от трибуната на ООН призова за бойкот в неделя. Големите партии и \"лагерите\" в македонското общество обещават, че последната дума \"какво да се прави\" ще е на \"гражданите\" и от тях ще зависи и гласуването в парламента - в този вот може да се вслуша дори партията на Николоски, която е яростен противник на договора. Труден избор или изчакване Погледната отстрани, ВМРО-ДПМНЕ изглежда в сложна позиция. От една страна партията е твърдо против договора. От друга лидерът Християн Мицкоски призова да се гласува по съвест, а после каза дори, че ще се съобрази с волята на мнозинството. Какво мисли ВМРО-ДПМНЕ на референдума? \"Позицията на партията е ясна. Работи се за надпартиен въпрос от национален интерес - за съдбата и бъдещето на Македония и на македонския народ,\" каза в разговор с \"Дневник\" Николоски. \"Затова на него не бива да се гледа партийно и не бива партиите да изразяват позиция. Напротив, трябва да оставим на гражданите сами да решат какво ще правят на 30 септември. така че позицията на партията е: гражданите сами да решат какво ще правят на 30 септември. А каквото и да решат, ние ще го уважим и ще го последваме.\" Попитан за личната си позиция, Николоски отказа да я обяви. \"Позицията на нашата партия е да не влияем на гласуващите. И ще оставя своята за 30 септември, за да не го правя.\" На тази идея на ВМРО-ДПМНЕ обаче противоречат думите на бившия здравен министър Никола Тодоров, който ден преди разговора каза, че ще излезе да гласува, но ще пусне невалидна бюлетина - не може да каже \"да\" за договора, но условията на допитването не предполагат и да гласува \"против.\" Преди него 20 членове на партията, без да коментират позицията си, се заклеха \"пред Бога\" във \"Фейсбук\", че няма да подкрепят промени в конституцията, ако се стигне до гласуване, каквото и да стане на референдума. За Николоски това е част от израза на свободна воля. \"ВМРО-ДПМНЕ има 170 хил. членове, всеки от тях има свое мнение. Сега партията оставя \"възможност някой да излезе и да гласува за, някои да гласува против, а някой да остане у дома и да се въздържи,\" смята той. За социолога Марко Трошановски истината е друга. \"Партията има няколко фракции в момента, които явно призовават за различно отношение на гласуващите. Някои неофициално, а някои официално като бившия външен министър Антонио Милошоски. А на терен партията агитира за бойкот, неофициално.\" Според Трошановски целта е да се задоволи \"натискът на международната общност, от една страна, а от друга не искат да изгубят поддържат на гласувалите, които смятат, че договорът е лош и трябва да бъде бойкотиран.\" Бившият премиер Владо Бучковски е съгласен - според него поне 3 крила на различно мнение са се оформили в месеците, след като ВМРО-ДПМНЕ предаде властта. В София обаче той припомни, че дошлите в Скопие международни представители са искали да се видят както с представители на кабинета, така и с Мицкоски. \"Това дава сигнал, че при скритата дипломация може да се стигне дотам да се гласува с \"да\",\" каза той, без да навлезе в подробности. За Николоски твърденията за разкол са просто \"стратегия на СДСМ\": \"Ако гледате цялата кампания едиственото, за което не се говори за съдържанието на договора за договора с Гърция. Говори се за всичко освен за договора с Гърция.\" Двайсетте депутати, излезли с позиция във \"Фейсбук\", са го направили, защото в комуникация с гражданите и слушайки гласовете и вибрацията им в изборните си райони, са се съобразили с тях. \"Страх\" По-късно Никола Тодоров, който искаше да направи бюлетината си невалидна, смени позицията си. Заедно с група известни функционери и кмета на Кавадарци Янко Бачев той призова да се гласува \"против\". Сайтът НОВА ТВ съобщи в четвъртък, че към него са се обърнали представители на партията, които недвусмислено се обявяват \"против\", а от структурите ѝ е излязла директива срещу всяко друго мислене освен бойкот. Обявилите се заедно с него \"против\" бяха заклеймени като \"реформисти\", а известният партиен член Кристиан Яндриоски предупреди, че който отиде да гласува, ще бъде проклет заедно с роднините си до 8-о коляно. Изданието \"Инфомакс\", което често изразява позиции на част от ВМРО-ДПМНЕ, цитира дискусия във \"Фейсбук\" между партийни членове, обвиняващи реформистите, че са \"насилници\" и бият жените си. Към този момент ръководството на ВМРО-ДПМНЕ не е коментирало въпроса. Тя единствено реагира гневно след коментари на генералния секретар Игор Янушев, който вчера призова македонците да устоят на натиска и да бойкотират. \"Не позволявайте да ви се заканват. Снимайте ги. Документирайте ги. Информирайте ни и ще ви помогнем.\" В резултат говорител на ВМРО-ДПМНЕ увери, че никой не бива да се страхува, че ще бъде сниман, докато упражнява правото си на глас. \"Страхът блокира свободната воля\" във ВМРО-ДПМНЕ, написа НОВА ТВ. Николоски междувременно предупреди, че свободната воля може да бъде манипулирана и заплаши кабинета да не смее да подправя вота.  Какво ще реши народът и какво ще направи Заев Проучванията от последните дни не са толкова категорични, колкото са поддръжниците, противниците и бойкотиращите. За Александар Николоски няма дилема: ако най малко половината гласували са \"за\", за ВМРО-ДПМНЕ решението е ясно. Но ако малко под 50 на сто гласуват и все пак го направят с огромно мнозинство \"за\" и гласуването е \"на кантар\"? \"Няма да е на кантар,\" увери той. А може би ще е, смята Марко Трошановски. \"Моята прогноза е умерена, предпазлива. Последното изследване преди 2 седмици сочеше, че 46% от гласувалите биха излезли на референдум. Това значи, че около 100 хил. гласа няма да достигнат, за да се премине прагът. От тези, които ще излязат да гласуват, 70% ще гласуват \"за\". 8 процента ще гласуват \"против\".\" Това няма да улесни продължаването на споразумението, съгласява се той. \"Но кабинетът ще продължи да настоява. Ще има протести, криза в парламента, ще има проблеми.\" Реалистично ли е Заев да се откаже от договора и да върне спора с Гърция в изходно положение? Не и според тази прогноза. \"Реалистичното е кабинетът да продължи с договора,\" продължава изследователят. \"Каквото и да стане с референдума, без значение дали има праг, или не, много хора ще го поддържат, повече от отхвърлилите го, и кабинетът ще продължи. Най-лошият сценарий е предсрочни избори, на които кабинетът ще опита да получи по-голямо мнозинство в парламента.\" Междувременно управляващите се опитват да подходят делово, за да покажат на гражданите, че владеят положението. Вътрешният министър Оливер Спасовски обяви, че държавата ще следи за натиск по време на референдума и всеки опитал да наруши правото на глас на други избиратели ще бъде наказан. Но изявите в публичното пространство от членове на ВМРО-ДПМНЕ и от други, които призовават за бойкот, показват, че напрежението преди вота няма да намалее лесно.", "date": "2018.09.29", "title": "Защо македонската опозиция (не) мълчи за референдума"}
{"url": "https://www.dnevnik.bg/sport/2018/09/29/3318673_kristiano_ronaldo_shte_zavede_delo_sreshtu_shpigel/", "text": "Адвокати, които представляват Кристиано Роналдо обявиха, че завеждат дело срещу германското издание \"Шпигел\". Причината е публикуван материал, в който американка обвинява футболистът, че я е изнасилил през 2009 г. \"Материалът е едно неприемливо съобщаване на подозрения в областта на неприкосновеността на личния живот. Аз ще защитя клиента си\", каза адвокатът на португалеца Кристиан Шерц. Изявлението беше изпратено до Ройтерс от агенцията Gestifute, чийто клиент е Роналдо. Тя беше потърсена за позиция за материала в \"Шпигел\". Gestifute обаче не отговори на конкретни въпроси относно съдържанието на материала. В него се съпобщава, че Роналдо е изнасилил американка през юни 2009 г. в хотелска стая в Лас Вегас. Това твърди Лесли Марк Стовал, който е адвокат на предполагаемата жертва Кетрин Майорга. Смята се, че по-късно футболистът и американката са сключили извънсъдебно споразумение. Жертвата твърди, че се е ангажирала да не говори за обвинението, а Роналдо й е платил 375 хиляди долара. Адвокатът на Роналдо добави, че ще потърси обезщетение от \"Шпигел\" за \"морални щети в размер, съответстващ на тежестта на нарушението, което вероятно е едно от най-сериозните нарушения на личните права през последните години\". Заместник-главният редактор на изданието списанието Алфред Вайнцирл отговори, че многократно въпроси са били изпращани до екипа на футболиста. \"Изпратихме писмени въпроси, на които нямаше отговори\".", "date": "2018.09.29", "title": "Кристиано Роналдо ще заведе дело срещу \"Шпигел\" заради материал с обвинение в изнасилване"}
{"url": "https://www.dnevnik.bg/bulgaria/2018/09/29/3318687_vlizaneto_na_biznesa_v_universitetite_niama_da/", "text": "Приетите на първо четене законови промени, които разрешават на изявени специалисти от практиката да провеждат лекции от общия хорариум в университетите, няма да демотивира хабилитираните преподаватели. Това мнение изрази ректорът на Софийския университет \"Св. Климент Охридски\" Анастас Герджиков в предаването \"Седмицата\" на Дарик радио. В сряда парламентът гласува на първо четене  изменения в Закона за висшето образование, които не бяха подкрепени от БСП. Аргументът на левицата беше, че с промяната щяло да се намали броя на лекциите на останалите преподаватели, което би довело до демотивация. Герджиков заяви, че и в момента законът допуска хора от бизнеса да преподават в университетите. По думите му целта е тази практика да се улесни. Ректорът обясни още, че в Софийския университет няма да има проблеми с часовете на хабилитираните преподаватели, защото от една страна те сами канят хора от практиката, а и в промяната не става дума за безкрайно много часове.  Като безумна определи идеята в университетите да се обучава за конкретен бизнес. Обясни и защо - съответният вид бизнес може да изчезне, може да се промени, а университетите трябва да научат студентите да учат и да се справят с промените. Ректорът на Софийския университет обеща до 20 дни да бъдат решени проблемите с общежитията. Той обясни, че в последните години не е имало трудности при настаняването на приетите студенти, а причините тази година да има са няколко. Едната, която била постоянна е повишаването на наемите в столицата. Истинският проблем обаче бил друг, но той е временен. Ремонтът на общежитията, който е започнат след като образователното министерство е отпуснало средства, не може да се направи едновременно и става поетапно. Все още той не е приключен, но до 20 дни ще са готови всички стаи, увери Герджиков. Имало е и административни проблеми, които също ще бъдат решени скоро. По думите на Герджиков в Софийския университет има 21 хиляди студентите и 8 хиляди места в общежитията. Ректорът увери, че електронна система за настаняване на студенти в общежития работи добре и не позволява измами. В началото на новата учебна година, чието начало ще бъде поставено в понеделник - 1 октомври, Герджиков коментира и най-предпочитаните и най-нехаресваните специалности. То обясни, че всяка година те се редуват, но най-търсена остава \"Психологията\". Някои специалности, свързани с физиката остават пък най-долу в класацията на студентите. Според Герджиков те си избират какво да учат според моментното си предпочитание, без да съблюдават каква сигурност за намиране на работа дава специалността, както и каква заплата могат да очакват.  И тази година Софийският университет е запълнил около 95 %. от местата си при третото класиране през септември. По думите на Герджиков проблемът не е в това, че няма деца, а защото има твърде много места в университетите. Затова и той подкрепя намаляването им, което протича през последните 3 години. ", "date": "2018.09.29", "title": "Влизането на бизнеса в университетите няма да демотивира преподавателите, смята Анастас Герджиков"}
{"url": "https://www.dnevnik.bg/politika/2018/09/29/3318693_borisov_shte_koziruvam_na_prezidenta_ako_e_iskren_v/", "text": "Премиерът Бойко Борисов изрази съмнение, че президентът Румен Радев е искрен в желанието си за единение на нацията, но въпреки това коментира, че ако е така, е готов на разговори. Това се разбра от негов коментар пред журналисти в Ню Йорк, където участва в Общото събрание на ООН. Видео от изказването бе разпространено от правителствената информационна служба. Снощи президентът Румен Радев  направи обръщение към нацията , в което призова за единение. Не може президентът Радев всеки ден да използва фразите всички от ГЕРБ ще ометем, да напада най-голямата партия и коалиционните й партньори и в един момент излиза и казва единение, обяви Борисов и подчерта, че нито веднъж не е казал срещу президентската институция обидна дума. . Аз съм ги молил в парламента поне по важни теми да има единение. Излиза, че той го иска в момента, в който направи най-голямото разединение. Какво да коментирам. Нима многократно не съм казал, че два коня по-добре теглят каруцата, попита риторично премиерът. \"Дайте ми едно негово изказване, в което той яростно да не ни атакува\", призова Борисов и определи това поведение като популизъм и лицемерие, които били вече много явни. Обясни, че не знае кои са интелектуалците, които предлагат на президента да е начело на такова единение и изрази хипотеза, че сред тях е Нешка Робева, която винаги се включвала. С две ръце подкрепям желанието му за единение, но дайте пример, господин Радев. Не с обръщения и декларации, призова Борисов. Подчерта, че е \"с две ръце\" две ръце съм за единение и ако действително е искрен президентът е готов на всякакви разговори, компромиси, срещи по тази тема. Ще му козирувам като трети във властта, ако е искрен, заключи Борисов. Посочи, че на следващото общо събрание е реда на президента да участва. Ако иска, добре дошъл. Аз никога не съм ходил на НАТО и не съм се разсърдил, допълни премиерът по повод критиките на държавния глава, че не е бил предварително информиран, че не той, а премиерът ще води делегацията за тазгодишното общо събрание.", "date": "2018.09.29", "title": "Борисов: Ще козирувам на президента, ако е искрен в призива за единение"}
{"url": "https://www.dnevnik.bg/zelen/2018/09/29/3318115_tazi_godina_arkticheskiiat_plavasht_led_namalia_do/", "text": "Арктическият плаващ лед тази година намаля до шестото най-ниско ниво, което е достигал. Това е много под средните стойности, но значително повече от рекорда за най-малко лед, поставен преди шест години, съобщиха от американската космическа агенция НАСА. Подобни изследвания се правят от 1979 г. благодарение на данни от спътниците, обикалящи Земята. Арктическият плаващ лед е заемал най-малка площ за сезона на 23 септември. Най-малката площ на леда тази година е била 4.59 млн. кв. км. Арктика е една от най-важните зони за охлаждането на планетата. Все повече изследвания свързват намаляването на плаващия лед там с промени във въздушните течения и следващите от това екстремни метеорологични прояви. Друг фактор за намаляващия лед през последните десетилетия са повишаващите се температури, които се отразяват особено много на летни размери на ледената покривка. Свиването на Арктика може в крайна сметка да повлияе на климатичните модели на планетата и да повиши рязко нивото на океаните. От НАСА уточниха, че от края на 70-те години на миналия век площта на ледовете в Арктика се е свива средно с около 54 хил. квадратни километра с всяка изминала година, което като големина представлява половината от територията на България.", "date": "2018.09.29", "title": "Тази година арктическият плаващ лед намаля до шестото си най-ниско ниво"}
{"url": "https://www.dnevnik.bg/photos/2018/09/29/3318706_fotogaleriia_kapachki_za_budeshte/", "text": "Кампанията \"Капачки за Бъдеще\" организира за трети път масово събиране на капачки в помощ на недоносени бебета в цялата страна.", "date": "2018.09.29", "title": "Фотогалерия: Капачки за бъдеще"}
{"url": "https://www.dnevnik.bg/zdrave/2018/09/29/3318712_zdravnata_sistema_e_konservativna_i_promianata_triabva/", "text": "Здравната система е изключително консервативна и чувствителна и демонополизацията на здравната каса трябва да стане постепенно. Това мнение изрази министърът на здравеопазването Кирил Ананиев в \"Седмицата\" на Дарик радио в разговор за предлаганите от него варианти за промяна. Ресорното министерство организира дискусия по темата през седмицата. Коментарите четете  тук . Независимо кой от двата предлагани варианта се избере, гражданите ще плащат по-малко под масата отколкото в момента, увери министърът като напомни, че изчисленията показват, че в момента нерегламентираните плащания в системата са около 1.7 млрд. лв. годишно. Посочи, че се въвежда качествено нов контрол върху системата, който ще обхваща здравната каса, пациента и съответното застрахователно дружество, в което се предвижда всеки да се осигурява допълнително. Сегашният контрол показа, че е неефективен – разделен е на финансов и медицински, сега се предлага да се интегрират, обясни министърът. Освен това се предлага да бъде предварителен, текущ и последващ. Предлага се избраният след дискусии модел да влезе в сила от началото на 2020 г., когато се предвижда и всеки гражданин да разполага с електронна карта за идентификация в системата, за която се говори от години. На въпрос как гражданите ще бъдат принудени да правят профилактични прегледи, министърът посочи, че се предлага тези, които не го правят, да имат по-висока вноска като процент от заплатата им. Предлаганите в един от моделите допълнителни вноски от около 12 лв. на човек, които да отиват в застрахователни компании, ще се поемат лично. Държавата ще ги плаща само за пенсионерите, децата, безработните и социално слабите. Идеята е тези пари да постъпват по индивидуални партиди, които да могат да се ползват и от близки на осигурения.", "date": "2018.09.29", "title": "Здравната система е консервативна и промяната трябва да е постепенна, обяви Кирил Ананиев"}
{"url": "https://www.dnevnik.bg/bulgaria/2018/09/29/3318714_temperaturi_do_28_gradusa_ochakvat_prez_oktomvri/", "text": "Най-високите температури през октомври ще бъдат между 23 и 28 градуса, а най-ниските - между минус 1 и 4 градуса, съобщиха от Националния институт по метеорология и хидрология (НИМХ), цитирани от БНТ. През октомври се очаква средната месечна температура да бъде около нормата, която в равнините е между 11 и 15 градуса, по високите полета - между 8 и 11 градуса, а в планинските райони - от 4 до 8 градуса. Месечната сума на валежите ще бъде около нормата, която за по-голямата част от страната е между 40 и 60 литра на квадратен метър, в югоизточните райони - между 60 и 90 литра на квадратен метър, а в планините - от 80 до 100 литра на квадратен метър. В   ще преобладава облачно време и на места, повече в югоизточната половина от страната, ще има валежи от дъжд. Има условия в отделни райони да бъдат значителни. Ще бъде сравнително хладно, като по-ниски от обичайните ще бъдат дневните температури. По-малка е вероятността за валежи в средата и в края на десетдневието, тогава ще има и повече разкъсвания и намаления на облачността. Отново вероятност за валежи и понижение на дневните температури ще има към 7 октомври. През  температурите ще бъдат близки и малко по-високи от нормалните, като все пак бавно ще се понижават. Облачността ще е разкъсана, с повече слънце в часовете около и след обяд. Условия за превалявания ще има към 12 октомври, към 15 октомври и в края на периода. И през   на октомври времето ще бъде променливо. Ще се редуват спокойни и сравнително топли дни и дни, в които ще преминават атмосферни смущения, при които ще има условия за валежи. Най-голяма е вероятността за това около 24 октомври и към края на месеца. Като цяло за периода средноденонощните температури ще останат близки и малко по-високи от обичайните.", "date": "2018.09.29", "title": "Температури до 28 градуса очакват през октомври синоптиците"}
{"url": "https://www.dnevnik.bg/photos/2018/09/29/3318711_snimka_na_denia_godishninata_na_zabraneniia_referendum/", "text": "В Барселона, Испания хора окупираха площад \"Сант Жауме\", за да отбележат първата годишнина от забранения референдум за независимост, проведен на 1 октомври 2017 г.", "date": "2018.09.29", "title": "Снимка на деня: Годишнината на забранения референдум"}
{"url": "https://www.dnevnik.bg/sport/2018/09/29/3318718_grigor_dimitrov_zapochva_turnira_v_pekin_sreshtu/", "text": "Григор Димитров ще играе с американеца Райън Харисън в първия кръг на турнира от категория \"АТП 500\" в Пекин. Българският тенисист е поставен под №3 и оглавява третата четвърт на схемата, в която са още Кайл Едмънд, Петер Гойовчик, Леонардо Майер и трима квалификанти. Димитров има четири победи в петте си мача с Харисън, който заема 48-ото място в световната ранглиста. Двамата изиграха два двубоя през 2017 г. - в мастъра в Шанхай и в \"Куинс\", като българинът ги спечели съответно 3:6, 6:3, 7:6 (6) и 6:3, 6:1. Единствената победа на Харисън дойде през 2015 г., когато американецът детронира Димитров в Акапулко след успех със 7:5, 4:6, 6:0. Първите им два двубоя бяха в турнирите от Големия шлем през 2014 г. - 6:2, 7:6 (4), 6:2 в първия кръг на US Open и 7:6 (1), 6:3, 6:2 в първия кръг на \"Уимбълдън\". При успех срещу Харисън Димитров ще играе с квалификант във втория кръг. В четвъртфиналите шампионът от финалите на АТП може да срещне някой измежду поставения под №5 Едмънд, Гойовчик, Майер и квалификант, чието име ще стане ясно в неделя. Водач в тази втора половина на схемата е Александър Зверев, който започва участието си с тежък мач срещу Роберто Баутиста Агут. Другият поставен в тази част е №6 Джак Сок, който стартира турнира с двубой срещу Николоз Басилашвили. Поставеният под №1 Хуан Мартин дел Потро ще играе в първия кръг с испанеца Алберт Рамос, а при успех ще срещне Карен Хачанов или Сам Куери във втория кръг. Турнирът започва в понеделник.", "date": "2018.09.29", "title": "Григор Димитров започва турнира в Пекин срещу 48-ия в света"}
{"url": "https://www.dnevnik.bg/politika/2018/09/29/3318720_ninova_otchete_pred_bsp_2_meseca_nestabilnost_v/", "text": "Последните два месеца се белязани от нестабилност на управляващата коалиция - с битки за власт вътре в \"Обединени патриоти\" (ОП), между ОП и ГЕРБ и между лобитата в ГЕРБ. Те вече стават видими с обвиненията в лобизъм между Сидеров и Симеонов и репликите между Цветанов и Бъчварова, и противопоставянето Борисов - Цветанов за оставките на министри. ГЕРБ предизвикаха и война между институциите, нападайки постоянно президента Радев.  Това е казала лидерът на БСП Корнелия Нинова на заседанието на Националния съвет на БСП, съобщиха от пресцентъра на партията. Оценката й е, че се увеличават националните и местни протести и хората се чувстват несигурни. \"Парламентарното мнозинство се клати. Два дни поред управляващите не можаха да съберат необходимото мнозинство от 121 човека, за да започне работа Народното събрание. Ние няма да крепим кворума им, за да съществува правителството на Бойко Борисов и да продължава да води държавата към дъното\", обявява Нинова. Според нея от петък има абсолютно нова политическа ситуация. \"ДПС убиха с един куршум два заека - и ГЕРБ, и ОП. Показаха на ГЕРБ кой кара влака и занулиха Патриотите. Брилянтен ход\". В петък  ГЕРБ оттегли законопроект, срещу който се обяви ДПС , и така осигури кворум в Народното събрание. Според Нинова с този ход ДПС е изтрило Патриотите от политическата карта. Тя припомнила твърдението на \"Обединени Патриоти\" преди няколко месеца,, че ако има някаква заплаха за България, това е връщането на ДПС на власт. В петък обаче се видяло, че ДПС изобщо не е отстранено от властта, както твърдят Патриотите. \"Нека се знае - ДПС управлява ГЕРБ, а \"патриотите\" са щастливи от това, защото великодушно им се подхвърлят трохи от държавната трапеза. У управялващите няма принципи, няма идеологии, няма програма. Ето затова сме призвани да бъдем алтернатива на статуквото. Ако искахме власт на всяка цена, сега и ние можехме да се сговаряме за постове и пари. Не искаме това. Искаме смяна на модела и затова сме различни.\", заключава лидерът на БСП, цитирана от пресцентъра на партията. ", "date": "2018.09.29", "title": "Нинова отчете пред БСП 2 месеца нестабилност в управляващата коалиция"}
{"url": "https://www.dnevnik.bg/biznes/2018/09/29/3318722_bjudjetut_se_ochakva_da_zavurshi_septemvri_s_26/", "text": "На база на предварителни данни и оценки се очаква салдото по консолидираната фискална програма (КФП) на касова основа към септември 2018 г. да бъде положително в размер на 2.7 млрд. лв.(2.6 % от прогнозния БВП), съобщи Министерството на финансите. В КФП влизат освен държавният бюджет, но и този на висшите училища, съдебната и социалната система, общините и др. Приходите и помощите към септември се очаква да бъдат 29.2 млрд. лв. (76.4 % от годишния разчет), като спрямо деветмесечието на 2017 г. се отбелязва ръст от 3 млрд. лв. Той се дължи основно на по-високите данъчни и неданъчни приходи, които нарастват с 11%. Увеличение се отчита и при постъпленията от помощи, които нарастват с 282.2 млн. лева. Разходите, които включват и вноската на България в бюджета на ЕС са 26.5 млрд. лв., което е 67.4 % от годишния разчет. Спрямо година по-рано разходите към края на септември нарастват с около 3 млрд. лв. Номиналното нарастване се дължи както на по-високия размер на разходите по националния бюджет, така и на нарастването на разходите по сметките за средства от Европейския съюз, отбелязва Министерството на финансите. Ръстът на разходите по националния бюджет се дължи основно на по-високия размер на здравноосигурителните и социалните плащания (базов ефект при разходите за пенсии от увеличението от юли 2017 г. и увеличението на две стъпки през 2017 г. на размера на минималната пенсия от юли и октомври, както и новото увеличение на пенсиите от юли 2018 г.), по-високите разходи за персонал основно поради увеличението на възнагражденията на педагогическия персонал в системата на средното образование и др., докато по сметките за средства от ЕС нарастват основно капиталовите разходи. Вноската в бюджета на ЕС е 822.9 млн. лв. Консолидираната програма има излишък от 2.3% от прогнозния БВП към края на август, отчита още министерството.", "date": "2018.09.29", "title": "Бюджетът се очаква да завърши септември с 2.6% излишък"}
{"url": "https://www.dnevnik.bg/sport/2018/09/29/3318754_levski_izluga_cska_s_avtogol_na_vrataria_i_se_otkusna/", "text": "С куриозен автогол на вратаря Витаутас Черниаускас \"Левски\" победи ЦСКА с 1:0 и излезе сам на върха в Първа лига. Сините записаха осма победа в шампионата и събраха 25 точки след десет кръга. Тимът, воден от Славиша Стоянович, се откъсна с три точки пред ЦСКА и с пет пред шампиона \"Лудогорец\", който тази вечер от 20.00 часа посреща \"Черно море\" в Разград. ЦСКА допусна втора загуба за сезона. Първото поражение за тима на Нестор Ел Маестро дойде в пет кръг срещу \"Лудогорец\" (0:1) в Разград. ЦСКА погледна към вратата на \"Левски\" още в 40-ата секунда. Мауридес отправи силен шут от дистанция, но Мартин Полачек спаси. Обещаващото начало беше последвано от предпазлива игра на двата отбора, които до края на мача създадоха много малко чисти ситуации за гол. ЦСКА владееше по-продължително топката, но разиграваше безцелно пред наказателното поле на \"Левски\". Червените пробваха няколко удара от дистанция, които обаче по никакъв начин не застрашиха Полачек. Футболистите на \"Левски\" се бяха организирали добре в отбрана, като разчитаха предимно на контраатаки. И те обаче не успяваха да застрашат реално вратата на съперника. Първата добра възможност за гол се откри пред Николай Бодуров в 26-ата минута. Централният защитник на ЦСКА се освободи на далечната греда след центриране от корнер и стреля с глава, но прати топката на около два метра встрани от вратата. В 30-ата минута \"Левски\" поведе при един от редките си удари към вратата на ЦСКА. Обертан шутира от дистанция, топката се отби в страничния стълб, след което се удари в гърба на Черниаускас и се озова в мрежата. След гола играчите на ЦСКА продължиха да изпитват огромни трудности в опитите си да преодолеят защитата на \"Левски\". Единствените възможности, до които стигаха червените, бяха статичните положения, но и те не носеха заплаха за Полачек. Пет минути преди края на първото полувреме \"Левски\" можеше да удвои аванса си. Милош Цветкович центрира от корнер, а Станислав Костов стреля с глава, но Черниаускас изби в ъглов удар. Секунди след началото на втората част вратарят на ЦСКА отново трябваше да се намесва след шут на Паулиньо. В следващите минути се стигна до две ситуации, при които двата отбора претендираха за дузпа. В първия случай топката срещна ръката на Иван Горанов след удар на Тиаго Родригес, а при втората Жерсон Кабрал беше избутан в наказателното поле от Кристиан Малинов. Съдията Ивайло Стоянов обаче не видя основания за дузпи и при двете положения. Безидейната игра в атака на ЦСКА продължи до края на мача, а на Полачек така и не му се наложи да прави сериозно спасяване през второто полувреме. Единствената опасност пред вратата на \"Левски\" след почивката дойде в 82-ата минута, когато Кирил Десподов стреля по диагонала, но топката премина покрай страничния стълб.", "date": "2018.09.29", "title": "\"Левски\" излъга ЦСКА с автогол на вратаря и се откъсна на върха"}
{"url": "https://www.dnevnik.bg/photos/2018/09/29/3318659_fotogaleriia_moda_ot_parij/", "text": "По време на Седмицата на модата в Париж бяха представени колекциите пролет/лято 2019 за жени на дизайнерите Йоджи Ямамото и Хеди Слимейн .", "date": "2018.09.29", "title": "Фотогалерия: Мода от Париж"}
{"url": "https://www.dnevnik.bg/sport/2018/09/29/3318764_arsenal_izmukna_peta_poredna_pobeda_s_kusni_golove/", "text": "Арсенал\" продължи възхода си във Висшата лига с пета поредна победа в седмия кръг на шампионата. \"Артилеристите\" надиграха на своя \"Емиратс\" \"Уотфорд\" с 2:0, а попаденията паднаха в последните десет минути. В 81-ата минута \"Арсенал\" откри след автогол на Крейг Каткарт, а само две минути по-късно Месут Йозил гарантира победата на домакините. Унай Емери заложи на всичко най-добро, с което разполага, но му се наложи да прави промени в течение на срещата. В края на първата част Петър Чех получи контузия и беше заменен от Бернд Лено. Играта на \"Арсенал\" не беше на много високо ниво и до 75-ата минута \"артилеристите\" имаха едва един точен удар към вратата на \"стършелите\". Срещу тях \"Уотфорд\" действаше дефанзивно и разчиташе на контраатаки, като няколко пъти изпусна добри възможности. Все пак при навлизането в последните десет минути \"Арсенал\" поведе. Резервата Алекс Иуоби проби отдясно и центрира, а в опита си да изчисти централният защитник Каткарт засече топката в собствената си мрежа. По-малко от 120 секунди след попадението \"Арсенал\" удвои своя аванс, като точен беше Месут Йозил. Германският плеймейкър получи хубаво подаване от Александър Лаказет и от около 10 метра прати топката в мрежата. С трите точки \"Арсенал\" събра 15 и изпревари \"Уотфорд\" в класирането като вече е пети. \"Артилеристите\" се стабилизираха, след като стартираха сезона с две загуби. Шампионът \"Манчестър сити\" също постигна победа в седмия кръг, надигравайки \"Брайтън\" с 2:0. \"Гражданите\" излязоха начело в класирането след четвъртия си пореден успех. Преди двубоя на \"Ливърпул\" \"Сити\" остава начело с 19 точки, срещу 18 за червените. Тимът на Хосеп Гуардиола откри в 29-ата минута след точно изпълнение на Рахийм Стърлинг. Нападателят се разписа след подаване на Лерой Сане и от две метра засече топката с шпагат. След почивката \"Сити\" имаше контрол над случващото се на терена и в 65-ата минута Серхио Агуеро удвои. Аржентинецът беше точен след много бърза комбинация и двойно подаване със Стърлинг. Успех постигна и \"Тотнъм\", който победи като гост \"Хъдърсфийлд\", също с 2:0. \"Шпорите\" стигнаха до трите точки след два гола на Хари Кейн. Звездата на \"шпорите\" вкара в 25-ата минута с глава след центриране на Киърън Трипиър, а девет по-късно беше точен от дузпа. Наказателният удар беше отсъден заради нарушение срещу Дани Роуз.", "date": "2018.09.29", "title": "\"Арсенал\" измъкна пета поредна победа с късни голове"}
{"url": "https://www.dnevnik.bg/sport/2018/09/29/3318766_munir_spasi_barselona_ot_vtora_poredna_zaguba_v_la_liga/", "text": "Барселона\" се спаси от домакинска загуба срещу \"Атлетик\" (Билбао) в двубой от седмия кръг на Ла Лига. Двубоят на \"Камп нои\" завърши 1:1, а каталунците избегнаха второ поредно поражение в испанското първенство след гол на резервата Мунир ел Хадади в 84-ата минута. \"Барселона\" записа трети пореден мач без успех в шампионата, след като започна сезона с четири поредни победи. Преди седмица  тимът на Ернесто Валверде допусна шокиращ обрат  при гостуването си на последния \"Леганес\" (1:2), а кръг по-рано  завърши 2:2 с \"Жирона\" у дома . Шампионите събраха 14 точки и поведоха с една пред \"Реал\" (Мадрид). Тази вечер от 21.45 часа белите се изправят срещу \"Атлетико\" в дербито на Мадрид. \"Дюшекчиите\" са трети в класирането с 11 точки, колкото имат още \"Алавес\" и \"Еспаньол\". \"Барселона\" излезе с необичаен състав в мача с \"Атлетик\". Голямата звезда на каталунците Лионел Меси остана на пейката, а Луис Суарес, Усман Дембеле и Филипе Коутиньо водеха атаката. Иван Ракитич, Артуро Видал и Сержи Роберто бяха тримата в центъра на халфовата линия, а Нелсон Семедо, Жерар Пике, Клеман Ленгле и Жорди Алба сформираха четворката в отбрана пред Марк-Андре тер Стеген. \"Атлетик\" заложи на агресивна преса от началото на мача и доста затрудняваше съперника в разиграването на топката. Гостите създадоха и първите две опасни ситуации за гол. В 12-ата минута Иняки Уилямс получи топката на чиста позиция на границата на наказателното поле и стреля, но малко встрани от десния стълб. Пет минути по-късно нападателят на \"Атлетик\" се измъкна зад защитата и преодоля Тер Стеген, но беше затворен от Видал. В 26-ата минута Суарес пропусна отлична възможност да открие резултата. Той овладя подаване на Видал, завъртя се и стреля, но право във вратаря Унай Симон. Това се оказа първата и последна чиста ситуация за \"Барселона\" през първото полувреме Четири минути преди почивката гостите поведоха. Маркел Сусаета направи отлично меко центриране към далечната греда, а Оскар де Маркос се откъсна зад защитата и от въздуха засече топката във вратата. През второто полувреме домакините притиснаха здраво съперника в търсене на изравнително попадение. Суарес пропусна две отлични възможности в началото. Два пъти и гредите спасиха \"Атлетик\" след изстрел на Коутиньо и влезлия като резерва Меси. Шест минути преди края \"Барселона\" все пак стигна до гол. Мунир беше намерен непокрит в наказателното поле от Меси и отблизо изпрати топката зад гърба на Симон. Малко след това домакините отново пратиха топката във вратата след удар на Суарес, но попадението правилно беше отменено заради засада.", "date": "2018.09.29", "title": "Мунир спаси \"Барселона\" от втора поредна загуба в Ла Лига"}
{"url": "https://www.dnevnik.bg/sviat/2018/09/29/3318765_desetki_postradaha_a_drugi_sa_arestuvani_sled_sblusuci/", "text": "Четиринадесет души са пострадали и петима са били арестувани в Барселона, след като каталунски сепаратисти влязоха в сблъсъци с полицията в центъра на столицата на испанската автономна област, предаде Асошиейтед прес, цитирана от БТА. Трима човека са били откарани в болница. Останалите 11 пострадали са получили медицинска помощ на място. Днес на няколко пъти имаше сблъсъци с участието на каталунски сепаратисти, които първо хвърлиха цветен прах по полицейските кордони, а след това ги атакуваха. Сепаратистите протестираха срещу шествие на привърженици на испанската национална полиция. Сблъсъците станаха два дни преди годишнината от обявения за незаконен референдум за отделяне на Каталуния, завършил с акции на испанската национална полиция. Стотици сепаратисти искаха да стигнат до централния площад на Барселона, където се бяха събрали привърженици на испанската полиция, поради което се стигна до неколкократна интервенция на охраняваща регионална полиция. Сепаратистите скандираха през полицейските кордони \"Махнете се оттук, фашисти!\" към участниците в шествието в подкрепа на националната полиция, много от които носеха испански знамена. Регионалната полиция използва палки, за да държи назад сепаратистите, които се опитаха да се приближат до началната точка на другото шествие на една от околните улици. ", "date": "2018.09.29", "title": "Десетки пострадаха, а други са арестувани след сблъсъци с полицията в Барселона"}
{"url": "https://www.dnevnik.bg/politika/2018/09/29/3318794_anonimni_prizivi_za_ostavka_na_ninova_suprovodiha/", "text": "Листовки с призиви за оставка на Корнелия Нинова се появиха около централата на БСП. Това се случи часове преди партията да се събере на заседание на Националния съвет днес по обяд, съобщи \"Нова телевизия\". На заседанието  бе решено да се внесе вот на недоверие  към правителството заради състоянието на здравеопазването. Централата на \"Позитано\" 20 осъмна с бележки, разлепени по дърветата около сградата на БСП, с надпис \"Оставка Нинова\". Не е известно кой е авторът им. Пред телевизията няколко души от БСП се изказаха критично за поведението на партията. \"Ние сме в пленарна зала. Около 20-25 човека винаги седят в пленарна зала. Нашата цел е тези 25 човека да противодействат на ГЕРБ и управляващото мнозинство\", обясни Филип Попов. На въпрос дали БСП е достойна опозиция в момента, Атанас Мерджанов отговори: \"Това най-добре го решават гражданите, но истината е, че всички ние се нуждаем от далеч по-убедителни действия за разколебаването на доверието към ГЕРБ и, разбира се, предизвикването на предсрочни парламентарни избори.\" Листовките Костадин Паскалев коментира с думите, че и това е хубаво, защото по принцип смята, че трябва да има всякакви мнения, включително и такива. \"Една от най-важните точки е анализ на политическата обстановка. От вчера тя е различна. Животът на парламента вече явно зависи от ДПС\", коментира Крум Зарков от БСП.", "date": "2018.09.29", "title": "Анонимни призиви за оставка на Нинова съпроводиха националния съвет на БСП"}
{"url": "https://www.dnevnik.bg/sport/2018/09/29/3318790_braziliia_e_purviiat_finalist_na_svetovnoto_po_voleibol/", "text": "Бразилия е първият финалист на световното първенство по волейбол. Олимпийските шампиони стигнаха до мача за титлата след безапелационна победа срещу Сърбия с 3:0 (25:22, 25:21, 25:22) в първия полуфинал в Торино. Бразилските волейболисти се класираха за пети пореден финал на световното първенство. Преди четири години те загубиха битката за златните медали с Полша, а преди това спечелиха три световни титли между 2002 и 2010 г. В опит да стъпи на световния връх за четвърти път в историята си бразилският отбор ще се изправи срещу САЩ и Полша, които в 22.15 часа излизат един срещу друг във втория полуфинал. Maчът между Бразилия и Сърбия продължи 88 минути и премина под пълната доминация на олимпийския шампион. В първия гейм \"селесао\" се откъсна с четири точки при първото техническо прекъсване. Сърбия няколко пъти намаляваше изоставането си само на една точка. Бразилия обаче спечели три поредни точки при 21:20 и това реши гейма. Втората част се движеше точка за точка почти през цялото време, като нито един от двата отбора не успя да се откъсне с повече от две точки. Силна серия след втората техническа пауза обаче отвори разлика от пет точки в полза на Бразилия. В третата част сръбските волейболисти играха солидно и поведоха с 15:12. Бразилия обаче обърна резултата с четири поредни точки, които окончателно прекършиха надеждите на сърбите за обрат. Дъглас Соуса беше най-резултатен за победителите с 11 точки. Лукас Сааткамп добави десет, Уолъс де Соуса и Маурисио Соуса завършиха с по девет, а Фелипе Фонтелес се отчете с осем. За Сърбия най-резултатен беше Александър Атанасиевич с 16 точки. Урош Ковачевич завърши с 14.", "date": "2018.09.29", "title": "Бразилия е първият финалист на световното по волейбол"}
{"url": "https://www.dnevnik.bg/sviat/2018/09/29/3318768_erdogan_beshe_posreshtnat_s_protesti_i_v_kyoln/", "text": "Съображения за сигурност и политически разногласия наложиха непредвидени промени в програмата на турския президент Реджеп Ердоган за последния ден от посещението му в Германия, предаде ДПА, цитирана от БТА. Хиляди излязоха на протест по улиците в Кьолн срещу посещението на държавния глава на Турция, съобщава пък \"Дойче веле\". Турският президент беше посрещнат и от свои симпатизанти. Ердоган пристигна на военното летище в града като беше посрещнат от премиера на Северен-Рейн Вестфалия Армин Лашет. До последно не беше известно дали официално лице ще посрещне президента на Турция. Ердоган присъства на откриването на джамия в Кьолн, като каза на мюсюлманите, че ще се радва да види такива места за молитва и в други германски градове, предаде ДПА. Централната джамия е източник на гордост за милиони турци, подчерта турският президент. Той увери присъстващите, че просветените в новия храм няма да бъдат замесени в тероризъм, и отбеляза, че на церемонията има 10 хил. души. Турският президент подчерта също така, че визитата му в Германия е \"едно много успешно посещение в един много важен момент\", въпреки различията между двете страни. Визитата му в Германия е съпроводена от поредица скандали. На давания в негова чест банкет в резиденцията на германския президент Франк-Валтер Щайнмайер в Берлин снощи се създаде неловка ситуация. След като Щайнмайер определи задържането на германски граждани в Турция като политически мотивирано, Ердоган отговори с остри критики към домакините си в официална реч. \"Като президент на страната съм разтревожен от това, че германски граждани са затворени в Турция по политически причини\", каза Щайнмайер. Ердоган му отговори: \"В Германия обикалят стотици терористи, които са осъдени за връзките си с движението Гюлен в Турция. Германия не ги дава на турското правораздаване. Наистина ли при вас спокойно по улиците могат да ходят терористи?\", попита той. След това настоя германските власти незабавно да предадат на Турция турския журналист Джан Дьондар, който от две години е в изгнаничество в Германия. Главният ледактор на \"Джумхюриет\" беше осъден в Турция на пет години затвор за своя критична статия. Ердоган дори заплаши, че ще отмени всичките си пресконференции, ако на тях присъства Дьондар. Нарушенията на човешките права в Турция бяха разкритикувани вчера и от германския канцлер Ангела Меркел.", "date": "2018.09.29", "title": "Протести и симпатизанти посрещнаха Ердоган в Кьолн (допълнена)"}
{"url": "https://www.dnevnik.bg/photos/2018/09/29/3318789_fotogaleriia_protestirashti_i_poddrujnici_na_erdogan_v/", "text": "Турският президент Реджеп Ердоган е на държавно посещение в Германия. Едно от събитията, в които участва със съпругата си, е откриването на нова джамия в Кьолн.", "date": "2018.09.29", "title": "Фотогалерия: Протестиращи и поддръжници на Ердоган в Кьолн"}
{"url": "https://www.dnevnik.bg/evropa/2018/09/29/3318828_predpriiatie_za_evropeiski_superkompjutri_shte_bude/", "text": "В Брюксел 25 държави от ЕС, сред които и България, се договориха за създаването на съвместно предприятие, което ще разработва европейски суперкомпютри, информира БНТ. Очаква се то да започне работа най-късно до началото на 2019 г., а седалището му ще бъде в Люксембург. Суперкомпютрите са необходими за обработката на все по-големите обеми от данни. Те са важни за редица области - от здравеопазването и производството на енергия от възобновяеми източници до безопасността на автомобилите и киберсигурността. Новото европейско предприятие ще се казва EuroHPC и ще разполага с бюджет от  един милиард евро . За това се договориха министри от 25 държави-членки, а предложението е на Европейската комисия. Половината пари са осигурени от бюджета на ЕС, а другата половина - от участващите страни. Още 400 млн. евро ще дойдат от частни партньори. \"Никоя европейска държава-членка не може да си позволи сама да се съизмерва със световните суперсили в областта на суперкомпютрите. Затова европейското сътрудничество в тази сфера остава единствената алтернатива\", каза австрийският министър на образованието, науката и изследванията Хейнц Фасман. Новото европредприятие ще закупи и внедри в ЕС два суперкомпютъра от челната петица в световен мащаб и още два, които са сред най-добрите 25 в света. То ще подкрепя и изграждането на европейска екосистема от суперкомпютри, до които достъп да имат публични и частни потребители.", "date": "2018.09.29", "title": "Предприятие за европейски суперкомпютри ще бъде създадено в Люксембург"}
{"url": "https://www.dnevnik.bg/sport/2018/09/29/3318827_juventus_produljava_bez_greshka_v_seriia_a_sled_obrat/", "text": "Перфектната серия на \"Ювентус\" продължи с обрат срещу \"Наполи\" и седма победа от седем мача в Серия А. Шампионите спечелиха с 3:1 в Торино и се откъснаха с шест точки на върха в класирането. \"Наполи\" поведе след ранен гол на Дрийс Мертенс, но \"Ювентус\" обърна резултата след две попадения на Марио Манджукич и едно на Леонардо Бонучи. Звездата на \"старата госпожа\" Кристиано Роналдо не успя да се разпише, но асистира и за трите гола на своя отбор. \"Наполи\" започна по-силно мача в \"Торино\" и закономерно откри резултата след десет минути игра. Алан се възползва от грешка на Бонучи, напредне към наказателното поле и изведе Хосе Кайехон зад защитата. Испанецът продължи с едно докосване към Мертенс, за когото остана да прати топката в опразнената врата на два метра от голлинията. \"Ювентус\" изравни резултата в 26-ата минута. Роналдо проби по левия фланг и достави перфектно центриране за Манджукич, който отбеляза с глава от границата на вратарското поле. В 58-ата минута ситуацията за \"Наполи\" стана още по-тежка, след като Марио Руи беше изгонен с втори жълт картон. \"Ювентус\" се възползва от численото си предимство и реши мача с гол на Леонардо Бонучи в 76-ата минута. След центриране от корнер Роналдо продължи топката с глава към далечната греда, а Бонучи я изпрати в мрежата на метър от голлинията. \"Ювентус\" нанесе второ поражение за сезон на \"Наполи\", който остава втори с 16 точки. Тимът от Неапол може да бъде изпреварен от \"Сасуоло\", който има 13 точки преди домакинството си на \"Милан\" в неделя. \"Лацио\" и \"Рома\" са четвърти и пети съответно с 12 и 11 точки, след като по-рано днес  \"вълците\" откриха седмия кръг с победа в римското дерби.", "date": "2018.09.29", "title": "\"Ювентус\" продължава без грешка в Серия А след обрат срещу \"Наполи\""}
{"url": "https://www.dnevnik.bg/sviat/2018/09/29/3318832_zaradi_kosovo_vuchich_postavi_srubskata_armiia_v_pulna/", "text": "Косовските специални части се изтеглиха от северно Косово около 17 часа българско време, съобщи на втора извънредна пресконференция директорът на сръбската правителствена служба за Косово Марко Джурич, цитиран от Танюг и БТА. Малко преди това президентът на Косово Хашим Тачи, който посети изкуственото езеро \"Газивода\", напусна района. Президентът на Сърбия Александър Вучич направи обръщение в 22 часа българско време, в което заяви, че \"за трети път от 26 март насам е бил застрашен мирът по абсолютно неприемлив начин, Сърбия е сатанизирана, а косоварите действат в нарушение на Брюкселското споразумение и по всякакъв начин опитват да демонстрират, че то не важи за тях и - нещо по-лошо - получават за това подкрепа от Запада.\" В момента на цялата територия на Сърбия се провеждат действия на армията и полицията в съответствие с нареждане на президента, което постави армията в пълна бойна готовност, и с цел подобно поведение на Прищина да бъде прекратено, добави Джурич. Сърбите в Северно Косово са започнали да се събират на много места, добави още той. Отново се разбра, че сръбският народ в Косово не може да разчита на КейФОР и НАТО, смята той. Джурич оцени като лъжа обяснението, че днешните събития са в резултат на вътрешни противоречия между косовските политици и каза на сърбите в Косово да не се тревожат, защото Белград, и държавното ръководство, и целият сръбски народ стои твърдо до тях и няма да допусне терор и насилие над тях. След днешната ситуация \"малко трудно ще видят Вучич в Брюксел\", каза още той. Джурич най-остро осъди изявлението на говорителката на ЕС Мая Коциянчич, която призова и двете страни към въздържаност. \"Като че ли сърбите в Косово отново са нападнали сами себе си, за да призовава и двете страни към въздържаност. Смятам, че това е върхът на безобразието и несериозността при такива тежки обстоятелства и още веднтъж показва, че не трябва да очакваме нищо от представителите на ЕС\", каза Джурич. Необичайно острата реакция на Белград е заради посещение на косовския президент Хашим Тачи в северната част на страната, която Сърбия не признава за отделила се от нейната територия. Става дума за населената с етнически сърби община Зубин Поток, където малък участък земя се оспорва между Белград и Прищина. Там е язовирът \"Газивода\" с ВЕЦ, които бяха посетени едва преди три седмици - на 8 септември, от Вучичь което подразни властите в Косово.  В събота Тачи и началникът на косовската полиция бяха на езерото и се разходиха с катер по него, а визитата бе подсигурена от десетки служители на ROSU - косовските спецчасти, които иначе стоят извън района. Според Джурич полицаите арестували всички по пътя към \"Газивода\", след това задържали четирима сърби в Центъра за екология и спорт. Те нищо не са правили и арестуването им няма да бъде оставено без отговор, допълва той. Косово заяви, че никой не е бил задържан, а Тачи е пил кафе с хората в района. Вечерта сръбската национална телевизия съобщи, че няма нови инциденти и пътят към електроцентралата не е затворен.", "date": "2018.09.29", "title": "Заради Косово Вучич постави сръбската армия в пълна бойна готовност"}
{"url": "https://www.dnevnik.bg/sport/2018/09/29/3318830_livurpul_izmukna_tochka_ot_chelsi_s_krasiv_gol_na/", "text": "Ливърпул\" прекъсна перфектната си старт във Висшата лига и отстъпи първото място в класирането, но измъкна точка като гост на \"Челси\". \"Мърсисайдци\" губеха с 0:1 до 89-ата минута, когато повилият се две минути по-рано Даниел Стъридж изравни резултата със зрелищен гол. Равенството между \"Челси\" и Ливърпул\" остави \"Манчестър сити\" на върха. По-рано днес \"гражданите\" победиха с лекота \"Брайтън\" с 2:0 и събраха 19 точки. \"Ливърпул\" също има 19 точки, но е с по-лоша голова разлика - 15:3 срещу 21:3 за шампионите. \"Челси\" е трети с 19 точки, следван от \"Тотнъм\" и \"Арсенал\" с по 15. \"Челси\" и \"Ливърпул\" изиграха вълнуващ мач с високо темпо от първата до последната минута и доста ситуации пред двете врати. Гостите започнаха по-агресивно и пресата им няколко пъти даде резултат в началото. В петата минута Салах отне топката и напредна в половината на съперника, но след това отправи слаб удар с левия крак от границата на наказателното поле. Малко след това египтянинът стреля доста неточно от сходна позиция, а Мане също не намери целта при изстрел от другата страна. В 18-ата минута Роберто Фирмино беше изведен вдясно от вратата, но Давид Луис два пъти му попречи да отправи удар. \"Ливърпул\" претендираше за дузпа в тази ситуация, но реферът Андре Маринър остави играта да продължи. В 23-ата минута \"Челси\" създаде най-добрата възможност за гол от началото на мача. Уилиан беше изведен очи в очи с Алисон, но вратарят на \"Рома\" спаси отбора си. Две минути по-късно обаче бразилецът трябваше да извади топката от вратата си. Азар даде начало на скоростна контраатака с техничен пас с пета към Матео Ковачич. Хърватинът размени двойно подаване с Жоржиньо и пусна отличен извеждащо подаване към Азар. Белгиецът надбяга бранителите на \"Ливърпул\" и с левия крак прати топката в далечния ъгъл. В 32-ата минута гостите бяха близо до изравняване на резултата. Салах се озова зад защитата, излъга вратаря Кепа Арисабалаха и от малък ъгъл насочи топката към вратата. Антонио Рюдигер обаче се върна навреме и изчисти пред голлинията. В края на полувремето Трент Алекзандър-Арнолд центрира към Садио Мане, който овладя топката с гръб към вратата и опита задна ножица. Ударът му обаче премина високо над напречната греда. Надлъгването между двата отбора продължи с пълна сила и след почивката. Играта на \"Ливърпул\" в атака не беше на обичайното ниво, а \"Челси\" уверено защитаваше аванса си. В 59-ата минута грешка на Уилиан позволи на \"Ливърпул\" да стигне до първия си шанс за гол през втората част. Мане преодоля Сесар Аспиликуета и Давид Луис и стреля в близкия ъгъл, но Кепа спаси. Пет минути по-късно \"Челси\" пропусна да нанесе решаващ удар на съперника. Азар се озова сам срещу Алисон след бързо изпълнен свободен удар с центъра, но не успя да преодолее вратаря на \"Ливърпул\", който се намеси отлично. Юрген Клоп потърси промяна в атака и смени изиграли разочароващ мач Салах с Джердан Шакири. Малко след влизането си в игра швейцарецът пропусна страхотен шанс да изравни. Той получи перфектно центриране от левия фланг от Андрю Робъртсън, но на метър от вратарското поле не уцели добре топката и я изпрати в аут. Натискът на \"Ливърпул\" се засилваше, а появата на Наби Кейта вместо Джордан Хендерсън също даде импулс в играта на гостите. В 73-ата Луис спаси сигурен гол, след като спря на голлинията удар с глава отблизо на Фирмино. В 86-ата минута в игра влезе и Стъридж, който само две минути и половина по-късно донесе точката на червените. Той получи пространство около дъгата на наказателното поле и със страхотен изстрел с левия крак прати топката в горния ляв ъгъл на Кепа. Бившият футболист на \"Челси\" отбеляза 50-ия си гол с екипа на \"Ливърпул\" във Висшата лига. \"Челси\" можеше да измъкне победата дълбоко в добавеното време, но удар с глава след центриране от корнер премина покрай вратата. Сините пропуснаха да запишат втори пореден успех срещу \"Ливърпул\", след като три дни по-рано  отстраниха червените от Купата на лигата. Преди загубата с 1:2 на \"Анфийлд\" в сряда тимът на Юрген Клоп постигна рекордните в историята на клуба седем победи в първите седем мача във всички турнири през сезона.", "date": "2018.09.29", "title": "\"Ливърпул\" измъкна точка от \"Челси\" с красив гол на Стъридж в края"}
{"url": "https://www.dnevnik.bg/sport/2018/09/29/3318835_policiiata_zadurja_11_dushi_pokrai_futbolnoto_derbi/", "text": "Общо 11 души бяха задържани при полицейските проверки във връзка с футболното дерби  между отборите на \"ЦСКА - София\" и \"Левски\" , информира пресцентърът на МВР. Малко по-късно сириец откри стрелба с газов пистолет в центъра на столицата, предаде БНР. А към момента полицията изяснява дали в случая има замесени футболни фенове. Инцидентът със стрелбата е станал малко след 20 ч. пред телефонната палата. Няма данни за пострадали хора. Мъжът е бил в лек автомобил заедно с още двама негови сънародници и две момичета. Пред полицаите той е обяснил, че е стрелял във въздуха заради хора, които са го дразнели, преминавайки покрай автомобила. Тримата сирийци са задържани. От МВР уточняват още, че в района на Националния стадион \"Васил Левски\" са били изградени контролно-пропускателни пунктове. Трима от 11-те задържани футболни запалянковци са заловени с наркотици, двама носели забранени предмети и вещи - пиротехника, нож и маска, трима били без документи за самоличност и един, които се опитал да влезе въпреки наложена забрана. На всички задържани ще бъдат наложени глоби и забрани по Закона за опазване на обществения ред при провеждане на спортни мероприятия. На стадиона не са допуснати да влязат и 19 зрители във видимо нетрезво състояние. По улиците на града е нямало нарушения на обществения ред, подчертават от МВР.", "date": "2018.09.29", "title": "Полицията задържа 11 души покрай футболното дерби"}
{"url": "https://www.dnevnik.bg/photos/2018/09/29/3318795_fotogaleriia_spomeni_za_referenduma/", "text": "Четиринадесет души са пострадали и петима са били арестувани в Барселона, след като каталунски сепаратисти влязоха в сблъсъци с полицията в центъра на столицата на испанската автономна област, предаде Асошиейтед прес, цитирана от БТА.", "date": "2018.09.29", "title": "Фотогалерия: Спомени за референдума"}
{"url": "https://www.dnevnik.bg/sport/2018/09/29/3318839_ludogorec_izleze_vtori_sled_razgrom_nad_cherno_more/", "text": "Лудогорец\" се изкачи на второто място в Първа лига след разгромна домакинска победа с 5:1 срещу \"Черно море\". Шампионите записаха четвърти пореден успех в първенството и събраха 23 точки, като се доближиха на две от лидера \"Левски\" и изпревариха ЦСКА с една точка. Вандерсон откри резултата в Разград след 12 минути игра. Бразилецът пропусна технично топката за Марселиньо, който я задържа пред наказателното поле и изведе своя сънародник зад защитата. Вандерсон спокойно овладя и изпрати топката в далечния ъгъл. В 15-ата минута Густаво Кампаняро можеше да вкара втори гол от сходна позиция, но стреля покрай вратата. Девет минути по-късно \"Черно море\" беше много близо до изравняване на резултата. Гредата обаче спаси \"Лудогорец\" след удар с глава на Радослав Василев. Домакините се оттеглиха на почивката с гол аванс, а в началото на втората част решиха мача в своя полза. Клаудиу Кешеру направи 2:0 само 64 секунди след началото на полувремето. Антон Недялков напредна в половината на \"Черно море\" и намери Димо Бакалов на далечния фланг. Последва центриране към Кешеру, който овладя топката с гръб към вратата, отвори си позиция за удар и отбеляза в долния десен ъгъл на Георги Китанов. Само минута по-късно поредица от абсурдни грешки в защитата на \"Черно море\" доведе до трети гол. Пламен Димов сбърка при изнасянето на топката, което позволи на Марселиньо да напредне в половината на гостите и да подаде към Вандерсон. Бразилецът преодоля двама бранители и се измъкна вдясно, но след това отправи слаб удар право в Китанов. Вратарят на \"Черно море\" обаче изпусна топката, а след това Васил Панайотов не я изчисти, въпреки че можеше да го направи, и позволи на Бакалов да вкара лесен гол от границата на вратарското поле. \"Черно море\" върна един гол чрез Аристоте Ндонгала в 55-ата минута. Конгоанецът беше изпуснат след центриране от корнер и отблизо прати топката в мрежата с глава. Головете на \"Лудогорец арена\" след почивката продължиха да валят. В 62-ата минута Марселиньо вкара за 4:1 след страхотна асистенция на Бакалов. Девет минути по-късно Кешеру оформи крайния резултат с втория си гол в мача. Марселиньо подаде пред наказателното поле за Бакалов, който с едно докосване върна назад за Кешеру и румънецът отбеляза с чудесен изстрел с левия крак.", "date": "2018.09.29", "title": "\"Лудогорец\" излезе втори след разгром над \"Черно море\""}
