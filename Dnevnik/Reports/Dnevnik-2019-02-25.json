{"url": "https://www.dnevnik.bg/biznes/2019/02/25/3395893_petrolut_poevtinia_s_3_sled_tuit_na_trump_za_opek/", "text": "Цените на априлските фючърси за петрола от сорт \"Брент\" (Brent) се понижиха днес в Лондон с повече от 3% до $64.7 за барел (американският WTI - до $55.09), след като в \"Туитър\" прездентът на САЩ критикува ОПЕК че поддържа твърде високи цени. В момента на пазара няма някакви друга видима причина за такава корекция и дори около събитията във Венецуела няма някаква драматична промяна, след финансовите санкции срещу петролния сектор на страната преди седмици. От началото на годината поскъпването на петрола е от близо 20%, след като групата ОПЕК+ се договориха да съкратят производството, за да повишат малко цените. През 10 дни \"Брент\" струваше $66, най-високото ниво от ноември насам. Според Джон Кемп, анализатор на \"Ройтерс\", в съобщеинето по-интересна е последната част, защото с нея той открито признава, че глобалната икономика се забавя от средата на 2018 г. Описанието на световната икономика като \"крехка\" показва, че администрацията му добре разбира колко внезапно и бързо е забавянето, регистрирано от септември насам. То означава, че САЩ рискуват да изпаднат в стагнация или дори криза догодина, когато ще са президентските избори, на които Тръмп ще опита да остане в Белия дом. Кемп свързва с желанието му да премахне всички рискове от рецесия и готовността му да отложи новите мита за Китай. Те биха донесли допълнително забавяне на американската икономика и президентът изглежда готов да избегне това дори с цената на отстъпление от собствената си тактика за водене на преговори с Пекин. Предишните намеси на Тръмп идваха при нива на петрола от $70, но напоследък той започна да пише по темата в \"Туитър\" при доста по-ниски нива. Днес \"Блумбърг\" разпространи прогноза след допитване сред анализатори, която показа, че над три четвърти от тях очакват САЩ да навлязат в рецесия до края на 2021 г. Според мнозинството Федералният резерев щ епродължи да повишана лихвите през 2019 г., но 10% от анкетираните все пак са на мнение, че рецесията ще започне още тази година. Доминиращото мнение (42%) е, че свиването на икономиката ще се състои догодина, а за 25% това ще стане през 2021 г. Икономистите, анкетирани от \"Блумбърг\" прогнозират, че министерството на търговията на САЩ ще покаже тази седмица, че ръстът през последните месеци на 2018 г. се е забавил до 2.5% спрямо 3.2% през третото тримесечие. Затова Тръмп втърдява тона и не е изключено, ако Саудитска Арабия и ОПЕК+ не се вслушат, да заплаши с подписване на закона NOPEC. Той се обсъжда в Конгреса и може да обяви организацията на страните производителки за картел, с който не бива да се прави бизнес. Според \"Уолстрийт джърнъл\" властите в Рияд, както и други в ОПЕК, вероятно ще решат на срещата си през април да продължат с намаляване на добивите, за да държат цените високи.", "date": "2019.02.25", "title": "Петролът поевтиня с 3% след туит на Тръмп за ОПЕК"}
{"url": "https://www.dnevnik.bg/analizi/2019/02/25/3395544_zashto_ninova_ne_otide_v_madrid_i_zashto_ia_niama_i_v/", "text": "Защо лидерката на БСП не отиде на конгреса на Партията на европейските социалисти (ПЕС) в Мадрид? Не е длъжна, имала е по-важна работа в България, ще кажe някой. Да, но отсъствията ѝ станаха системни и сигурно не остават незабелязани сред \"сестринските\" партии, които разчитат една на друга за постигането на общата цел - \"да променят ЕС и да изградят по-справедлива Европа\". И в общата борба - \"за душата на Европа\". Пък и едва ли е толкова претрупана с работа тук, след като спря да посещава и Народното събрание. Тези отсъствия също станаха системни. Първите обяснения, за които човек се сеща, са като при конгреса през декември в Лисабон - за да не я \"натискат\" за Истанбулската конвенция и заради отношението ѝ към председателя на ПЕС Сергей Станишев. Но едва ли е толкова просто. Конгресът в Мадрид не беше някакво рутинно събитие. Не само заради приемането на предизборния  Манифест  и заради началото на кампанията на Франс Тимерманс за председател на ЕК. А и заради друга, още по-важна битка (в която ПЕС и ЕНП са от едната страна на \"барикадата\"). От конгреса ясно си пролича, че участниците в него разбират изключителния залог на тези избори - за първи път се явява мощна сила от всякакъв род популисти, националисти и крайнодесни, която може да разруши ЕС и да постави на карта демокрацията, просперитета и мира в Европа. ПЕС осъзнава и поема своята отговорност в борбата срещу тези сили. Което явно не важи за БСП. За това говори не само (и дори не толкова) отсъствието на лидерката ѝ от конгреса, но и очевидното му информационно неглижиране. До събота вечерта на партийния сайт нямаше нито дума за конгреса, а от появилата се тогава кратка информация не можеше да се научи нищо съществено. Още по-забавно бе отразяването в новините на партийната телевизия - няколко общи приказки за \"социална Европа\" и нито дума за останалото в приетия Манифест. А след това - репортаж за протест в София в подкрепа на Мадуро с посланието \"Не искаме война в Латинска Америка\". (А мирът в Европа?) Най-важното всъщност е, че мадридският Манифест (като се изключи социалната му част) не върши на БСП никаква работа на местна почва, даже ѝ пречи. А в ключовата за Европа битка на предстоящите избори БСП по-скоро се вписва в противниковия лагер, бори се за някаква друга \"душа на Европа\". Един от основните девизи в кампанията на ПЕС за изборите е \"Прогресивна Европа\". Онова, което БСП говори и прави тук, в много отношения сочи в точно обратната посока. ПЕС е срещу \"Европа на нациите\" (отечествата), \"агресивните национализми, националния егоизъм\", \"разрушителния популизъм\", които \"поставят под заплаха европейските ценности, разпалват противопоставяне, експлоатират страховете на хората и си измислят нови и нови врагове\". На сайта на БСП никъде няма да намерите нито дума за националистите и популистите. Затова пък платформата ѝ настоява да се \"уважава суверенитетът на държавите членки\". А партийната лидерка под път и над път говори за \"българщина\", \"род и отечество\". ПЕС е за \"равни права\", срещу \"всяка форма на дискриминация\", \"насилието, основано на пола\", за това \"всеки човек да има право да взима решения за собственото си тяло\". Срещу хомофобията и за премахване на \"юридическите и обществените пречки пред ЛГБТ-хората, за да живеят свободно, равнопоставено и с уважение\". Срещу \"онези, които проповядват омраза и нетърпимост\", срещу ксенофобията и езика на омразата, за защита на малцинствата и разнообразието. В езика и позициите на БСП дори няма да срещнете повечето от тези понятия. За разлика например от думичката \"джендър\", която трайно е влязла в хулиганския жаргон на омразата. И която партийната лидерка използва редовно, като парола. В деня на откриването на конгреса в Мадрид водещите акценти на сайта на БСП гласяха: \"Български учителю, не се подчинявай на МОН. Пазете децата от третия пол\" и \"Правителството на Борисов не се е отказало от Истанбулската конвенция\". От БСП няма да чуете и дума за силно клонящата към расизъм \"Концепция за интеграция на ромите\". Като цяло по тези въпроси БСП и лидерката ѝ по нищо не отстъпват на националистите. ПЕС иска Европа да е лидер \"в усилията за справяне с измененията в климата\", в \"чистата енергия\" и ВЕИ. А БСП настоява в платформата си за \"нови собствени ядрени мощности\". На сайта ѝ понятието \"климатични промени\" не се открива. ПЕС е за \"вътрешен механизъм на солидарност\" и за това \"Европа да управлява миграцията по достоен, справедлив и подреден начин\". БСП е за миграционна политика, \"съобразена с националните интереси и изисквания на държавите членки\". Въобще по тази тема Българската социалистическа партия е по-скоро на страната на Орбан. За него от БСП няма да чуете лоша дума. При това не само за отношението му към миграцията, но и към гражданското общество, медиите, съдебната система. ПЕС се зарича да се бори за демокрацията като \"основополагаща ценност на ЕС\", да защитава \"върховенството на закона във всички държави членки\" и да гарантира, \"че ЕС разполага с всички необходими инструменти за това\". За БСП и тази тема не съществува. Партията не само мълчи за посегателствата срещу върховенството на закона в България (освен ако не става дума за някой неин депутат), но и бе съучастник в провала на съдебната реформа и в превземането на държавата и нейните институции от частни интереси. Накрая няколко думи и за другото отсъствие. Злите езици твърдят, че социалистите напуснали парламента, за да не гласуват за Северна Македония в НАТО и да не разочароват Русия. Може и да не е така, но тази хипотеза напълно се вписва в традиционната геополитическа линия на БСП. По \"руската линия\" тя също е по-близо до националистите, популистите и крайнодесните, отколкото до социалистите в Европа. Дори е намерила за нужно да запише в предизборната си платформа, че подкрепя \"последователно отмяната на санкциите, наложени на Руската федерация\". Самата БСП твърди, че е напуснала, за да се противопостави на задкулисието и да защити върховенството на закона. Но си мълчи за случая \"Гебрев\" - не само заради \"руската връзка\" в него, а и заради местните български интереси, хвърлили око на един бизнес и впрегнали в продължение на години всички институции на държавата за неговото задкулисно и незаконно присвояване. Всъщност напускането на парламента е явен опит за предизвикване на нещо като \"революционна ситуация\". Вече пробваха през септември (\"Народе, идваме!\"), но не им се получи. Сега ще е същото - поради липса на основания, поради погрешна преценка на \"историческия момент\" и най-вече защото изобразяваното от тях ляво-дясно-националконсервативно \"политическо животно\" изглежда толкова неестествено и несимпатично, че малцина биха го припознали като алтернатива.", "date": "2019.02.25", "title": "Защо Нинова не отиде в Мадрид. И защо я няма и в парламента"}
{"url": "https://www.dnevnik.bg/bulgaria/2019/02/25/3395473_kak_se_otkljuchva_liderut_u_vsekigo/", "text": "За да успяваш на отговорни длъжности, е нужно нещо повече от чист късмет и доза опит. Ти трябва да си добър мотиватор, гъвкав в своите решения ръководител, в дадени ситуации приятел, в други повече шеф към своите служители. А може би най-доброто, което един лидер може да направи за своите хора, е да се доближи до вътрешните им нужди, като им осигури максимално благоприятна среда, за да се чувстват добре. Но как да отключим лидера в себе си, ако смятаме, че нещо ни липсва? Нека видим  и създавайте повече стойност за другите. Не бягайте от проблемите, изправете се пред тях и се опитайте да ги решите. Все пак не забравяйте, че вие сте ръководител, имате силни, но и слаби страни. Правете това, което можете най-добре, а за другите неща не се колебайте да потърсите помощ от своя екип. Повярвайте, няма нещо, което да сплотява повече един колектив от взаимната работа и решаването на един общ проблем. . Дори от вас да не се очаква да боравите с конзолни команди например, трябва да сте напълно запознати с рисковете за инфраструктурата на клиентите и дали тяхната бизнес активност е заплашена. Информирайте се за взаимодействието и капацитета на различните технологии, с които се занимавате, запознавайте се със значението на всеки нов термин, задавайте много въпроси и заставайте пред клиентите си като уверен и компетентен партньор.  Макар че звучи лесно, може да се окаже необичайно трудно. Бъдете лесно достъпни, предразполагащи, разбиращи и досетливи. Дръжте се добре с всеки - от хигиенистката до директора на центъра. Можете да разчитате на хората много повече, ако искрено ви харесват и уважават, отколкото заради позицията, която заемате. Някои лидери приличат на повредени роботи, защото са прочели как се очаква да се държат. Проявявайте искрен интерес към работата, живота и проблемите на своите колеги – не се опитвайте да го имитирате, за да отбиете номера.  Независимо дали става дума за служител или партньор – разпознавайте допълнителните усилия, когато са вложени такива. Не пропускайте да изпратите няколко благодарствени думи до човека, който ви е помогнал, както и до неговия мениджър. Това неизменно затвърждава професионалните връзки. Отбелязвайте и собствените си постижения (без да изпадате в крайности и самохвалство) – в противен случай може да останат незабелязани. От време на време всеки трябва да се грижи за собствения си маркетинг. Разгледайте и актуалните предложения за работа на  Karieri.bg .  търси: Junior ETRM Business Analyst ETRM Business Analyst Енергиен анализатор Специалист графици и отчети търси: International Trade Specialist ", "date": "2019.02.25", "title": "Как се отключва лидерът у всекиго"}
{"url": "https://www.dnevnik.bg/politika/2019/02/25/3395596_gerb_shte_othvurli_vetoto_na_prezidenta_i_posle_shte/", "text": "ГЕРБ ще отхвърли  ветото на президента Румен Радев върху промените в Изборния кодекс  и ще изчака законът да бъде обнародван, за да го промени отново и да възстанови сега действащите правила за валидност на преференцията при избора на депутати, евродепутати и общински съветници. Това е най-вероятното процесуално решение, се разбра от думите на председателя на правната комисия от ГЕРБ в парламента Данаил Кирилов в отговор на въпрос на \"Дневник\". Причината ветото да трябва да бъде отхвърлено, а след това кодексът - отново променян, е, че то е върху цялостните изменения и касае четири групи разпоредби, а ГЕРБ е готова да се съобрази само с връщането на сегашния праг за преференции. От думите на Кирилов обаче се разбра, че ако има воля, може да има промени и в броя на секциите, където ще има машинно гласуване на следващите избори. Промените в Изборния кодекс бяха приети на среднощно заседание на парламента на 14 февруари. Три дни по-късно след протести, критики от БСП и извънпарламентарни партии, както и намесата на премиера Бойко Борисов, ГЕРБ обяви, че ще запази сегашното положение за отчитане на преференциите. Гласуваната промяна, чийто вносител бяха депутатите от ДПС,  обезсмисляше преференцията , тъй като повишаваше броя на гласовете за отчитането на нейната валидност до броя на гласовете, необходими за един депутатски, евродепутатски или общински мандат. Днес ГЕРБ благодари на президента, но припомни, че той не идва в парламента, и обяви, че се държи като лидер на БСП. Според депутата от ГЕРБ Александър Ненков със защитата си на машинното гласуване Радев ставал \"българския Мадуро\". Иначе ГЕРБ се била съгласила да има машинно гласуване във все повече секции, тъй като това била волята на голяма част от обществото. Според ГЕРБ с призива си да се върнат в парламента Румен Радев давал авариен изход на депутатите от БСП. Те обаче  не възнамеряват да участват дори и в заседанието, на което ще се гласува ветото.  Депутатите от ВМРО ще подкрепят и ветото на президента, и предложенията на ГЕРБ за запазване на сегашния праг на валидност на преференциите, обяви депутатът Юлиан Ангелов. Те искат и промени за възможност кметовете на малки села с 250 души население да бъдат избирани, а не - назначавани. Сега прагът е 350 души. Лидерът на \"Атака\" Волен Сидеров също обяви, че ветото на президента трябва да бъде подкрепено, съобщи БНР. Премиерът Бойко Борисов реагира на изявлението на държавния глава в египетския курорт Шарм ел Шейх, където участва в среща на върха между страните от ЕС и Арабската лига. Помолен от български журналисти да коментира критиките на държавния глава, Борисов отговори, че не коментира политически лидери и поясни: \"Когато вземаш страна на една партия непрекъснато срещу друга, се превръщаш в политически лидер, как по ясно да го кажа\".", "date": "2019.02.25", "title": "ГЕРБ ще отхвърли ветото на президента и после ще промени Изборния кодекс"}
{"url": "https://www.dnevnik.bg/biznes/2019/02/25/3395579_danuchnite_sa_zapechatali_nad_200_obekta_za_neizdavane/", "text": "Над 200 търговски обекти – магазини, барове, дискотеки, спортни клубове, хотели, бензиностанции и дори ветеринарна клиника, са били запечатани от звеното \"Фискален контрол\" на НАП от началото на годината, съобщава данъчната администрация. Според действащото законодателство неиздаването на касова бележка е основание за запечатване за срок до един месец. Освен временното затваряне на обектите на собствениците им са наложени и глоби, достигащи до 2 хил. лв. за всяко нарушение. От началото на зимния туристически сезон фискалният контрол на НАП извършва масови проверки в зимните курорти и областните градове, като на някои места в страната патрулират униформени служители. Фискалните агенти използват специален софтуер за наблюдение от разстояние на оборотите на определени рискови търговци, чиито приходи значително се различават от обичайните за съответния бранш и територия. \"Засилваме контрола в зимните курорти и централните части на областните градове. Запечатването на обекти за срок до 1 месец е тежка и неприятна мярка за търговците, която обаче може да бъде избегната с издаване на касова бележка за всяка покупка\" каза директорът на \"Фискален контрол\" в НАП Спас Шишков по повод проверките, цитиран от пресцентъра на звеното.", "date": "2019.02.25", "title": "Данъчните са запечатали над 200 обекта за неиздаване на касова бележка"}
{"url": "https://www.dnevnik.bg/ot_vas/novini_ot_vas/2019/02/25/3395412_shishkovata_gradinka_vuv_varna_remont/", "text": "В новата визия на кръговото площадно пространство и ул. \"Михаил Колони\" ще бъдат вложени над 1.3 млн. лева.", "date": "2019.02.25", "title": "Шишковата градинка във Варна (ремонт)"}
{"url": "https://www.dnevnik.bg/bulgaria/2019/02/25/3395593_grajdani_poiskaha_evrokomisariat_po_kulturata_da/", "text": "Европейският комисар по образованието, културата, младежта и спорта Тибор Наврачич да обърне внимание и да се намеси по проблемите около \"продължаващото с десетилетия тревожно състояние на сградите - паметници на културата, в България\". За това настояват в отворено писмо до комисарят от Гражданската инициатива за опазване на културно-историческото наследство. \"Помогнете да бъде съхранено това толкова важно за културата и историята на България и Европа материално наследство и да бъде запазено за бъдещите поколения. Помогнете да се сложи началото на спазване и прилагане разпоредбите на закона, както във всяка друга европейска държава\", призовават от организацията в документа, изпратен и до премиера Бойко Борисов, министъра на културата Боил Банов, Столичната община и медии. Повод за това писмо е непосредствената заплаха от \"сигурно и неизбежно разрушаване на две архитектурни бижута в централната част на българската столица\", и двете проектирани от известния български архитект Никола Лазаров (виж карето). Първата сграда - на метри от Народния театър в София, на ул. \"Кузман Шапкарев\" 3, е в перфектно състояние, но в най-скоро време предстои да бъде разрушена, за да се построи на нейно място 8-етажна офис сграда, отбелязват от организацията. Застрашената архитектурна и историческа забележителност е построена през първата половина на 20 век. \"Възниква въпросът защо е допуснато да се разреши събарянето на този архитектурен шедьовър, който трябва да бъде пазен, поддържан и показван не само на българите, но и на туристи от цял свят\", се казва в писмото. Втората сграда е проектирана също от арх. Никола Лазаров през 1909 г. за видния български търговец Никола Гешов. Неговият баща - Иван Стефанов Гешов, е един от първите български дипломати - дипломатически агент на княз Александър Батенберг в Париж, Виена, Цариград и Берлин, както и братовчед на големия български държавник, финансист и филантроп Иван Евстатиев Гешов. Сградата се намира в централната градска част, на голям столичен булевард, и от години е оставена от собствениците си, също строителни предприемачи, да се саморазрушава. От 2003 г. сградата е с демонтиран покрив, отворени прозорци и подложена на дъждове и снегове, отбелязват от организацията. \"Никъде другаде в Европа културата и историята не се заличават така системно и безнаказано, както в България. Няма санкция нито от обществото, нито от институциите\", се казва в писмото. Организацията отбелязва, че са стотици сградите из България, построени в началото на 20 век, са застрашени от унищожение. \"Пожарите са най-често прилаганото средство за бързо ликвидиране на сградите - горят емблематични тютюневи складове в стил сецесион, царски конюшни - близнаци на царските конюшни в европейските градове, които сега са превърнати в световноизвестни музеи и галерии\", посочват те. И допълват, че законът за опазване на културното наследство с десетилетия не се прилага, а Европейската конвенция за опазване на културно-историческото наследство, ратифицирана от България през 1991 г., не се спазва. \"Българските институции нямат дори минимално съзнание за ценността и потенциалните възможности на архитектурните ни съкровища за културен обмен, туризъм и отваряне към Европа и света, които биха могли да се осъществят. Поредица от министри на културата, кметове на столицата и на градовете в страната, както и главни архитекти изключително много допринесоха за унищожаването на историческия сграден фонд в държавата, за неспазването на законите и за високите нива на корупция\", се заявява в писмото. И се призовава за спешни, незабавни и ефективни действия за промяна на \"тази трагична ситуация\". Освен за спазване на закона за културното наследство, ипотекирането на сгради - паметници на културата, които не се стопанисват, и на европейските норми от организацията искат още в България да бъдат изпратени европейски специалисти, които да констатират и документират състоянието на сградите. А също да бъде направена спешна дигитализация на хартиения архив на Националния институт за недвижимо културно наследство.", "date": "2019.02.25", "title": "Граждани поискаха еврокомисарят по културата да защити сградите - паметници в България"}
{"url": "https://www.dnevnik.bg/sviat/2019/02/25/3395606_london_obiavi_che_shte_zabrani_partiiata_hizbula_kato/", "text": "Вътрешният министър на Великобритания съобщи в понеделник, че страната ще обяви ливанската политическа партия \"Хизбула\" за терористична организация. През 2001 и 2008 г. извън закона бяха обявени поделението ѝ за външна сигурност и военното крило, което фактически представлява паралелна армия в Ливан. Групировката бе посочена от Израел като извършител по иранско нареждане на атентата на летището в Бургас през 2012 г., в която загинаха 7 и бяха ранени 35 души. Българското разследване продължава, няма официално потвърждение за участие на \"Хизбула\", а само за \"съпричастност\" на трима души с канадски и австралийски паспорти, живеещи на територията на Ливан. \"Хизбула\" продължава опитите си да дестабилизира крехката ситуация в Близкия изток и повече не можем да правим разлика между забраненото военно крило и политическата партия\", каза Саджид Джавид. \"Поради това реших да забраня цялата групировка\", допълва той в официалното съобщение. Решението трябва да влезе в сила в петък след одобрение в парламента. То означава, че всеки член на \"Хизбула\" или подкрепящ организацията ще бъде смятан за извършител на престъпление, преследвано със затвор до 10 години. Подкрепяната от Иран шиитска група вече е смятана за терористична организация в САЩ, където миналата седмица изразиха тревога от растящото ѝ влияние в правителството на Ливан. Тя е основана през 1982 г. от Революционната гвардия на ислямски Иран, за последен път води война с основния си враг Израел през 2006 г. и активно участва в бойните действия в Сирия на страната на Башар ал Асад. Няколко от израелските въздушни удари на сирийска територия се смята, че са срещу опити на Иран да снабди ливанската групировка с нови ракети и модерно оръжие. Според Лондон организацията продължава да струпва оръжие в нарушение на резолюции на Съвета за сигурност ООН, а подкрепата за Асад само продължава \"конфликта и бруталните и жестоки репресии на режима срещу сирийския народ\". В ливанското правителство \"Хизбула\" контролира 3 от общо 30 министерства и разпространява регионалното си влияние чрез привличането на бойци в различни конфликти в Близкия изток. Самата организация не признава съществуването на отделни части в структурите си. \"Време е и ЕС да последва този пример\", заяви в отговор на днешното съобщение Гилад Ердан, министър на вътрешните работи на Израел. \"Всички, които наистина искат да се борят с тероризма, трябва да отхвърлят фалшивото разделение на \"военно и политическо крило\".", "date": "2019.02.25", "title": "Лондон обяви, че ще забрани партията \"Хизбула\" като терористична организация"}
{"url": "https://www.dnevnik.bg/sport/2019/02/25/3395615_edvin_djesi_obvini_fenove_na_levski_v_rasistki/", "text": "Футболистът на ЦСКА Едвин Джеси обвини привърженици на \"Левски\", че са отправяли маймунски звуци към него. Играчът остана разочарован от червения картон, получен в дербито. \"Няма нищо по-лошо от това да загубиш мач заради решенията на съдията. На всички привърженици на ЦСКА - благодаря ви за любовта и подкрепата, ние сме семейство. Само ЦСКА. А на феновете на \"Левски\" - продължавайте да правите тези маймунски звуци. Това ме прави толкова силен и горд с това от къде идвам\", написа Джеси в профила си в \"Инстаграм\". При расистки прояви даден клуб може да бъде глобен с до 37 500 лева. Играчът на червените беше изгонен в края на първото полувреме от съдията Владимир Вълков с директен червен картон след единоборство с Иван Горанов. Джеси  публикува в профила си и клип , в който финтира Горанов в наказателното поле на сините, като добавя текст \"Следва продължение\". От \"Левски\" представиха в YouTube кадри от различен ъгъл на нарушението, за което Джеси беше изгонен.", "date": "2019.02.25", "title": "Едвин Джеси обвини фенове на \"Левски\" в расистки скандирания"}
{"url": "https://www.dnevnik.bg/politika/2019/02/25/3395623_vupreki_priziva_na_prezidenta_bsp_niama_da_se_vurne_v/", "text": "Депутати от БСП няма да се върнат в парламента  въпреки призива на президента Румен Радев  да бъдат в залата при обсъждането на ветото му върху последните промени в Изборния кодекс. Мотивът на БСП е, че има ясни условия за връщането им в парламента - отмяна на всички \"скандални разпоредби\",  приети преди две седмици . Става въпрос за текстове, с които се обезсмисля преференцията, отлага се пълното въвеждане на машинното гласуване, разпоредбата не всички решения да Централната избирателна комисия (ЦИК) да се жалят във Върховния административен съд (ВАС), както и възможността след съдебно отхвърляне повторно решение на изборните комисии да се жали с обикновено мнозинство. \"Чухме и разбрахме този призив, но имаме ясни условия. Ще се върнем в парламента при отмяна на скандалните разпоредби. Ветото дава тази възможност\", обяви днес зам.-председателят на парламентарната група на \"БСП за България\" Крум Зарков. Попитан дали участието на БСП в дебатите по ветото е нужно, за да бъде прието то, той каза, че управляващите се готвят да разиграят цирк, а за отхвърляне на ветото са нужни 121 гласа, тоест отсъствието на БСП няма да помогне. Депутатът призова управляващите да решат един път завинаги какво правят. От БСП отново обявиха, че с промените в Изборния кодекс ГЕРБ си отваря възможност да фалшифицира резултатите от изборите за евродепутати през май.", "date": "2019.02.25", "title": "Въпреки призива на президента БСП няма да се върне в парламента"}
{"url": "https://www.dnevnik.bg/sport/2019/02/25/3395598_vitosha_bistrica_privleche_38-godishniia_emil_gurgorov/", "text": "Витоша\" (Бистрица) обяви привличането на бившия български национал Емил Гъргоров. От клуба не обявиха подробности по договора, като в сайта на тима се казва, че 38-годишният атакуващ халф \"ще подсили редиците на \"тигрите\" в предстоящите тежки пролетни битки\". Според информацията Гъргоров е картотекиран и ще бъде в групата на \"Витоша\" за днешното гостуване на \"Септември\". \"Ръководството на \"Витоша\" (Бистрица) приветства с добре дошъл един от най-титулуваните футболисти у нас и му пожелава успех със зелената фланелка\", се казва в сайта на тима. Гъргоров е без отбор от лятото на 2018 г. За последно юношата на \"Локомотив\" (София) игра за \"ЦСКА 1948\" в третото ниво, където вкара 13 гола в 19 мача. Върхът в кариерата на Гъргоров беше престоят му в ЦСКА от 2002 до 2006 г. В България той е играл още за \"Локомотив\" (София), \"Лудогорец\", Локомотив (Пловдив), \"Берое\" и \"ЦСКА 1948\", а в чужбина е носил екипите на френския \"Страсбург\", румънския \"Университатя\" и китайския \"Шъдзяджуан\".  Гъргоров е един от най-титулуваните български футболисти с пет титли на България (три с ЦСКА и две с \"Лудогорец\"). Полузащитникът е печелил още три пъти Купата на страна и веднъж Суперкупата. За националния отбор Гъргоров е изиграл 22 мача, в които има три гола.  -  четете тук", "date": "2019.02.25", "title": "\"Витоша\" (Бистрица) привлече 38-годишния Емил Гъргоров"}
{"url": "https://www.dnevnik.bg/photos/2019/02/25/3395335_fotogaleriia_muj_s_roklia_i_neochakvani_djobove_pri/", "text": "Обикновено вниманието на червения килим преди връчването на оскарите е приковано върху тоалетите на звездните дами на Холивуд. Тази година обаче Били Портър събра погледите на публиката, появявайки се на церемонията с тоалет, комбинация между смокинг и рокля. \"Модата винаги ме е вдъхновявала\", каза актьорът. Той отбеляза, че до момента е чувствал възможността да се изразява чрез облеклото си \"ограничена\". \"Когато си чернокож и си гей, твоята мъжественост постоянно бива поставяна под въпрос. Сблъсквал съм се често с хомофобия заради избора си на облекло\", отбеляза той.", "date": "2019.02.25", "title": "Фотогалерия: Мъж с рокля и неочаквани джобове при дамите на тазгодишните оскари"}
{"url": "https://www.dnevnik.bg/evropa/2019/02/25/3395633_otlagane_na_brekzit_bi_bilo_razumno_reshenie_kaza_tusk/", "text": "Председателят на Европейския съвет Доналд Туск заяви, че отлагането на Брекзит след определената дата (29 март) би било едно \"разумно решение\", тъй като в британския парламент  няма мнозинство за одобрението  на сделката за \"развода\" с ЕС, предаде \"Ройтерс\". \"Вярвам, че в ситуацията, в която сме, едно удължаване би било разумно решение, но премиерът (Тереза - бел. ред.) Мей все още смята, че ще може да избегне този сценарий\", заяви Туск по време на пресконференция в Египет ден след като се срещна с британския лидер. Туск заяви, че с Мей са обсъждали \"правните и политически последици от евентуално удължаване\" на срока за двегодишните преговори за Брекзит, който изтича на 29 март. \"За мен е абсолютно ясно, че няма мнозинство в Камарата на общините, което да одобри сделката. Ще се изправим пред алтернативата хаотичен Брекзит или удължаване. Колкото по-малко време има до 29 март, толкова по-голяма е вероятността за удължаване. И това е обективен факт, не наш план или наша цел, а обективен факт\", подчерта още Туск. Отлагането на Брекзит \"не предоставя решение в парламента, то не предоставя сделка\", каза от своя страна Мей. То прави именно това, което думата \"отлагане\" значи. То просто отлага момента, в който стигате до това решение\", допълни тя. Междувременно говорител на Европейската комисия каза, че Брюксел и Лондон очакват да приключат възобновените преговори по оттеглянето на Великобритания от ЕС до 21 март, когато е насрочено следващото заседание на Европейския съвет. По-рано днес председателят на еврокомисията Жан-Клод Юнкер и британският премиер се срещнаха. По думите на говорителя двамата събеседници са имали \"поредната конструктивна среща\", предаде БТА. Те са обсъдили работата на своите преговорни екипи от последните дни. Бил е отчетен \"добър напредък\" по въпросите, свързани с политическото изявление към споразумението за британското оттегляне, обхвата на бъдещите отношения и допълнителните уверения около приложението на предпазната мярка за ирландската граница. Утре главният преговарящ на ЕС Мишел Барние отново ще приеме в Брюксел британския преговорен екип, уточни говорителят. Засега съобщенията за удължаване на срока на британското оттегляне са само предположения, коментира говорителят в отговор на въпрос. \"Засега не говорим за това -  за да има удължаване , първо то трябва да бъде поискано от Лондон и одобрено единодушно от останалите държави в ЕС. Това не се е случило. Работим с разбирането, че Великобритания напуска на 29 март, и оставаме в готовност бързо да приемем необходимите решения.\"", "date": "2019.02.25", "title": "Отлагане на Брекзит би било \"разумно решение\", каза Туск"}
{"url": "https://www.dnevnik.bg/sport/2019/02/25/3395618_mihailov_bulgariia_izostava_nai-mnogo_v_obshtata/", "text": "България има най-лошата футболна инфраструктура от четирите държави, които се обединяват в обща кандидатура за домакинства на Евро 2028 и световното по футбол през 2030 г. Това е мнението на президента на Българския футболен съюз (БФС) Борислав Михайлов. Той беше домакин на среща между министрите на спорта и президентите на футболните съюзи на България, Гърция, Сърбия и Румъния. На нея продължи обсъждането на меморандум, който да утвърди намерението за съвместни кандидатури за двете големи събития във футбола. Министърът на спорта Красен Кралев каза, че на следващата среща в Солун ще се обсъждат детайли за инфраструктурата и за това с кои градове ще се кандидатства. Окончателното решение дали ще бъде подадена кандидатура ще бъде взето в края на годината. По думите му единствените възможности за България са свързани със София, Пловдив, Варна и Бургас, тъй като само те могат да се справят с изискванията за стадиони и хотели. \"Мен като президент на футболния съюз най-много ме интересуват стадионите, защото ние нямаме един нормален стадион, на който да провеждаме мачове. Дори и \"Васил Левски\". Дано да спечелим с една от двете кандидатури, но и да не спечелим, тези проекти остават за цялото общество и за нашите деца\", каза Михайлов. И добави: \"Колкото и да ми е неприятно, ние сме най-зле. Така че се надяваме да успеем, за да могат да бъдат построени четири стадиона.\" Кралев заяви, че все още не е изготвена оценка за това колко ще струва на България кандидатстването. Той подчерта, че и четирите страни имат политическа подкрепа от най-високо ниво. \"Мога да ви уверя, че всички правителства са взели този проект на сериозно. Преди да представим конкретика за цялата инфраструктура, която трябва да бъде изградена, всяка страна е направила съответните стъпки да приведе инфраструктурата си в положение, което да е максимално адекватно на двата проекта. Относно магистралите - аз съм убеден, че дотогава магистрала \"Хемус\" ще бъде завършена. Много малко остава за завършване на връзката между София и Белград. Също малко работа остава и да направим връзката между София и Атина\", каза Кралев. По думите му четирите държави се готвят и за други проекти за общи домакинства в спорта. През 2021 г. те ще приемат европейското по волейбол за жени. \"Тази кандидатура е много важна, тъй като чрез нея нашите държави ще изградят здрави и стабилни връзки помежду си, които ще им позволят да работят и реализират съвместни бъдещи проекти, не само в областта на футбола\", каза министърът на младежта и спорта на Сърбия Ваня Удовичич.", "date": "2019.02.25", "title": "Михайлов: България изостава най-много в общата кандидатура за световното по футбол"}
{"url": "https://www.dnevnik.bg/sviat/2019/02/25/3395644_ruskata_durjavna_televiziia_izbroi_celi_na/", "text": "Руската държавна телевизия изброи обекти на американската армия, които Москва може да вземе на прицел в случай на ядрен удар, и заяви, че разработвана от Русия свръхзвукова ракета би могла да ги порази за по-малко от пет минути, предаде \"Ройтерс\". Сред мишените са Пентагонът и президентската резиденция в Кемп Дейвид, щата Мериленд. Материалът, необичаен дори за понякога войнствените стандарти на руската държавна телевизия, беше излъчен снощи, дни след като руският президент Владимир Путин каза, че Москва е  готова във военно отношение за ситуация , подобна на кубинската ракетна криза, ако САЩ искат това, отбелязва \"Ройтерс\". Телевизионният водещ Дмитрий Кисельов показа карта на САЩ и посочи няколко цели, които по думите му Русия би желала да порази в случай на ядрена война. Сред мишените, описани като американски президентски или военни командни центрове, бяха също така армейският тренировъчен център \"Форт Ричи\" в Мериленд, затворен през 1998 г., военновъздушната база \"Маккелън\" в Калифорния, затворена през 2001 г., и военноморската комуникационна база \"Джим Крийк\" в щата Вашингтон. Кисельов, който е близък до Кремъл, каза, че разработваната от Русия свръхзвукова ракета \"Циркон\" може да порази целите за по-малко от пет минути, ако бъде изстреляна от руски подводници, продължава \"Ройтерс\". Междувременно прессекретарят на Кремъл коментира материала, припомняйки, че посланието на Путин пред парламента недвусмислено говори за насочване на ракети към центровете за вземане на решения на противника, ако той разположи ракети близо до границите на Русия, предаде РБК. Същевременно президентството не може да носи отговорност за истории, излъчвани по руските телевизии. \"Никога не се месим и не можем да се месим в редакционната политика на телевизионните си канали, дори държавните. В определения случай запитването трябва да е непосредствено към телевизионния канал\", казва Дмитрий Песков, цитиран от руското издание. \"Искам да насоча вниманието ви към факта, че президентът не назова нито една географска точка.\"", "date": "2019.02.25", "title": "Руската държавна телевизия изброи цели на хипотетична атака в САЩ (видео)"}
{"url": "https://www.dnevnik.bg/razvlechenie/2019/02/25/3395212_na_jivo_vruchvaneto_na_nagradite_oskar_2019/", "text": "\"Зелената книга\" взе три награди, сред които най-голямата - за най-добър игрален филм. Българското знаме се появи на сцената точно в този момент на вечерта, когато заедно с режисьора, продуцентите и другите от екипа на филма излезе и българският актьор Димитър Маринов, който бе поставил малко българско знаме да се подава от джоба на сакото му. Филмът за покойния вокалист на \"Куин\" - \"Бохемска рапсодия\" очаквано донесе \"Оскар\" за главна мъжка роля на Рами Малек, а лентата се превърна в заглавието с най-много отличия за вечерта - общо четири (за звуков монтаж, за филмов монтаж и за смесване на звука). Списък на победителите в основните категории може да видите  тук . \"Дневник\" проследи събитието на живо. Ето и хронология на церемонията: Церемонията на 91-ите награди \"Оскар\"!  - Носителката на \"Оскар\" Джулия Робъртс се появи в ярка розова рокля, за да обяви категорията за най-добър филм. Най-голямата награда на вечерта спечели \"Зелената книга\", след като бе номиниран в общо пет категории. Фарели каза, че филмът е успешен най-вече заради участието на Виго Мортенсен и Махершала Али. На сцената заедно с режисьора, продуцентите и целия екип на сцената за първи път се качи и българинът Димитър Маринов, от чийто вътрешен джоб на сакото се подаваше българското знаме. Камерата на телевизионното предаване два пъти улови флага в кадър. След това Джулия Робъртс обяви и края на 91-вите награди \"Оскар\" и благодари на публиката. На сцената заедно с режисьора и основните актьори Виго Мортенсен и Махершала Али се качи и българинът За кратък миг камерата улови Димитър  Миналогодишният носител на   Гийермо дел Торо сподели, че идва на наградите въпреки, че е бил с температура предишния ден. \"Оскар\" в категорията взе  , за когото това е четвърта статуетка в кариерата след предходните две от \"Гравитация\". Той благодари на Академията, че е признал филм за една обикновена жена - \"една от милионите, които исторически са били запратени в мазето на киното\".  Сам Ракуел и Франсис Макдорманд представиха категорията за  . Макар Глен Клоуз да се считаше за фаворит за отличието, \"Оскар\" взе   за ролята си в британския филм \"Фаворитката\". Това е първа статуетка за актрисата. Искрено развълнувана, тя нарече това събитието смехотворно. След това сподели, че е работила като чистачка и много пъти, докато е чистела, си е представяла, че някой ден ще вземе \"Оскар\". Към Глен Клоуз се обърна с думите, че й е идол и че винаги е искала да прилича на нея. Гари Олдман заедно представиха категорията за  .   спечели първия си \"Оскар\" след първата си номинация за наградите на Академията. \"Може да не съм бил очевидният избор, но се получи. Благодаря ви, \"Куин\", за това, че ми позволихте да бъда малка част от вашата музика и вашето наследство. Ще ви бъда задължен завинаги. За хората, които работиха с мен - вие сте повече от мен\", бяха част от думите му на сцената. След това той сподели, че ако днес трябваше да окаже на онова малко момченце, което е бил, какво му предстои, то е щяло да бъде сразено. \"Това детенце се бореше със своята идентичност, не можеше да разбере какъв е\", допълни той и сподели, че филмът е за гей емигрант, който се бори, за да се чуе гласът му и да докаже себе си. \"Аз съм син на американци от Египет и съм американец пъво поколение. Част от моята история се пише в момента, затова благодаря на всеки, който повярва в мен. Ще ценя този момент до края на живота си\", каза още изпълнителят на ролята на Фреди Меркюри.  Публиката стана на крака за носителката на \"Оскар\" Барбара Стрейзан. Тя представи филма \"Черен в клана\" (BlacKkKlansman), който описа като разтърсващ. Стрейзанд разказа как започнала да пише в \"Туитър\" за филма и Спайк Лий й благодарил лично, след което бързо намерили общ език, тъй като \"и двамата сме израстнали в Бруклин и явно и двамата сме фенове на шапките\". В категорията за   \"Оскар\" взе Лудвиг Гьорансон за  . Веднага след това на сцената излязоха и  отличени за Shallow като  . Певицата благодари на родителите си и сестра си, която нарече своя сродна душа. Тя напомни на публиката, която гледа от домовете си, че това е награда, постигната с много труд. \"Въпросът е да не се отказвате... трябва да има дисциплина, да има страст в това, което правите. Няма значените колко пъти ще паднете, а е важно колко пъти ще се изправите с гордо вдигната глава\", каза тя. Марк Ронсън пък обяви, че няма друга работа освен да благодари на Лейди Гага, за това, че пише и пее песни и че е прекрасна.  Актьорите останаха, за да обявят и наградата за  , която отиде при  , който предупреди да не смеят да спират микрофона му и зачете своята предварително подготвена реч. Той разказа за баба си, която го нариала Спайки Пу и му помогнала да завърши университет. \"Благодаря на всички наши предци, които ни помогнаха да изградим тази страна. Не забравяйте, че зад ъгъла чакат избори 2020 г. за президент и всички трябва да застанем на правилната страна на историята и да направим моралния избор между любов и омраза и да постъпим правилно\", бяха последните му думи. След това бе пусната музиката на сцената и въпреки, че Лий продължи да говори, микрофонът му бе спрян. Организаторите на награждаването на Академията предупредихав началото на февруари участниците, че времето им ще бъде ограничено до 90 секунди, след което те ще бъдат прекъсвани, тъй като церемонията тази година е 30 минути по-малко телевизионно време. Това придава на цялата вечер един доста пришпорен и забързан нюанс, в който номинации и награждавания се изреждат набързо и дори гостите, които представят категориите, не се впускат в дълги слова и диалози. Номинациите за   бяха обявени от Самюел Л. Джаксън. С \"Оскар\" бе отличен Ник Валалонга, Брайън Къри и Питър Фарели за филма  , с което статуетките му за вечерта стават две. Питър Фарели припомни поговорката, че ако искаш да стигнеш някъде бързо, трябва да отидеш сам, но ако искаш да стигнеш далеч, е добре да имаш компания. Затова благодари на всички свои колеги и близки, както и на брат си. Фарели се върна да допълни речта си, но при изключен микрофон. В категорията за   \"Оскар\" взе   с режисьор Гай Натив, който разказва за това как усмивката на един чернокож към едно 10-годишно бяло момче ражда голяма квартална война в малко градче.  Излизайки от местата си в публиката, Брадли Купър подаде ръка на Лейди Гага и я отведе на сцената, за да изпълнят заедно песента си Shallow от филма \"Роди се звезда\". Певицата застана зад рояла, а камерата ги проследи от вътрешната страна на сцената, представяйки изпълнението им на фона на публиката в залата. Двамата завършиха песента си прегърнати. Сара Полсън и Пол Райт припомниха как визуалните ефекти са били използвани в някои от техните филми. Полсън припомни, че е била сгазена от камион, а Райт, че са му помогнали хората да си мислят, че е актьор. В категорията за   статуетката взе  . Това е втори \"Оскар\" за авторите на Пол Ламбърт, Иън Хънтър, Тристан Майлс и Дж. Д. Шуалм. Наградата за   отиде при  . Веднага след нея бе обявен и победителят за  , която отиде при  на Райка Зетабчи и Мелиса Бертън. Те споделиха наградата с гимназистите и учителите, вдъхновили проекта им. Библията казва говори като дете, дръж се като дете\", това бяха част от встъпителните думи на Фарел Уилямс при представянето на категорията за  , в която наградата отиде при  . Това бе първа номинация за авторите на филма, които соделиха, че по проекта в продължение на 4 години работят общо 800 души. След тях на сцената се появи кънтри поп звездата Кейси Мъсгрейвс, която представи изпълнението на номинираната за \"Оскар\" песен When А Cowboy Trades His Spurs For Wings от филма Ballad of Buster Scruggs. Баладата изпълниха в дует нейните автори Дейвид Роулингс и Джилиан Уелч. Номинираната за \"Оскар\" Лора Дърн представи Музея на академията за филмово изкуство и наука, който предстои да бъде открит в Лос Анджелис съвсем скоро. Даниел Крейг и Чарлийз Терон обявиха заедно номинациите за  . Съвсем очаквано статуетката спечели носителят на \"Оскар\"   за ролята му в \"Зелената книга\". Това е втора награда от академията, след като той я печели и през 2017 в същата категория за Moonlight. Али благодари на образа на героя, който изпълнява, на партньора си Виго Мортенсен, както и на режисьора Питър Фарели за насоките, но и за свободата да експериментират. Той благодари и на своята баба, която винаги го е окуражавала да опита пак, ако не успее в нещо и му е казвала, че ако наистина желае нещо силно, той е способен да направи всичко. \"Без нея аз нямаше да съм тук\", бяха част от думите му, след което благодари и на съпругата и дъщеря си за тяхната подкрепа.  Номинираният за \"Оскар\" Майкъл Кийтън сподели, че монтажът е способен да подобри играта на един актьор и с това направи въведение към категорията за  , където \"Оскар\"-ът отиде отново при Джон Отман за работата му \"Бохемска рапсодия\". Той сподели, че Фреди Меркюри е успял да обедини всички, работили филма.  Номинираната за \"Оскар\" песен от филма \"Мери Попинс се завръща\" бе обявена от Кийгъл Майкъл Кий, който долетя от тавана на залата с чадър в ръка. На фона на сцена, осеяна също с чадъри и под акомпанимента на роял песента The Place Where Lost Things Go изпя Бети Мидлър. Хавиер Бардем говори на испански със субтитри зад себе си в реч, с която обяви значението на различните култури и езиците в света на киното. Така той направи въведение към номинираните за  . \"Оскар\"-ът отиде при мексиканския , с което статуетките в ръцете на Алфонсо Куарон стават две тази вечер. Това е девети номиниран филм за Мексико, но първи за страната с награда. Режисьорът благодари на актьорите. \"Аз израстнах с филми на чужди езици като \"Челюсти\", \"Кръстникът\", допълни той. Куин Латифа обявява краткото представане на номинирания за най-добър игрален филм \"Фаворитката\", който връща публиката през 18-и век във Великобритания. Джеймс Макавой представи номинираните за  , демонстрирайки значението на звука, като смесваше шепот и викане. Отличен бе  , който е номиниран и за най-добър филм и най-добра главна мъжка роля. Победителите споделиха, че работата с \"Куин\" е била наистина невероятна. Джеймс Макавой продължи да е на сцената, за да обяви и номинираните за  . Наградата отново бе за  . Тенесистката Серина Уилямс излезе на сцената, за да анонсира кратко представяне на другия претендент за наградата за най-добър игрален филм \"Роди се звезда\". Актрисата Емили Блънт представи изпълнението на американската певица Дженифър Хъдсън и номинираната за \"Оскар\" песен I'll Fight от филма RGB. Статуетката за   очаквано отиде при   за неговия полубиографичен филм  , вдъхновен от историята на неговото израстване в Мексико. Той отправи благодарност към големите имена в киното и наследството, което са оставили. Категорията за   бе представена от Дженифър Лопез. Наградата взимат Хана Бичлър и дизайнерът на декорите Джей Харт за  . Бичлър е първата афроамериканка, номинирана в категорията. За речта си тя смени очилата си и благодари на колегите си. \"пред вас стоя по-силна отколкото бях вчера заради Райън Куглър. Стоя тук, защото този човек ми даде различна гледна точка към живота. За човечността - благодаря ти, обичам те\", бяха част от думите й.  Актрисата Мелиса Маккарти се появява на сцената, за да представи категорията за   в необикновен тоалет, към който са прикрепени няколко плюшени играчки. Опитва се да отвори плика в ръцете си с едно от плюшените зайчета на ръката й, но се затруднява. \"Оскар\"-ът отива при  . \"Най-после, дадоха ми го. Доста си почаках... Благодаря за това, че давате възможност на жените да бъдат напред... този Оскар е за 90-годишната ми майка в Масачузец. Майко, ти си истинският супергерой за мен\", каза Картър. Китаристът на \"Аудиослейв\" Tом Морело представя филма \"Вайс\". След това е представена  . Наградата отива при гримьорите и фризьорите Грег Канъм, Кейт Биско и Патриша Деханей за работата им по филма на Адам Маккей  . От сцената наградените започнаха да изброяват дълъг списък с имена, но речта им бе прекъсната с отдалечаване на кадъра в общ план и пускане на музика, след което и микрофонът им бе деликатно спрян. Актьорите Джейсън Момоа и Хелън Мирън излизат заедно на сцената, за да обявят номинираните за  . Наградата взима  филмът   на \"Нешънъл Джиографик\" , разказващ за това как през 2015 г. Томи Колдуел и Кевин Йоргесон изкачват с голи ръце 914-метровата Стена на зората на Ел Капитан в националния парк \"Йосемити\".  отива при   за изпълнението й в \"Ако Бийл стрийт можеше да говори\". Това е нейна първа номинация за наградите на академията. Облечена в изискан бял тоалет, развълнувана тя говори за автора на книгата, на която се базира филмът - Джеймс Балдуин. Кинг благодари и на майка си, която я придружава на церемонията. Вместо встъпителна реч церемонията започва с видео, комбиниращо моменти от номинираните филми. След това се появяват Тина Фей и Ейми Полър, които обясняват, че не са водещи, но ще стоят достатъчно дълго на сцената, за да имат основание медиите да спекулират с новината. След кратък комедиен диалог те представят номинираните в категорията поддържаща женска роля.  Шоуто започва с изпълнения на група \"Куин\" и Адам Ламбърт. Публиката е на крака под звуците на We Will Rock You, след което се слива с We Are The Champions, следвана от бурни аплодисменти. \"Добре дошли на оскарите!\", казва Ламбърт, а на екрана зад тях се появява снимка на Фреди Меркюри. Червеният килим  Номинираната за \"Оскар\" за главна женска роля в \"роди се звезда\" Лейди Гага се появи в стилен черен тоалет само 20 минути преди началото на церемонията. Звездите вече заемат местата си в \"Долби Тиътър\".  Номинираният за \"Оскар\" в главна мъжка роля в \"Бохемска рапсодия\" Рами Малек казва, че това е момент, за който човек цял живот мечтае. \"Това е нещо, което не съм си представял и в най-смелите си мечти. В това време номинираният за главна мъжка роля в \"Роди се звезда\" Брадли Купър пристигна в компанията на съпругата си Ирина Шайк и майка си.  Актьорът Майк Майърс споделя, че е приел да участва в \"Бохемска рапсодия\" дори без да е прочел сценария. Разказва още, че е бил много впечатлен от това как номинираният за \"Оскар\" Рами Малек е бил в образ през целия ден от снимачния им период. Междувременно звездите лека-полека се насочват към залата, защото остава по-малко от половин час до  Глен Клоуз споделя, че е облечена в рокля на Каролина Херера, която има вплетена в себе си 4 млн. мънистаи тежи 23 килограма. След нея се появяват Джейсън Момоа и съпругата му, които споделят, че са облечени в тоалети на Карл Лагерфелд - дизайнерът на \"Шанел\", който почина преди броени дни.  Все повече звезди пристигат пред \"Долби Тиътър\", сред които има и номинирани и част от звездите, поканени да представят категориите и наградените от сцената. Сред тях са Хавиер Бардем, Чарлийз Терон, Хелън Мирън, номинираните Мелиса Макарти и Ейми Адамс. Освен златисто, сред тоалетите преобладават и различните нюанси на червеното и розовото.  Българският актьор Димитър Маринов от филма \"Зелената книга\" се появи на червения килим. Той е първият българин - официален гост на церемонията и носи със себе си малко българско знаме във вътрешния джоб на сакото си и казва, че ще го развее на сцената, ако се случи да излезе на нея. \"България, гордейте се, защото сега всички сме сега тук с мен... Аз мисля, че България винаги е имала място на червения килим\", допълни той.  Номинираната за главна женска роля Глен Клоуз се появи в красива златиста рокля. 71-годишната актриса има шанс да прекрати рекорда си като най-многократно номинираната актриса без нито една статуетка \"Оскар\" тази вечер за изпълнениято си в \"Съпругата\". Гостите вече пристигат на червения килим. Започват да се появяват и някои от големите имена на вечерта, които са сред номинираните. Номинираният за главна мъжка роля във \"Ван Гог: Пред портите на вечността\" Уилям Дефо пристигна със съпругата си. Той сподели, че при подготовката си за ролята не само е изчел голяма част от писмата на художника, но дори се е учил да рисува. Малко преди него се появи и режисьорът Спайк Лий, който се надява на отличия в категории като най-добър филм и режисьор за своя BlacKkKlansman.", "date": "2019.02.25", "title": "\"Зелената книга\" и \"Бохемска рапсодия\" са големите победители на наградите \"Оскар\" (хронологията)"}
{"url": "https://www.dnevnik.bg/photos/2019/02/25/3395171_snimka_na_denia_rumuniia_vika_evropa/", "text": "С плакати, сред които и \"Румъния вика Европа\", хиляди румънци протестираха в неделната вечер срещу правителствения указ, който според критиците му ограничава независимостта на прокурорите в една от най-корумпираните страни в ЕС. Днес започва седмица на протести на прокурори и съдии, които между 3 и 7 дни ще спрат работа, освен за извънредни случаи. За Румъния това е безпрецедентна кампания. Магистратите отхвърлиха поканата на премиера Виорика Данчила да обсъдят указа, който беше приет без публично обсъждане. \"Независимостта на правораздавателната система не подлежи на преговори\", се казва в декларация на една от асоциациите им. \"Какъвто и да е диалог относно одобряването на декрета трябваше да бъде започне преди, а не след одобряването му. Единственото решение е пълната му отмяна.\" Извънредното решение на правителството е поредният ход на управляващите от повече от две години социалдемократи, критикувано като подкопаване върховенството на закона. Предупреждения идват също от Европейската комисия и Държавния департамент на САЩ В неделя в столицата Букурещ пред сградата на правителството се събраха около 7000 души, които блокираха трафика и скандираха \"Справедливост, а не корупция\", \"Магистратите не се предават\" и \"Срамота!\". Други хиляди излязоха по улиците в други градове на страната, която е на около една трета от мандата си като временен председател на Съвета на ЕС.", "date": "2019.02.25", "title": "Снимка на деня: \"Румъния вика Европа\""}
{"url": "https://www.dnevnik.bg/sport/2019/02/25/3395210_derbita_nervi_i_geroi_kakvo_donese_uikendut_v_sporta/", "text": "Дербита, ключови мачове и исторически постижения. Спортният уикенд беше пълен на различни събития в България и Европа, които предизвикаха много коментари и за които ще се говори дълго. Сблъсъкът между \"Левски\" и ЦСКА, дербито на английския футбол \"Юнайтед\" – \"Ливърпул\", финалът за първата купа на Острова или Световната купа в Банско. Кои бяха най-важните моменти от уикенда? Спорният син триумф в дербито Централното събитие от уикенда беше  дербито между \"Левски\" и ЦСКА , което беше с много голям залог. Сини и червени се изправиха едни срещу други след бурни събития през зимата и в двата клуба. В крайна сметка със слаб футбол, ниско качество и много нерви, победата отиде в редиците на \"Левски\". Единственото попадение на \"Васил Левски\" пред около 15 хиляди зрители падна след автогол на Стивън Перейра от ЦСКА. Преди това съдията Владимир Вълков изгони пресилено Едвин Джеси от червените. Още преди срещата от лагера на ЦСКА изразиха съмнения в качествата на съдията да ръководи дербито, като треньорът на тима Любослав Пенев обяви, че \"готвят Вълков за бушон\". След двубоя  Пенев каза: \"Стана това, което казах\" . Емоции в Първа лига имаше и в съботния ден, когато шампионът \"Лудогорец\" гостуваше на \"Черно море\". Съставът от Разград не успя да спечели и третия си мач от началото на 2019 г.,  губейки с 0:1 във Варна , като по този начин усложни ситуацията си. Шампионите бяха спрени и от спорни обстоятелства, след като претендираха за дузпа, а гол не им беше зачетен, заради пресилено нарушение в атака. Третият пореден неуспешен мач сгъсти и облаците над главата на треньора Антони Здравков. Нервите изместиха футбола в Англия С дербита премина и футболният уикенд в Англия, който беше белязан от 202-ия сблъсък между \"Манчестър юнайтед\" и \"Ливърпул\". Възроденият тим на \"червените дяволи\" не успя да продължи с впечатляващото си представяне, но  спря претендента за титлата с 0:0 . Точката се оказа достатъчна на състава на Юрген Клоп да излезе начело в подреждането, но има крехък аванс от едва една точка пред \"Манчестър сити\". С равенството \"Юнайтед\" остава извън топ 4, но с нелоши шансове да играе в Шампионската лига през есента. Двубоят влезе в историята, след като още преди почивката бяха направени четири принудителни смени. Качественият футбол и зрелището отстъпиха пед тактическата битка и нервните моменти в срещата. Другият очакван мач между \"Манчестър сити\" и \"Челси\", които се изправиха във финал за Купата на Лигата, също не впечатли.  \"Гражданите\" защитиха отличието след успех с дузпи . В редовното време срещата завърши 0:0, а двубоят имаше много малко положения за гол. Само две седмици след успеха с 6:0 над сините този път \"гражданите\" не впечатлиха. За 45 минути на терена имаше едва един точен удар, а до 19-ата минута, когато в предишния двубой резултатът беше 4:0, този път тимовете бяха отправили общо един изстрел, който беше неточен. Освен с победата на \"Сити\" с дузпи, двубоят ще се запомни и със скандалното поведение на вратаря на \"Челси\" Кепа Арисабалага. В края на второто продължение той отказа да излезе от терена, когато мениджърът Маурицио Сари искаше да го смени. Банско и неговите нови герои След четиригодишна пауза Световната купа по ски алпийски дисциплини се завърна в България. Елитът при мъжете беше в Банско за първите стартове след световното първенство. Българският курорт трябваше да приеме алпийска комбинация, супер-Г и гигантски слалом, но в крайна сметка се проведоха само два старта. Съботният супергигантски слалом беше отменен заради обилен снеговалеж. Зрителите в Банско обаче видяха две много интересни състезания и спечелване на две купи в отделните дисциплини. В петък  Алекси Пинтюро триумфира в алпийската комбинация , което му стигна да спечели малкия кристален глобус в дисциплината. Два дни по-късно новият световен шампион в гигантския слалом  Хенрик Кристоферсен победи хегемона в дисциплината Марсел Хиршер . Австриецът завърши втори, но това му стигна да вземе предсрочно глобуса в дисциплината за пета поредна година и за шести път общо. В надпреварите в Банско участваха и двама българи.  Алберт Попов завърши 32-и  в гигантския слалом, оставайки на 26 стотни от влизане във втория манш. В комбинацията в петък Йоан Тодоров завърши 36-и. Постижения и цифри В събота  Лионел Меси отбеляза своя 50-и хеттрик  в кариерата при успеха на \"Барселона\" над \"Севиля\" с 4:2. Аржентинецът има 44 хеттрика за каталунците (32 в Ла Лига) и шест за националния тим на родината си. Меси има и 36 гола в 35 срещи със \"Севиля\". Нападателят на ПСЖ  Килиан Мбапе имаше историческо постижение при успеха с 3:0 над \"Ним\" . 20-годишният играч стана най-младият, достигнал 50 гола в Лига 1. В Русия капитанът на българския национален отбор Ивелин Попов дебютира с гол за новия си тим \"Ростов\". Атакуващият халф донесе победата с 1:0 над \"Краснодар\" в мач от четвъртфиналите в Купата на Русия. Попов влезе на терена в 82-ата минута и само пет по-късно се разписа.", "date": "2019.02.25", "title": "Дербита, нерви и герои – какво донесе уикендът в спорта"}
{"url": "https://www.dnevnik.bg/razvlechenie/2019/02/25/3395213_bulgarskoto_zname_se_poiavi_na_nagradite_oskar_zaedno/", "text": "Филмите \"Зелената книга\", \"Бохемска рапсодия\". \"Рома\" и \"Черната пантера\" се превърнаха в основните победители на вечерта на най-големите отличия в киното - 91-ите награди \"Оскар\", които бяха раздадени на церемония в \"Долби Тиътър\" в Лос Анджелис тази вечер. Филмът на Питър Фарели \"Зелената книга\", който бе номиниран в общо пет категории, взе наградата за най-добър игрален филм, за най-добър oоригинален сценарий и донесе на актьора Махершала Али очаквано отличие в категорията за най-добра поддържаща мъжка роля. Режисьорът обяви, че без него и Виго Мортенсен в главната роля, този филм не би бил така успешен. Заедно с Фарели, продуцентите и целия екип, на сцената за първи път се качи и български актьор.  Димитър Маринов , който играе един от музикантите във филма, носеше в джоба на сакото си българското знаме. Камерата на телевизионното предаване на два пъти улови малкия флаг в кадър. Втората церемония без водещ в историята на наградите \"Оскар\", която бе и с 30 минути по-малко телевизионно време за разлика от предходни години, мина някак припряно. Още в началото на февруари организаторите предупредиха участниците, че имат на разположение по 90 секунди, за да благодарят, след което речите им ще бъдат прекъсвани. Такъв подход се наложи неколкократно през вечерта, в която мнозина бързаха да преборят емоцията от наградата и колкото се може по-бързо да кажат думите и имената, които си бяха написали предварително. Част от тях биваха прекъснати от музика и спиране на микрофона, което в телевизионното предаване бе замаскирано с монтаж на общи кадри към сцената и публиката. Шоуто бе открито с изпълнение на групата \"Куин\" и Адам Ламбърт, които направиха комбинация от хитовете си We Will Rock You и We Are The Champions. Сред останалите музикални изпълнения за вечерта бяха съкратени версии на дуета на Лейди Гага и Брадли Купър, както и на соловите на Дженифър Хъдсън и Бети Мидлър. Най-много статуетки получи \"Бохемска рапсодия\", който бе сочен като фаворит за категорията главна мъжка роля. Рами Малек, който играе покойния вокалист на \"Куин\" Фреди Меркюри, обяви: \"Може и да не съм бил очевидният избор, но предполагам, че се получи.\" От сцената той благодари на групата за шанса да се превърне в малка част от тяхната музикална история и наследство и че филмът разказва за един гей емигрант, който се бори за гласа си и правото да докаже себе си. Малек допълни, че е първо поколение американец в семейство на емигранти от Египет. \"Част от моята история се пише в момента, затова благодаря на всеки, който повярва в мен. Ще ценя този момент до края на живота си\", каза още актьорът. \"Бохемска рапсодия\" получи още три награди в категории за най-добър звуков монтаж, смесване на звука и филмов монтаж. \"Рома\" на Алфонсо Куарон, който водеше номинациите в общо десет категории, спечели в три от тях - за най-добър чуждестранен филм, за режисьор и операторско майсторство. Полубиографичният филм, вдъхновен от живота и израстването на Куарон в Мексико, допълни колекцията му от оскари след предходните два от филма \"Гравитация\". Макар да имаше също десет номинации \"Фаворитката\" взе само едно отличие, но за сметка на това водещо и изненадващо - за изпълнението на британската актриса Оливия Колман в главната женска роля. За фаворит в категорията до последно се смяташе Глен Клоуз, която на 71 години държи рекорда за най-многократно номинираната актриса без спечелена статуетка и в наградния сезон досега бе предпочитан носител на наградата за ролята си в \"Съпругата\". Видимо развълнувана и с присъщата за нея скромност и чувство за хумор, Колман припомни, че в миналото, преди да стане актриса, е работила като чистачка и много често, докато е чистела, си е представяла как взима \"Оскар\". Освен \"Фаворитката\" с по една статуетка останаха още \"Вице\", \"Ако Бийл стрийт можеше да говори\", \"Първият човек\", BlacKkKlansman и \"Роди се звезда\". Първият в историята на наградите филм за супергерои, номиниран за най-добър филм - \"Черната пантера\", имаше седем номинации и бе отличен с награда в три категории - за дизайн на продукцията, за костюми и за оригинална филмова музика. Както и на наградите, предхождащи церемонията на Академията, Лейди Гага, Марк Ронсън, Антъни Розамондо и Андрю Уайът донесоха на \"Роди се звезда\" наградата за най-добра оригинална песен за дуета на певицата и актриса с режисьора и изпълнител на главната роля Брадли Купър. Режисьорът Спайк Лий получи втория в кариерата си \"Оскар\" с филма BlacKkKlansman в категорията за най-добър адаптиран сценарий. Лий скочи от радост върху връчващия статуетката Самюел Л. Джаксън, след което произнесе единствената за вечерта реч с политически отенък. \"Не забравяйте, че зад ъгъла чакат избори 2020 г. за президент и всички трябва да застанем на правилната страна на историята, да направим моралния избор между любов и омраза и да постъпим правилно\", бяха последните думи на Лий. След тях в залата бе пусната музика, въпреки че на сцената режисьорът продължи да говори, но микрофонът му бе спрян. Ето и списъкът на отличените и претендентите в основните категории: Най-добър игрален филм: \"Черната пантера\" BlacKklansman \"Бохемска рапсодия\" \"Фаворитката\" \"Рома\" \"Роди се звезда\" \"Вице\" Най-добра актриса в главна роля:  Ялица Апарисио в \"Рома\" Глен Клоуз в \"Съпругата\" Лейди Гага в \"Роди се звезда\" Мелиса Маккарти в Can you Ever Forgive Me? Най-добър актьор в главна роля: Крисчън Бейл във \"Вице\" Брадли Купър в \"Роди се звезда\" Уилям Дефо във \"Ван Гог: Пред портите на вечността\" Виго Мортенсен в \"Зелената книга\" Най-добра актриса в поддържаща роля: Ейми Адамс във \"Вице\" Марина де Тевира в \"Рома\" Ема Стоун във \"Фаворитката\" Рейчъл Уайз във \"Фаворитката\" Най-добър актьор в поддържаща роля: Адам Драйвър в BlacKkKlansman Сам Елиът в \"Роди се звезда\" Ричард Грант в Can you Ever Forgive Me? Сам Рокуел във \"Вице\" Режисура: Спайк Лий за BlacKkKlansman Павел Павликовски за Cold War Йоргос Лантимос за \"Фаворитката\" Адам Маккий за \"Вице\" Операторско майсторство: Лукас Жал (Cold War) Роби Райън (\"Фаворитката\") Калеб Дешанел (Never Look Away) Матю Либатик (\"Роди се звезда\") Оригинален сценарий: \"Фаворитката\" - Дебора Дейвис и Тони Макнамара First Reformed - Пол Шрейдър \"Рома\" - Алфонсо Куарон \"Вице\" - Адам Маккий Адаптиран сценарий: The Ballad of Buster Scruggs - Джоел и Итън Коен Can You Ever Forgive Me? - Никол Холофсенър и Джеф Уити If Beale Street Could Talk - Бари Дженкинс \"Роди се звезда\" - Ерик Рот, Брадли Купър и Уил Фетърс Чуждоезичен филм: Capernaum - Ливан Cold War - Полша Never Look Away - Германия Shoplifters - Япония Анимация: \"Феноменалните 2\" \"Островът на кучетата\" Mirai \"Ралф разбива интернета\" Оригинална музика: BlaKkKlansman If Beale Street Could Talk \"Островът на кучетата\" \"Мери Попинз се завръща\"", "date": "2019.02.25", "title": "Българското знаме се появи на наградите \"Оскар\" заедно с големия победител \"Зелената книга\""}
{"url": "https://www.dnevnik.bg/sviat/2019/02/25/3395208_pens_shte_obiavi_konkretni_stupki_za_venecuela_na/", "text": "Вицепрезидентът на САЩ Майк Пенс възнамерява да обяви \"конкретни стъпки\" и \"ясни действия\" за справяне с венецуелската криза, когато се срещне утре в Колумбия с лидери от региона, заяви днес американски служител, цитиран от \"Ройтерс\" и БТА. \"Това, което се случи вчера, няма да ни спре да доставим хуманитарна помощ във Венецуела\", каза източникът, пожелал анонимност. Съобщението дойде часове преди очакваната среща на Пенс със самообявилия се за президент на Венецуела председател на парламента Хуан Гуайдо. Двамата ще говорят на срещата на групата от Лима, която ще се състои в Богота и в която САЩ не членуват. Организацията обединява латиноамерикански държави и Канада в търсене на решения за кризата, която се разгоря във Венецуела преди няколко години и която доведе стотици хиляди венецуелци в Колумбия, Перу и редица други държави. Целта, съобщи Гуайдо в профила си в \"Туитър\", е да се обсъдят \"възможни дипломатически действия\" два дни след като военните в страната отказаха да пуснат тонове хуманитарни помощи от САЩ и други държави. И Гуайдо, подобно на държавния секретар на САЩ Майк Помпео,  каза, че  всички възможности са на масата. Самият Помпео едновременно с това увери, че дните на президента Николас Мадуро са преброени. Вчера конвои с американска помощ  бяха спрени на венецуелските граници  с Бразилия и Колумбия от силите, верни на президента Николас Мадуро, когото САЩ и повечето западни държави вече не признават за лидер на Венецуела. В резултат на последвалите протести ранените, според някои данни, са над 300 души. Според колумбийския президент Иван Дуке, който по време на концерт в подкрепа на опозицията постигна на границата между Колумбия и Венецуела, случилото се в края на седмицата е \"варварски\" акт и на срещата на върха в понеделник трябва да се обсъдят начини да се \"затегне дипломатичмеската обсада на диктатурата във Венецуела.\" Опозицията се надяваше, че силите за сигурност ще допуснат помощите в страната и така ще делегитимират допълнително кабинета на Мадуро. Все пак дезертиралите военни от събота досега са малко над 100, по данни на \"Франс прес\", която се позовава на колумбийската миграционна служба. В резултат на протестите Мадуро  скъса отношенията на Венецуела  и Колумбия, а Богота затвори временно основни пешеходни мостове, по които всеки ден минаваха хиляди венецуелци, да са оцени щетите след случилото се на нейна територия.", "date": "2019.02.25", "title": "Пенс ще обяви \"конкретни стъпки\" за Венецуела на среща с Гуайдо, още военни избягаха в Колумбия"}
{"url": "https://www.dnevnik.bg/sviat/2019/02/25/3394745_podkrepiani_ot_trump_iranski_voici_vodiat_bitka_s/", "text": "В лагер с размер колкото 50 футболни игрища недалеч от Тирана 2000 души от лява групировка живеят в изолация и от години се подготвят да \"свалят\" иранските власти, не без подкрепата на Съединените щати. Групата, някога преследвана от Техеран и Багдад, обаче може да се окаже също толкова тиранична, колкото твърди, че е режимът на аятоласите, показва историята на 61-годишния Мостафа Мохамади и дъщеря му Сомайе, разказана от германското  сп. \"Шпигел\"  като част от историята на \"Моджахедин-е халк\". \"Членове на администрацията на (президента на САЩ Доналд) Тръмп предоставят подкрепа на политическа секта, която се опитва да свали режима в Техеран. Около 2000 членове живеят в лагер в Албания, а бивши членове разказват, че организацията подлага последователите си на мъчение и психологически терор,\" пише \"Шпигел\". Много от членовете нямат право дори да ползват мобилни телефони, часовници или календари, твърдят бивши членове на групата, макар тези и други коментари да се отхвърлят от организацията. В \"по-скоро странната група мъже и жени\", настоява бивши членове, се правят \"обучения\" за прерязване на гърла, чупене на ръце, изваждане на очи с пръсти и т. нар. \"усмивка тип Глазгоу\" (жестоко разрязване на бузите). Мостафа казва, че Сомайе, сега на 38 г., живее някъде в лагера, а от думите му следва че тя е прекарала по-голямата част от живота си с групата (\"Народните муджахидини\"), създадена още преди революцията и падането на шаха през 1979 г. До 2012 г. \"Моджахедин-е халк\" са в \"черните списъци\" на ЕС и САЩ като терористична организация. След почти 30 г. в Ирак повечето членове се местят в лагера в Тирана, но оттогава напускащите са все повече, разказват се и истории за мъчения. От Париж до Тирана Движението продължава да се върти около Масуд Раджави, лидера, който не е виждан от 15 години. Публично присъствие има съпругата му Мариам Раджави, която оглавява \"политическото\" крило на групата, Националния съвет за съпротива на Иран, активен в Европа и САЩ. Тя често пътува от централата на организацията (структурирана като временно правителство, готово да поеме властта в Техеран след свалнето на режима) в Париж до Албания. Организацията на Раджави се подкрепя от американски представители като транспортния министър Илейн Чао, съветника на Тръмп за националната сигурност Джон Болтън или адвоката му Рудолф Джулиани, включвал се в нейни митинги в Европа. И той, и Болтън дори са посещавали лагера на 35 км от Тирана. Изявленията на сайта на организациите \"предполагат, че щом \"Моджахедин-е халк вземе властта в Иран, всичко незабавно ще се подобри. Но думите на преживелите лагера не отразяват това послание. Изглежда, те са затворници на собствения си бунт,\" се казва в статията. Екип на списанието е разговарял с 15 бивши бойци, живели в лагера, сред които Мостафа Солеймани и 50-годишният Голамреза Шекари, живял при \"Моджахедин-е халк\" 27 години и, като много други, привлечен от бляскави обещания. Първоначално му казват, че ще му уредят виза за Европа. По-късно му взимат паспорта и го заплашват, че ако напусне, ще се озове в затвор за мъчения в Ирак. Независимо от насилието над него и други пожелали да напуснат през 90-те години той остава с тях още 23 години; обяснява си това с \"промиването на мозъците\" там. Групата отрича всички твърдения за мъчения и нарича всички бивши членове, успели да напуснат, агенти на режима. Самият Шекари си тръгва едва през септември 2016 г. и живее в апартамент в Тирана с финансовата поддръжка на Агенцията за бежанците на ООН. Трудно може да напусне, защото като иранец има трудности да получи виза, а до много страни пътуването е немислимо. Твърди, че половин година е получавал 350 евро годишно, за да си затваря устата и да не говори за бойците. \"Моджахедин-е халк\" някога получават подкрепа от Саддам Хюсеин, но днес събират пари в пешеходните зони на германските градове със снимки на екзекуции в Иран и под името на различни организации. Експерти вярват (без доказателства), че са финансирани от САЩ, Саудитска Арабия и Израел. Самата група твърди, че не е получила и едно евро от нито едно правителство. Приемливи Преследвана по време на аятолах Хомейни и започнала кампания с терористични атаки в Иран, организирани от иракска територия, тя се включва срещу Техеран и във войната с Багдад. От 1985 г., за да оцелее групата, Масуд Раджави започва и \"идеологическата ѝ революция\" - сам се жени, но принуждава членовете да се разведат, децата биват изпратени в чужбина. Започва началото на идеологическия култ около Масуд и Мариам и до днес, години след като Масуд е видян за последно през март 2003 г. (преди първите бомбардировки срещу Багдад), много членове носят лика му на вериги около врата си. Американците разоръжават групата през 2003 г., след като завземат лагера на \"Моджахедин-е халк\". Скоро организацията започва да твърди, че подкрепя САЩ, въпреки че се доскоро се е сражавала за Саддам Хюсеин. Групата не е разформирована само защото тогавашният министър на отбраната Доналд Ръмсфелд и вицепрезидентът Дик Чейни предпочитат да ги я използват срещу Иран. През 2002 г. \"Моджахедин-е халк\" вече работи с израелската служба \"Мосад\", разкривайки, че Иран вече е започнал тайно да обогатява уран. През 2007 г. САЩ започват да обучават подразделения на \"Моджахедин-е халк\" в пустинята в Невада, макар групата тогава все още да се смята за терористична организация от Вашингтон. Сега, пише \"Шпигел\", администрацията на президента Доналд Тръмп заема и позицията, която групата иска - твърда политика към Иран. \"Моджахедин-е халк\" смята, че има принос - командирите отбелязват решението на Тръмп за изтегляне от ядрената сделка, сякаш самите те са постигнали огромна победа. Списъкът с поддръжниците им нараства както в САЩ (в Конгреса и в сектори като отбрана и сигурност), така и извън страната - подкрепя ги и бившият шеф на разузнаването на Саудитска Арабия Турки бин Файсал ал сауд. Група в Европарламента също е \"за\" тях (лидерът на листата на  крайнодесните \"Вокс\" в Испания  дори получава дарение от тях в кампанията за евроизборите през 2014 г.). Подобна група има и в Бундестага. Двама представители на Християндемократическия съюз (ХДС) на канцлера Ангела Меркел дори посещават лагера в Албания и след това твърдят, че \"ужасните неща\", които се говорят за \"Муджахедин-е халк\", се дължат на пропагандата на иранския режим. Тази позиция е приемлива за мнозина, тъй като Техеран действително е преследвал и екзекутирал хиляди членове през годините. \"Не се страхувайте, победата е наша\" Животът в лагера, изглежда, е тежък. Във всяка стая живеят по осем души и стават между 4:30 и 5:30 ч. сутрин за бойна подготовка. Някои се грижат за строителните дейности в лагера, други, според избягали от него, разказват, че \"компютърно поделение\" използва фалшиви профили, за да разпространява пропаганда във \"Фейсбук\" и \"Туитър\". Трети, според същата информация, търсят през \"Телеграм\" нови членове сред иранците. Говорител на групата отрича всичко това. В лагера има около двеста командири. Те понякога четат писма от изчезналия лидер, в които се казва: \"Не се страхувайте, победата е наша, ще бъдем в Иран.\" Защо албанското правителство толерира иранската група? Вътрешното министерство Тирана не отговаря, но американски правителствени документи показват, че през 2013 г. държавният секретар на САЩ Хилъри Клинтън постига сделка с Албания, която се съгласява да приеме членове на организацията срещу помощ за развитие. Прехвърлянето на бойци от \"Моджахедин-е Халк\" е нужно от известно време, след като падането на Саддам Хюсеин влошава положението им - скоро след 2003 г. те дори са обявени за терористична организация. От 2013 г. насетне комплексът се разширява, докато се изпълзва със сиви двуетажни сгради. Пропагандни видеа сочат, че в лагера има голяма кухня пекарна, музикално студио, компютърен център и зъболекарски кабинет. Друг клип показва Сомайе Мохамади, която баща ѝ твърди, че опитва да освободи от 21 години. На него тя, със забрадка, в интервю с албански журналисти, казва, че баща ѝ е агент на иранския режим, а за Албания обяснява: \"Тук е свободна страна. Ако искам да отида някъде, отивам.\" С документален и видеоматериал баща ѝ твърди друго в разговори с \"Шпигел\". Живее в Канада от 1994 г., отдавна е поддръжник на организацията. Когато Сомайе е на 17 г., жена от организацията предлага \"кратко пътуване\" до лагера в Ирак. Сомайе така и не се връща. Мостафа получава клип, в който се твърди, че тя е решила да остане. Впоследтвие \"Моджахедин-е халк\" го примамва в няколко държави с обещанието, че може да я види. Вместо това бива използван за протести. Това се случва и на демонстрация пред френското посолство в Отава заради задържането на Мариам Раджави по подозрения в тероризъм. На видеоклип той може да се види целия облян с течност - вероятно бензин - а журналист избива от ръката му кибритена клечка. В много държави протестиращи се самозапалват пред френските посолства заради решението на властите и Мостафа, също смятал да го направи, се превръща в герой. Дори му позволяват да посети дъщеря си. По-късно той се дистанцира от групата. Междувременно през 2013 г. Сомайе праща на канадските власти писмо с искане да се погрижат нея и да я върнат в страната ѝ, но тя няма канадски паспорт и нищо не може да се направи. По-късно тя си променя решението и в документ на \"Моджахедин-е халк\" се казва, че иска да остане с организацията. \"Кой знае какво са ѝ направили,\" казва баща ѝ.", "date": "2019.02.25", "title": "Подкрепяни от Тръмп, ирански бойци водят битка с Техеран от лагер в Албания"}
{"url": "https://www.dnevnik.bg/evropa/2019/02/25/3393108_bunt_v_parlamenta_tazi_sedmica_moje_da_otneme_ot_mei/", "text": "Британският премиер Тереза Мей ще се изправи пред поредното предизвикателство в парламента по-късно тази седмица, когато трябва да информира депутатите какъв напредък е постигнала в преговорите с Европейския съюз по сделката за Брекзит, пише \"Ройтерс\". В петък Мей бе изправена пред най-големия бунт при управлението си, след като близо 100 нейни съпартийци в парламента се зарекоха да гласуват за отлагане на Брекзит, ако тя не се откаже от варианта за напускане на ЕС без сделка, предаде \"Дейли мейл\". Вчера Мей обеща, че до 12 март ще представи своята сделка за Брекзит за ново гласуване в парламента. \"Все още е в нашите възможности да напуснем ЕС със сделка на 29 март и именно върху това работим\", каза тя пред журналисти в самолета, докато пътуваше за срещата на върха между Арабската лига и ЕС. А междувременно \"Гардиън\" цитира източници,  според които  Брекзит може да бъде отложен за 2021 г. Премиерът иска да договори промени в споразумението, което постигна с ЕС миналия месец, и да го върне за одобрение в парламента възможно най-скоро. Очаква се тя да направи изявление пред парламента за напредъка си на 26 февруари (вторник) и след това да позволи на депутатите да обсъдят въпроса на 27 февруари (сряда). Това не включва гласуване за или против сделката за Брекзит, но ще позволи на депутатите да предложат алтернативни курсове за действие и ще тества подкрепата за тях със серия от гласувания. Очакват се опити от Мей да бъде отнет контрола върху преговорите. Какво ще обсъждат Депутатите ще обсъждат заявление на правителството. Все още не е ясно какво ще се казва в него. Могат ли депутатите да предлагат промени Да. Те са познати като поправки и, ако бъдат одобрени с гласуване, могат да променят хода на излизането на Великобритания от ЕС. Детайлите на поправките все още не са публикувани, но някои депутати вече дадоха знак за намеренията си. Какво се очаква Най-вероятният фокус на дебата в сряда ще бъде дали парламентът трябва да поеме от правителството контрола върху процеса на излизането от ЕС. Това е радикален план, който бе отхвърлен в една малко по-различна форма  на 29 януари . С наближаването на датата за Брекзит, 29 март, все повече депутати в Консервативната партия на Мей се безпокоят от перспективата за напускане на ЕС без сделка и обмислят дали да не подкрепят последната версия на плана. Как парламентът може да поеме контрол Има няколко етапа на плана, който бе представен от Ивет Купър, депутат от опозиционната Лейбъристка партия, с подкрепата на членове от различни партии. Първата стъпка ще бъде да се използва поправка, за да се принуди правителството да даде време на парламента за обсъждане на законопроект. Ако бъде одобрен от парламента, този законопроект ще създаде закон, целящ да добави гаранции, които да не допуснат Брекзит без сделка. Той няма изрично да спре или  забави Брекзит , но може да определи следващите стъпки на правителството. Какви предпазни мерки Според канцеларията на Купър в законопроекта ще се предлага: - Ако до средата на март не бъде договорена сделка, Мей ще трябва да внесе предложение в парламента за: а) план за пристъпване към Брекзит без сделка, ако няма споразумение до 29 март, или за б) план за удължаване на преговорите и за колко дълго. - Парламентът трябва да може да обсъди и да гласува плана й в същия ден. - Ако Мей иска да продължи с варианта без сделка, вместо да удължи процедурата по чл. 50 от Лисабонския договор, тя се нуждае от мнозинство в парламента. - Ако депутатите отхвърлят плана \"без сделка\", Мей трябва на следващия ден да представи предложение за удължаване на периода за преговори. - Ако парламентът се съгласи с удължаването, тя трябва да го договори и с ЕС. Ще проработи ли това Първият етап е да бъде спечелен вот в парламента на 27 февруари. Планът вероятно ще бъде подкрепен от лейбъристите, от малки партии в парламента и от проевропейски настроените членове в партията на Мей.  Няколко министри дадоха знак , че обмислят да подкрепят плана дори и това да означава да трябва да подадат оставка или да бъдат уволнени. Мей няма абсолютно мнозинство в парламента и е уязвима дори и ако само няколко души от нейната партия се разбунтуват. Някои от лейбъристите обаче вероятно ще гласуват против предложението, поради което ще е необходим по-голям брой разбунтували се депутати. Има и още няколко пречки преди превръщането му в закон, включително това за много кратък период от време, вероятно дори само за един ден, да се приеме спорно законодателство. Тази процедура обикновено отнема месеци. Ако това в крайна сметка се случи, пред Мей ще има сериозен проблем да продължи с варианта без сделка без да има съгласието на депутатите. На предишни символични гласувания парламентът даде да се разбере, че не иска излизане от ЕС без сделка. Какво казват опонентите Подкрепящите Брекзит депутати, основно от Консервативната партия на Мей, твърдят, че възможността за излизане без споразумение ще навреди на ЕС и затова е важна разменна момента в ръцете на Великобритания. Те вероятно биха били против всичко, което би премахнало тази опция от преговорите. Според някои от тях напускането на блока без сделка е за предпочитане от Брекзит със сделка, която би оставила Великобритания в тесни отношения с ЕС, както и че каквито и да било краткосрочни икономически смущения ще бъдат компенсирани от дългосрочните ползи.", "date": "2019.02.25", "title": "Бунт в парламента тази седмица може да отнеме от Мей контрола върху Брекзит"}
{"url": "https://www.dnevnik.bg/zdrave/2019/02/25/3395041_ppomoshtta_za_horata_s_uvrejdaniia_shte_zavisi_i_ot/", "text": "Може ли човекът с увреждане сам да се мие и реши, да си сервира и готви, да чисти дома си, да се грижи за финансите си, как общува с роднини и приятели, може ли да работи в екип. Това са само част от близо 20 страници с умения и способности, които социалните работници трябва да преценят за всеки човек с увреждане, когато ще правят неговата индивидуална оценка. Индивидуалното оценяване, от което ще зависи и конкретната помощ за човека, залегна в новия закон за хората с увреждания. В петък вечерта социалното министерство качи за съгласуване проект за наредба и документи, по които ще се прави тази индивидуална оценка. Хората с увреждания ще могат сами да подадат заявка за такава оценка, като ще описват и сами своето виждане за положението си. При подадена заявка за оценка на потребностите, ще бъде определян социален служител, който подробно да разгледа казусът, да води делото и да прецени нуждите и ситуацията на всеки отделен човек. Освен по документи, той ще посещава и хората в дома им, за да може да се запознае подробно с условията им на живот. Така ще преценява както пригодността на жилището, обкръжаващата среда, битовите условия, така и доколко човекът е затруднен във всекидневието си. За да се избегне субективизъм, социалните работници ще трябва да попълват над 20 страници въпросник, където в табличен вид се отбелязват конкретните затруднения и нужди. Има въпроси за вида на увреждането, какви са физическите затруднения, но и до какви точно проблеми във всекидневието води болестта. Описани са множество битови и социални дейности, срещу които социалните ще трябва да отбелязват с \"да\" и \"не\" дали конкретният човек има затруднения в изпълнението им. Като всяко поле носи и определен брой точки - максимално 204. Ще се взима предвид и дали човекът може сам да се придвижва, да се ориентира във външна среда и други. Дали иска и може да повиши образованието си, да работи, дали има подкрепа в семейна среда, дали жилището му трябва да бъде приспособено и пригодено за нуждите му, дали има нужда от общинско жилище, от автомобил и др. От години хора с увреждания и техни организации настояват за подобни оценки, за да не се дава една и съща подкрепа на всички, независимо от това какви са конкретните нужди. Освен финансовата подкрепа и различни видове социално подпомагане, консултации, насочване към образование или трудова квалификация, от индивидуалната оценка ще зависи и конкретно каква лична помощ ще получават най-нуждаещите се хора с увреждания. Лична помощ ще се дава на човек с увреждане с 90 и над 90 на сто вид и степен на увреждане или степен на трайно намалена работоспособност с право на чужда помощ. При непълнолетните право на чужда помощ ще имат децата с 50 и над 50 на сто увреждане. От индивидуалната оценка обаче ще зависи колко часа месечно ще е личната помощ. За първа степен на умерена зависимост/затруднения ще се дават до 15 часа месечно външна помощ, за втора степен на тежка зависимост/затруднения – до 42 часа месечно, за трета степен на много тежка зависимост/затруднения – до 84 часа, а за четвърта степен на тотална зависимост – до 168 часа. Правото на предоставяне на лична помощ се прави при заявена потребност във формуляра за самооценка. Планира се по-гъвкава схема, при която хората да ползват помощта във време, когато наистина се нуждаят от нея и когато им е удобно.", "date": "2019.02.25", "title": "Помощта за хората с увреждания ще зависи и от това могат ли да се мият, готвят и чистят"}
{"url": "https://www.dnevnik.bg/sviat/2019/02/25/3395282_trump_shte_otloji_uvelichavane_na_mitata_za_kitaiskiia/", "text": "САЩ ще отложат увеличаването на митата върху китайския внос в размер на над 200 млрд. долара, след като бе постигнат значителен напредък в търговските преговори. Това обяви днес американският президент Доналд Тръмп, съобщава БТА, като се позовава на световните агенции. \"Щастлив съм да обявя, че САЩ постигнаха значителен напредък по важни структурни проблеми като защитата на интелектуалната собственост, трансфера на технологии, селското стопанство, услугите, обмена и много други теми\", написа в Тръмп в социалната мрежа туитър. \"Следователно ще отложа увеличаването на митата, което бе предвидено за 1 март\", допълни той. В туитовете си Тръмп припомни, че подготвя среща с китайския си колега Си Цзинпин, за да уредят най-трънливите търговски въпроси между двете страни. Срещата би могла да се проведе през март в частната резиденция на Тръмп в Мар а Лаго във Флорида. САЩ трябваше да наложат мита от 25 процента в размер на 200 млрд. долара на внос на китайски продукти, които вече се облагат с 10 процента. Но американският президент намекваше от няколко дни, че е отворен към идеята за удължаване на търговското примирие, сключено в края на ноември със Си Цзинпин в Буенос Айрес, ако има изгледи за истинско споразумение с Пекин, което би сложило край на търговската война между двете страни. Преговарящите от двете страни подновиха преговорите във вторник и ги удължиха до вчера. Това беше четвърти тур на преговорите от началото на годината. Главният китайски преговарящ, вицепремиерът Ли Хъ предаде на Тръмп писмо, в което Си Цзинпин възприема положителен тон. Си изразява надежда, че дискусиите се водят в атмосфера на взаимно уважение и сътрудничество и в дух на взаимната изгода, за да приключат с постигането на споразумение, което да е печелившо и за двете страни.  След като съобщи отлагането на митата в туитър, Тръмп каза на среща с американските губернатори в Белия дом, че иска да постигне търговска сделка с Пекин, което би било страхотно за САЩ и за Китай, предаде \"Ройтерс\". Той каза, че може да има \"много големи новини в следващата една-две седмици\", ако всичко върви добре с преговорите. \"Китай беше страхотен. Ние искаме да сключим сделка, която е страхотна и за двете страни, и това е което ще бъде направено\", обеща Тръмп.", "date": "2019.02.25", "title": "Тръмп ще отложи увеличаване на митата за китайския внос"}
{"url": "https://www.dnevnik.bg/sviat/2019/02/25/3395284_makron_si_vurna_populiarnostta_ot_nivata_predi_bunta/", "text": "Френският президент се радва на популярност, каквато не е имал, откакто в средата на ноември започна протестът на т.нар. жълти жилетки. В същото време продължава да намалява подкрепата за протестното движение без структура, лидери, програма и ясни послания, но с чести изблици на улично насилие. Това показва проучване на агенция Odoxa, разпространено в понеделник. Според него одобрението за Еманюел Макрон е достигнало 32%, колкото е било в началото на протеста. След като \"жълтите жилетки\" се появиха в центъра на Париж и в редица други градове, популярността му намаля до 27%. За спиране на демонстрациите им сега се обявяват 55% - първият път, когато социолозите регистрират категорично мнозинство на негативното отношение към \"жълтите жилетки\". В края на миналата седмица полицията отчете леко увеличаване на участието в протестите до 46 000 души в цялата страна. По същото време Макрон бе посрещнат добронамерено на годишното аграрно изложение в Париж, където часове наред разговаря с фермерите и си прави селфи с гости и участници. Преди година той бе посрещнат враждебно на изложението, което се е превърнало в задължителен момент за присъствие на водещи френски политици.", "date": "2019.02.25", "title": "Макрон си върна популярността от нивата преди бунта на \"жълтите жилетки\""}
{"url": "https://www.dnevnik.bg/razvlechenie/2019/02/25/3395286_koi_e_dimitur_marinov_purviiat_bulgarin_kachil_se_na/", "text": "При обявяването на наградата за най-добър филм, спечелена от \"Зелената книга\", на сцената се качи  мъж с българското знаме, затъкнато в джоба на костюма му . Камерата на телевизионното предаване два пъти улови малкия флаг в кадър. Маринов играе музиканта Олег във филма. \"За мен това е сбъдната мечта, моята приказка за Пепеляшка\", казва той в интервю по време на представянето на филма на Американските филмови награди (AFI). Маринов  ще бъде гост на \"София филм фест\"  и лично ще представи филма \"Зелената книга\" на фестивала. В биографията си в IMDB Маринов сочи, че е съден от военен трибунал в България по обвинение, че е опитал да избяга на Запад, докато е бил в казармата. Въпреки това той завършва НАТФИЗ и през 1990 година, след турне с българска фолк джаз формация в Европа, Канада и САЩ, остава като политически бежанец в Ноксвил, Тенеси. В следващите години работи като мияч на чинии, свири в ресторанти и през 1996 г. успява да стане собственик на кафене, ресторант и кетъринг фирма. През 1999 г. започва да играе в The San Diego Repertory Theatre, а година по-късно развива образователни програми за деца за Асоциацията на младите християни и зоопарка в Сан Диего. Първото му прослушване и поява на голям екран е за филма Act of Valor, където играе руски учен и трафикант; определя \"Зелената книга\" като \"големия си пробив\". През 2017 г. Маринов участва и във филма  \"Снимка с Юки\"  по едноименния разказ на Мирослав Пенков. Маринов е женен за американка на име Дженифър, двойката има две деца – Йордан и Михаил. Първият, кръстен на майка му, вторият – на мъж, помогнал на българина да се установи в САЩ. При първото си прослушване за \"Зелената книга\", Маринов е отхвърлен с мотива, че е \"прекалено зрял\" за ролята на Олег, разказва той в интервю за телевизия  KTLA 5 . \"Той е на 63, аз съм на 52, аз съм от комунистическа България, той - от СССР по времето на Хрушчов. Ние сме стегнати, скучни класически музиканти!\" \"Месец и половина по-късно мениджърът ми се обади и каза: - От \"Зелената книга\" искат да те видят пак. - Какво имаш предвид? - попитах аз. - Ами върнали са се и очевидно искат да те видят пак, но трябва да свириш на чело. - Аз не умея да свиря на чело, цял живот съм свирил на цигулка! - Това е едно и също! - Не е! Колко време имам? - Пет дни.\" Маринов се заема със задачата, макар да признава, че след 6-7-часови практики жена му почти се е развела с него. На прослушването го питат: \"Ти не беше ли цигулар, не знаехме, че свириш на чело.\" \"И аз не знаех\", отговаря българинът. В страницата на Американската филмова академия във \"Фейсбук\" днес беше публиквано видео, в което Димитър Маринов благодари за наградата ( ): Стефан Вълдобрев и Кина двулевката Ето какво написа във \"Фейсбук\" музикантът, поздравявайки Маринов за победата:", "date": "2019.02.25", "title": "Кой е Димитър Маринов – първият българин, качил се на сцената на оскарите"}
{"url": "https://www.dnevnik.bg/razvlechenie/2019/02/25/3395288_dimitur_marinov_ot_nositelia_na_oskar_zelenata_kniga/", "text": "Димитър Маринов - българският актьор, който участва в носителя на \"Оскар\" за най-добър филм \"Зелената книга\", ще представи лично филма на \"София филм фест\", който ще се проведе от 7 до 28 март. \"Зелената книга\" е \"вдъхновен от истинско приятелство\" и връща зрителите в началото на 60-те години, когато трио музиканти и доста отракан, цапнат в устата шофьор бодигард обикалят \"дълбокия Юг\" на Съединените щати в опит да променят трупаните с векове предразсъдъци към хората с цвят на кожата, различен от белия. Начело на триото е виртуозният пианист Дон Шърли, а \"Зелената книга\" е специален сборник с хотели и места за хранене и забавление, които са безопасни за афроамериканци. По време на това турне пред очите на зрителите се ражда една сърдечна дружба между Дон (удивително превъплъщение на Махершала Али) и шофьора му Тони (прекрасен Виго Мортенсен), която продължава в реалния живот за прототипите на главните герои до 2013 година, когато Дон и Тони си отиват от този свят в рамките на няколко месеца. \"Научих от Питър Фарели, че цял живот е мечтал да режисира драма\", казва пред  екипа на фестивала Маринов , който изпълнява ролята на руския виолончелист Олег в \"Зелената книга\". \"И когато този сценарий се появява пред него, първото нещо, което вижда, е надеждата. Надеждата с подадените ръце, как това се случва още по времето на най-тежките репресии над афроамериканците в САЩ през 60-те години – именно това грабва неговото внимание, силата на надеждата и възможността на едно истинско приятелство, което се ражда между два абсолютно противоположни характера.\" \"Уникално е усещането, наистина, допълва Маринов, и гордостта, че си свършил добре работата си и тази работа е оценена Стъпвайки на червения килим в Холивуд с такъв филм, искам да заявя на всички свои колеги и приятели, че светът на изкуството е за всички и има място за всички. Ако си достоен, можеш и искаш – пробвай! Няма нищо страшно. Поне 70% зависи от теб!\" Димитър Маринов изпълнява и една от важните роли в игралния дебют на българския режисьор Лъчезар Аврамов  \"Снимка с Юки\" . Той се превъплъщава майсторски в следователя майор Антонов, който е изключително различен като персонаж от актьора. \"Това е човек, който има сърце, душа и разум и въпреки закостенелостта си може да бъде променен – той може да направи онова, което моралът в даден момент изисква от него. Най-много ме впечатли в ролята способността на моя герой, въпреки традициите в службата, да погледне от другата страна, зад ъгъла и да види един друг свят. А след това и да вземе важно решение, което да спаси младите хора – затова най-вече приех тази роля.\" \"Със сигурност мога да кажа, продължава Маринов, че българската публика е значително по-критична и образована от американската. Образованието и интелектът на българите са много по-високи от по-голямата част на хората в Съединение щати – това не е тайна. Очаквам от срещите ми с публиката в София да ми се зададат доста въпроси – и професионални, и персонални, които да са провокиращи – очаквам го, готов съм! С огромно нетърпение очаквам да се срещна със зрителите в България!\" Визитата на Димитър Маринов в България е по покана на \"София филм фест\", \"Чучков брадърс\" и в партньорство с посолството на САЩ.", "date": "2019.02.25", "title": "Димитър Маринов от носителя на \"Оскар\" \"Зелената книга\" идва в България за \"София филм фест\""}
{"url": "https://www.dnevnik.bg/sviat/2019/02/25/3395287_nito_edna_partiia_ne_specheli_mnozinstvo_v_parlamenta/", "text": "Управлявалата досега Демократическа партия в Молдова получи третият по големина резултат при гласуването за партийни листи, изпреварена от Партията на социалистите на проруския президент Игор Додон и новия опозиционен блок ACUM. Само още една партия - ШОР, успя да премине 6-процентната бариера при избирателна активност от малко под 50%. При преброяване на 97.62% от изборите за парламент социалистите са с 31.37%, ACUM - с 26.14%, демократите - с 24.02%, а ШОР - с 8.47%, сочат данни на ЦИК. Битката изглеждаше като между проевропейски и проруски сили, но мнозина молдовци подозират, че президентската партия и Демократическата партия на олигарха Владимир Плахотнюк са в негласна тайна договорка да играят на опозиция и управляващи, но да си поделят страната. Два дни преди вота външното министерство на Русия обвини Плахотнюк в изнасяне от страната на над 37 млрд. рубли в периода 2013-2014 г. Тази неделя той спечели депутатски мандат. Изборите се проведоха за пръв път по смесена система - 50 депутати се избират с партийни листи, а други 51 - в едномандатни райони. При 90% преброени бюлетини демократите печелеха 19 мажоритарни депутати, Партията на социалистите - 15, ACUM победи конкурентите в 11, ШОР - в 2, а още трима депутати от тази категория са независими. Повече яснота за разпределението на местата ще има по-късно днес. В следващите дни ще се разбере и какъв е балансът между представящите се за проевропейски сили. Мнозина избиратели са разочаровани от високите нива на корупция и ниското качество на политиците от партиите, представящи се като прозападни. При настоящото разпределение на силите, изглежда, коалиционните преговори ще продължат седмици наред, като не е изключено резултатът да е насрочването на поредните извънредни избори. Най-малкото президентът Додон предпочита този вариант.", "date": "2019.02.25", "title": "Нито една партия не спечели мнозинство в новия парламент на Молдова"}
{"url": "https://www.dnevnik.bg/citat_na_deniia/2019/02/25/3395296_citat_na_denia_da_bulgariia_ne_e_diasna_partiia_i_ne/", "text": "Това заяви бившият председател на СДС Божидар Лукарски в ефира на Би Ти Ви. \"То все още е възможно, но е малко вероятно към днешна дата да има сближаваме на СДС и НФСБ\" каза той и допусна, че е е много възможно да има предсрочни избори. Според него допирни точки с \"Воля\" не би следвало да има. \"Още по мое време като председател, а и мисля, че сегашното ръководство е на това мнение, че не би следвало да имаме просто политически и принципни общи допирни точки с програмата на партия \"Воля\" и с техния курс. ДСБ и СДС през годините винаги са били много по-близки, отколкото в момента са ДСБ и \"Да, България\", заяви Лулкарски.", "date": "2019.02.25", "title": "Цитат на деня: \"Да, България\" не е дясна партия и не изповядва десни принципи"}
{"url": "https://www.dnevnik.bg/na_put/2019/02/25/3389602_na_1_juli_grupa_poklonnici_shte_poeme_po_bulgarskoto/", "text": "На 1 юли група ентусиасти ще поеме за пръв път по първият по рода си поклоннически маршрут в България - \"Светият път\" от Велико Търново до Рилския манастир, съобщиха на \"Дневник\" организаторите. През целия месец поклонниците ще извървяват пеша максимално близкия до автентичния (не изцяло известен) маршрут на връщане мощите на св. Йоан Рилски от Велико Търново в Рилския манастир. Повод е 550-тата годишнина от църковното събитие. Идеята е подобна на прочутия европейски поклоннически маршрут до испанския град Сантяго де Компостела, наричан \"Ел камино\" (Пътят), по стъпките на Свети Яков, погребан в катедралата на града. Всяка година по многобройни пътеки от различни части на Испания и Европа към Сантяго де Компостела се насочват стотици хиляди хора - не само отдадени на католическата вяра пилигрими, но и хора, търсещи предизвикателства и необикновени преживявания. Българският 550-километров маршрут е разработен от двама жители на Велико Търново - учителя Евгени Коев и математика Паскал Пиперков, пише вестник \"Борба\". Пътят преминава през 60 населени места, 19 общини и 5 епархии и ще е маркиран . \"Няма как с абсолютна точност да знаем откъде са минали монасите през 1469 г., за да върнат мощите на светеца в Рилския манастир, но разработихме трасето така, че да е максимално близо до оригиналния път. От Велико Търново до Никопол има пет-шест храма, които носят името на светеца, и тук няма съмнение, че тези светини са свързани с Иван Рилски. Между Никопол и Враца има верига от средновековни манастири. Включихме ги в маршрута, защото е много вероятно процесията да ги е следвала\", разказва Евгени Коев пред изданието и допълва, че най-сложна се е оказала последната отсечка – от Враца до София. Там трасето ще минава по билото на Искърското дефиле. Двамата работят по идеята заедно с клуба по пешеходен туризъм и туристически спортове \"Трапезица – 1909\", туристическо дружество \"Академик – ВТУ\" и Професионалната гимназия по туризъм \"Д-р Васил Берон\". Съдействат кметовете, областните управители и митрополитите. Пътят пресича и четири природни парка, чиито директори също трябва да дадат разрешението си. За проявата има благословение от Търновския митрополит Григорий.", "date": "2019.02.25", "title": "На 1 юли група поклонници ще поеме по българското \"Камино\""}
{"url": "https://www.dnevnik.bg/evropa/2019/02/25/3395339_franciia_prizova_germaniia_da_oblekchi_pravilata_za/", "text": "Френският министър на икономиката Брюно льо Мер заяви, че Германия трябва да облекчи стриктните си правила за износ на оръжие за страни извън ЕС, за да помогне на отбранителната индустрия, предаде \"Ройтерс\". Франция се оплаква, че съвместните проекти за производство на оръжие се бавят поради отказа на Берлин да разреши издаването на разрешения за износ на оръжие за Саудитска Арабия, която е важен клиент. През ноември Германия реши да откаже издаването им заради убийството на саудитския журналист Джамал Хашокжи в консулството на Рияд в Истанбул. Германските власти не забраниха официално изпълнението на одобрени сделки, но призоваха индустрията да се въздържа от подобни доставки отсега нататък. \"Безполезно е да се произвеждат оръжия чрез подобреното сътрудничество между Германия и Франция, ако не можем да ги изнасяме\", заяви Льо Мер пред в. \"Велт ам зонтаг\". \"Ако искаме да сме конкурентоспособни и ефективни, трябва да можем да изнасяме за страни извън Европа\", добави той. Френският министър на икономиката подчерта, че Франция също има относително строги правила за износ на оръжие. \"Надяваме се, че ще успеем да постигнем споразумение с Германия по този жизненоважен въпрос\", добави той. Германия и Франция работят по съвместно предложение за разработването на принципи за износа на оръжие за страни извън ЕС. През януари германският канцлер Ангела Меркел заяви, че съюзът трябва да засили сътрудничеството в областта на отбраната и особено в областта на разработването на оръжейни системи, предупреждавайки германците, че може да се наложат компромиси със строгите правила за износ на оръжие. /БТА", "date": "2019.02.25", "title": "Франция призова Германия да облекчи правилата за износ на оръжие"}
{"url": "https://www.dnevnik.bg/evropa/evropeiski_parlament/2019/02/25/3395347_pet_polski_opozicionni_partii_se_obediniha_predi_vota/", "text": "Пет партии от опозицията в Полша създадоха вчера Европейска коалиция, за да се изправят срещу управляващите консерватори националисти в предстоящите през май избори за Европейски парламент, предаде \"Франс прес\". \"Образуваме Европейска коалиция, за да защитим Полша от антиевропейските сили, от онези, които отслабват и рушат полската позиция в Европейския съюз\", заяви пред журналисти Гжегож Схетина, председателят на \"Гражданска платформа\" (ГП) - основната опозиционна сила в парламента. Произлезли от различни политически семейства , \"ние ще направим невъзможно изваждането на Полша от ЕС\", се казва в декларация, подписана от ГП, Зелените, Полската селска партия, либералната \"Новочесна\" (\"Съвременна\") и социалдемократите от Съюза на демократичната левица. Тези партии често обвиняват консерваторите, че водят Полша към \"Полекзит\". Управляващата от 2015 г. партия \"Право и справедливост\" (ПиС) на Ярослав Качински отхвърля тези обвинения, но прокарва противоречиви реформи,  по-специално в сферата на правосъдието , заради които Брюксел предупреди, че има риск за правовата държава в Полша. Неотдавнашни анкети сочат близо 40 на сто подкрепа както за ПиС, така и за партиите от новата Европейска коалиция.  Прогресистката партия \"Вьосна\" (\"Пролет\")  разполага с подкрепа от около 10 на сто, а около 7 процента от поляците подкрепят антисистемната партия \"Кукиз '15\". \"Пълним джобовете, доколкото е възможно\" Вчера управляващата партия ПиС обеща да увеличи обществените разходи с до 10 милиарда долара на година, повишавайки детските надбавки, пенсиите и бюджета за инфраструктура като част от кампанията си преди парламентарните избори. Лидерът на \"Право и справедливост\" Ярослав Качински откри предизборната кампания на партията. Той заяви на партиен конгрес, че \"Право и справедливост\" предлага на избирателите всичко, което може. \"Човек, чиито джобове са празни, не е свободен\", каза Качински. \"Ние пълним джобовете, доколкото е възможно\", заяви той. По думите му повечето увеличения на разходите ще бъдат осъществени в идните месеци и ще включват освобождаване на работници под 26-годишна възраст от данък върху доходите. Качински обеща също така увеличаване на социалните помощи за семейства с деца и по-големи пенсии. \"Право и справедливост\" дойде на власт отчасти благодарение на значителната обществена подкрепа за щедрите й социални програми и обещания за по-голямо икономическо равенство. /БТА", "date": "2019.02.25", "title": "Пет полски опозиционни партии се обединиха преди вота за европарламент"}
{"url": "https://www.dnevnik.bg/bulgaria/2019/02/25/3395392_spored_manolova_bankite_sa_v_privilegirovani_po/", "text": "Банките са в привилегировани по отношение на клиентитe. Днес Ще бъде представен законопроект, който да ограничи свръхправомощията на банките и монополистите, както и промени в Гражданския процесуален кодекс. Това заяви омбудсманът Мая Манолова в ефира на \"Нова телевизия\". \"Едно от нарушенията се изразява в това, че съдът служебно не следи в използването на неравноправни клаузи. Ако гражданинът не следи за тези клаузи, в някои случи  може да се наложи да плаща сериозни суми , заложени в тези клаузи от банки, фирми за бързи кредити или  колекторски фирми . Въз основа на тези клаузи банката може да разпродаде имуществото на длъжник без съдебно решение\" разясни Манолова. По думите й банката дори може едностранно да увеличава лихвите, а длъжникът няма как да се защити даже срещу грешка в банковото счетоводство. Тя напомни, че срещу България  тече наказателна процедура  заради несъответствие с правото на Европейския съюз във връзка с неравноправните клаузи в потребителските договори. През януари Европейската комисия даде двумесечен срок за справяне с проблема. Днес ще се проведе и втора среща за проблема с мръсния въздух. Тя се организира месец след като беше проведена първата тематична среща на граждани с отговорните институции. Повод за свикване на форума станаха десетките жалби на граждани от цялата страна, сред които най-голям брой от жители на столицата – от кв. \"Красна поляна\", кв. \"Овча купел\", кв. \"Западен парк\", район \"Надежда\". Хората поискаха институциите да поемат ясни ангажименти за справяне с наднорменото замърсяване на въздуха. В срещата са поканени да участват всички отговорни по проблема институции.", "date": "2019.02.25", "title": "Според Манолова банките са привилегировани спрямо клиентитe"}
{"url": "https://www.dnevnik.bg/photos/2019/02/25/3395337_fotogaleriia_koi_dade_i_koi_vze_oskarite/", "text": "Филмите \"Зелената книга\", \"Бохемска рапсодия\". \"Рома\" и \"Черната пантера\" се превърнаха в основните победители на вечерта на най-големите отличия в киното - 91-ите награди \"Оскар\", които бяха раздадени на церемония в \"Долби тиътър\" в Лос Анджелис тази вечер. Режисьорът на \"Зелената книга\" Питър Фарели.", "date": "2019.02.25", "title": "Фотогалерия: Кой даде и кой взе оскарите"}
{"url": "https://www.dnevnik.bg/sport/2019/02/25/3395386_bunt_sreshtu_menidjura_ili_anarhiia_situaciiata_s_kepa/", "text": "Кепа никога повече не трябва да играе за \"Челси\". Той е срам за клуба и аз никога не съм виждал подобно. Ако бях на мястото на Сари, просто щях да напусна, не може да бъдеш унижаван от свой играч. Но защо неговите съотборници не се намесиха и не го извадиха от терена, това е неподчинение.\" Така бившият английски национал и нападател на \"Челси\" Крис Сътън реагира след скандалния завършек на финала в  Купата на лигата между \"Манчестър сити\" и \"сините\" . Случилото се с вратаря на лондончани Кепа Арисабалага, който отказа да излезе в края на допълнителните 30 минути и вбеси мениджъра си  Маурицио Сари , измести фокуса от победата на \"гражданите\" с дузпи. Никой не коментира и доброто представяне на \"Челси\", който изглеждаше променен отбор само две седмици след като беше загубил с 0:6 от същия съперник. Най-скъпият вратар в света, привлечен за 71 милиона паунда през лятото, не срещна подкрепа от никого след срещата. Ситуацията с Арисабалага повдигна въпроса за отношенията в \"Челси\". Има ли изобщо авторитет Маурицио Сари сред играчите, или в момента в клуба цари анархия? Всичко това идва в момент, когато \"Челси\" не играе добре и изостава от битката за топ 4 във Висшата лига. Тимът  отпадна и от ФА къп , като Лига Европа остава единственият шанс за трофей. В студиото на телевизията, която излъчи двубоя Sky Sports, легендата на \"Челси\" Джон Тери изглеждаше шокиран от това, което вижда на терена. \"За съжаление това само сгъстява облаците в \"Челси\" и не мисля, че ще свърши дотук. Не ми е приятно, че всичко това помрачи едно много силно представяне на тима\", каза Тери и продължи. \"Когато видиш номера си на таблото, просто трябва да излезеш, такива са правилата. Когато си футболист, трябва да покажеш респект към тези над теб. Разбирам Кепа и това, че не искаше да излиза, това е финал, той се чувстваше добре, играеше добре и лекарите казаха, че всичко е наред, но това е неуважение, не го приемам.\" Другият анализатор, Джейми Реднап, също подкрепи Сари в ситуацията. \"Мислех, че съм виждал всичко във футбола. Съжалявам за Сари, защото това е много трудна ситуация за него, никой мениджър не го заслужава.\" Сари беше готов да пусне специалиста в дузпите Вили Кабайеро, който има опит във финални мачове. Италианецът излезе от кожата си и дори беше готов да се прибере в съблекалнята, виждайки, че Кепа отказва да излезе. Наложи се преди изпълнението на дузпите защитникът Антонио Рюдигер да успокоява своя мениджър. След двубоя италианският мениджър беше питан повече за ситуацията с испанския страж, отколкото за развитието на самата среща. Сари се опита да оправдае случилото се с неразбирателство между всички в щаба на \"Челси\". \"Не разбрах проблема и осъзнах каква е ситуацията едва след като лекарят се върна на пейката. Предприех смяна, защото мислех, че той (Кепа) има физически проблем, но ми отговори, че е добре\", оправда ситуацията Сари. Самият вратар на \"Челси\" също обясни, че двамата с мениджъра не са успели да се разберат. \"Мисля, че става въпрос за неразбирателство, в нито един момент не съм имал намерение да подронвам авторитета на шефа. Той мислеше, че не мога да продължа, но направих знак, че всичко е наред и мога да пазя. Физически се чувствах добре\", каза Арисабалага.", "date": "2019.02.25", "title": "Бунт срещу мениджъра или анархия: Ситуацията с Кепа показа проблемите в \"Челси\""}
{"url": "https://www.dnevnik.bg/evropa/2019/02/25/3395394_bulgariia_e_v_chelnata_desiatka_na_es_po_izpolzvane_na/", "text": "България е в челната десетка в ЕС по дял на енергия от възобновяеми източници, използвана в транспорта, показват данни от анализ на Евростат за опазването на околната среда от транспортния сектор. В България той е около 6 на сто при среден показател за ЕС от 7.6%. Страната изпреварва по показателя \"зелена енергия\" в транспорта страни като Германия, Дания и Белгия. Швеция е лидер при използването на зелена енергия в транспорта с показател от близо 40 процента енергия от възобновяеми източници в транспортния сектор. На втора позиция е Финландия с дял от 20 процента възобновяема енергия в транспорта. Следват Австрия и Франция с по 9 процента дял зелена енергия в транспорта. На пета позиция е Португалия със 7%. На шеста и седма са Ирландия и България с по около 6 процента дял при използването на енергия в транспорта от възобновяеми източници. На другия полюс са три държави, в които има регистриран най-нисък дял на енергия от възобновяеми източници в транспорта: Естония - 0.4 на сто, Хърватия - 1.2 на сто, и Гърция - 1.8 на сто. Други страни с нисък дял на зелена енергия в транспорта са трите балтийски републики Литва, Латвия и Естония с дял от около 2.5 на сто и Кипър - с дял от 2 на сто зелена енергия в транспорта. Делът на енергията от възобновяеми източници се изчислява по хармонизиран начин в държавите - членки на ЕС, като се използва инструментът SHARES. В транспортния сектор възобновяемите енергийни източници обикновено включват течни биогорива, водород и биометан. Целта е през 2020 г. средният показател за използване на енергия в транспорта от възобновяеми източници в ЕС да достигне 10 на сто, показват данните на Евростат. /БТА", "date": "2019.02.25", "title": "България е в челната десетка на ЕС по използване на зелена енергия в транспорта"}
{"url": "https://www.dnevnik.bg/kultura/2019/02/25/3395070_stolichen_rejisyor_s_provincialni_anekdoti/", "text": "\"Може да не съм успял, но важното е че опитах!\" Такава е водещата мисъл на актьора Николай Урумов нa сцената и в живота, споделена в едно отдавнашно интервю – отпреди 15 години. \"Успял си, успял си! И е добре, че ни поднасяш своя Вампилов\", можем пък да му кажем днес, след като сме гледали \"Провинциални анекдоти\" от Александър Вампилов в Сатиричен театър \"Алеко Константинов\" в другата му изява – на режисьор. \"Много харесвам тази му пиеса. Правил съм опит преди време, човъркал, разработвал съм я. Освен това Александър Вампилов много ми харесва. Смятан е от съвременниците си за новия Чехов. Нелепо загива, продължава да е загадка. Дори във филма за него въпросът си остава. Инцидентът в езерото Байкал става със същия негов приятел, чийто баща е предал неговия и малко след като разбира кой е предателят. Вампилов не помни баща си, но пък сянката му тежи над неговата съдба. Затова не се знае дали е умишлено или не е - загадка\", разказва режисьорът броени дни след премиерата на постановката.  Още като студент Урумов гледа гостуващия спектакъл на Стоян Камбарев \"Миналото лято в Чулимск\" на русенския театър – събитие, за което си спомня: \"Чудехме се как да се доберем да го гледаме.\" А преди няколко години има шанса да попадне в екипа, подбран от руския режисьор Юрий Бутусов, когато прави в Народния театър \"Лов на диви патици\". \"И тогава отново потънах в този Вампилов свят. Вампилов е много мой. Усещам го\", споделя Урумов.  Усещат го и зрителите - чрез двете му режисьорски вмешателства в драматургията, които изключително точно се вплитат в тъканта, \"дописвайки\" пиесата.  В края на двете части – на първия анекдот \"История с метранпаж\" и на втория \"Двайсет минути с ангел\", има две поанти, звучащи хем като лирически отклонения, хем като още по-силно персонализиране на всеки от героите.  За да го усетят така силно и актьорите, Урумов ги изкарва от ролите им и ги кара да прочетат истории за себе си през други текстове на Вампилов - интересна хрумка на режисьора, която подсказва и доброто познаване на хората, с които работи.  \"Поставих задание на всеки един от актьорите – други заглавия на пиеси от Вампилов, като всеки разкаже своята лична история, свой личен анекдот, своя лична тема, провокиран от това заглавие, което съм му дал. И да вплете заглавието в тези свои откровения. На Ивайло Калоянчев например дадох \"По-големият син\", знаейки, че той е по-големият син. Написа великолепно нещо – където и да отиде, каквото и да направи, хората винаги казват: Това е по-големият син на Георги Калоянчев\", разказва Урумов.  Такова задание не получава само актьорът Иван Пенев. Във финала на втората част \"Двайсет минути с ангел\", с който свършва и пиесата, героят му на име Хомутов (Иван Панев) е завързан, малтретиран и бит. Той разказва, че в този град всъщност е живяла майка му и в началото й се обаждал по-често, после - все по-рядко. Така и не намерил време да я посети. Приготвял по 100 рубли да й прати и все ги изхарчвал. Сега вече не й били нужни, защото я погребал. \"А тези пари реших да ги дам на първия, който има по-голяма нужда от мен. Това е всичко. Това е моята история\", са думите на героя, които Урумов цитира и после допълва: \"По автор всички би трябвало да му се извинят, да пратят чистачката долу до рецепцията да купи водка, да пият и да пеят песни. И така свършва пиесата. Аз обаче това го отрязах.\"  Втората му сполучлива намеса е всеки от актьорите да си извади телефона и да проведе реален диалог с майка си. Което е и посланието на пиесата: За родителите си трябва да се сещаме, докато са живи, а не когато ги няма. Само чистачката на хотела - захвърлен нейде си в Сибир с многозначителното име \"Тъга\" - Муза Хананова (Албена Михова), не се обажда на никого. Тя е най-възрастната – майката. С дъщеря и внучка. А телефонът мълчи. Кръговрат. В пиесата участват Полин Лалова, Явор Борисов, Иван Панев, Ивайло Калоянчев, Кирил Ефремов, Силвия Лулчева, Албена Михова и Мартин Христов. Броени дни след премиерата билети за представленията на 27 февруари, 10 и 23 март вече няма, съобщават от Сатиричния театър \"Алеко Константинов\". Свободни места все още могат да се открият за датите 5 април (петък) и 18 април (четвъртък).", "date": "2019.02.25", "title": "Столичен режисьор с \"Провинциални анекдоти\""}
{"url": "https://www.dnevnik.bg/sport/2019/02/25/3395401_bez_da_igrae_grigor_dimitrov_se_vurna_v_top_30_na/", "text": "Григор Димитров започва новата седмица на 29-о място в световната ранглиста. След последното обновяване на класацията българинът се изкачва с две позиции, независимо че не взема участие в турнири в момента заради контузия в рамото. Димитров изпадна от първите 30 преди седем дни . Това му се случи за пръв път от 15 август 2016 г., когато беше №34. Тогава той започна да работи с настоящия си треньор Дани Валверду. Партньорството им бързо даде страхотни резултати, а кулминацията му беше спечелването на финалите на АТП през 2017 г. и изкачването до №3 в света. Българинът има 1310 точки, а пред него е французинът Ришар Гаске с 30 повече. Димитров няма точки, които да защитава през тази седмица, като няма да губи от актива си. Възможно е обаче той да изпадне отново от първите 30, тъй като намиращите се зад него Филип Колшрайбер и Фернандо Вердаско участват на турнира в Дубай. Следващата надпревара, в която Димитров ще вземе участие, е първият \"Мастърс\" за сезона в Индиън Уелс. Българският тенисист вече е в САЩ, а турнирът започва на 4 март. През миналия сезон Димитров отпадна още във втори кръг след загуба в три сета 6:7(4), 6:3, 3:6 от Фернандо Вердаско. Той има да защитава само 10 точки на турнира в Калифорния. .", "date": "2019.02.25", "title": "Без да играе, Григор Димитров се върна в топ 30 на ранглистата"}
{"url": "https://www.dnevnik.bg/analizi/2019/02/25/3395399_durjava_ili_shaika_razboinici/", "text": "Разбира се, всички авторитарни режими презират гражданите си. Това е обяснимо - ако гражданите бяха малко по-интелигентни, то авторитаристите нямаше да са на върха на властта и да правят каквото си искат. Въпреки презрението обаче по-сериозните авторитаристи полагат усилия да държат народа на своя страна, като го хвалят. Виктор Орбан хвали унгарския народ като най-свободолюбив. Фидел Кастро хвалеше кубинците като най-сериозни борци за социализъм. Дори в Туркменистан Гурбангули Бердимухамедов току напомня на туркмените твърдението на своя предшественик Сапармурат Туркменбаши Великолепни, че те са изобретили колелото и щедро са го споделили с останалото човечество. Нашите днешни подобия на авторитаристи още не са стигнали до това равнище. Те ни презират отдавна. Напоследък обаче започна да проличава, че вместо да се научат да ни се подмазват, продължават напред към това да ни намразят. Нанасят, без да са провокирани, съкрушителни удари върху различни групи от населението. Които, разбира се, им отвръщат със същото. Намразват ги.  Последният рунд се захвана с внезапната бъркотия покрай гражданските застраховки на автомобилите. Внезапно собствениците на същите се оказа, че плащат в пъти повече от миналата година. С което ги настроиха да недолюбват властта. Последва законът за утвърждаване на монопола върху горивата, със съответния заложен в него ценови шок, в услуга на един точно определен приятел на властта.  Веднага след това властта си навлече гнева на всички бизнеси покрай подновеното безумие за смяна на касови апарати. Последва бъркотията за аптеките. После всички – детски градини, неправителствени организации, адвокати – се оказаха задължени в рамките на дни да декларират пред ДАНС, че няма да перат пари и че ще донасят за всеки, за когото са чули, че пере. По същото време се разбра, че същият този ДАНС рутинно допуска руски агенти отровители да шетат из поверената им територия и да тровят български граждани.  За всеки случай – за да отчуждят хората от самата идея за гласуване – властта се опита да премахне преференциите при вота. После се върна на изходна позиция – пак за да \"пази стабилността\". На още няколко десетки хиляди души започна да им се повръща от ГЕРБ. Докато течаха тези драми, властта се запретна да направи показно упражнение на хората, които най-много обича да мрази – всички онези, които защитават природата от бетона. От Иракли до Корал тръгнаха багери. Сметката на властта беше очевидна - зелените \"соросоиди\" може и да имат силите да спират по едно-две разрушения на природата; но не могат да спрат разрухата, когато самата държава я промотира на фронт от около 250 километра.  Тази сметка излезе малко крива и затова властта се запретна да атакува директно пазещите, в случая дивите плажове от багери. И отсече: ако лееш бетон върху дюни – може; ако разореш дюни – 1000 лева глоба; ако си сложиш пешкира върху дюни – 1000 лева глоба. Сметката е същата, каквато винаги е била - в момента, в който на природозащитниците им писне от тормоз и напуснат плажовете, там да нахлуят тежките верижни машини. За да се окаже по-нататък, че всички имат разрешително за строеж отпреди 2008 година.  С което властта настрои срещу себе си една много съществена част от народа. Поне от 10 години социологическите изследвания показват, че огромното мнозинство от българите са съгласни да съхраняват природата си дори за сметка на икономическото развитие. Всички те гледат офанзивата на властта срещу природата им и псуват.  Накрая, за да накарат и най-младите да ги намразят, нашите управници разиграха цирка с Беър Грилс, когото търсят да глобят за влизане в рилско езеро преди две години.  Ясна е тактиката на управляващите. Те провокират максимална доза омраза срещу себе си, за да докажат любимата си теза: Колкото и да ги намразим – те ще са. Завинаги. И че онова, което ни остава, е да целуваме ръка и да си налягаме парцалите.  Биха могли, вместо това – е, не чак да ни се подмазват като Бердимухамедов, но да вършат ясни, решителни и ефективни държавнически неща.  Да престанат да се правя на ударени по въпроса с дюните и с плажните ивици например. Всеки юрист знае, че няма давност при атаката на някаква сделка като нищожна. Всички до една сделки, в резултат на които дюни и плаж – публична държавна собственост – се оказват частни, са едни нищожни сделки. За тази нищожност няма давност, колкото и да е отпреди 2008 година. Падат сделките в съда и – ето ти и дюни, и плажове.  В Рила е същото. Не цопването на Грилс в езерото е проблемът на Рила, а хилядните орди, които лятос пъплят покрай езерата и убиват планината пред очите ни. Тези орди пъплят, защото има лифт. Лифтът е напълно незаконен. Атакуваш го като нищожен, той пада в съда и – не щеш ли – многохилядните орди ще спаднат с поне две трети. Забраняваш и на джиповете да качват кашкавал-туристи нагоре до новата хижа – и накрая ще останат само онези посетители, които след четирите часа изкачване пеш няма да тръгнат да унищожават природната среда.  Всички описани в горния текст проблеми, по които властта генерира омраза към себе си, имат подобни лесни, държавнически и ефективни решения. Стига държавата да се държи като държава, а не като шайка въоръжени разбойници. Но именно защото нашите управници не искат да се държат като държава, а като власт, действаща на принципа \"всичко е наше, правим, каквото си искаме\" – те ще предпочетат да продължат да произвеждат беззаконие, което да покриват с омраза.  Интересно ще е да гледаме колко дълго може да продължи това. И как, все пак, ще свърши.", "date": "2019.02.25", "title": "Държава или шайка разбойници"}
{"url": "https://www.dnevnik.bg/sport/2019/02/25/3395440_video_shampionski_pesni_v_sublekalniata_na_levski_sled/", "text": "Футболистите на \"Левски\" отпразнуваха бурно победата срещу ЦСКА в дербито. Сините  се наложиха с 1:0 след автогола на Стивън Перейра  в края на първото полувреме. В канала си в YouTube \"Левски\" показа празникът в съблекалнята. С успеха си сините изместиха ЦСКА от второто място. Двата отбора са с равни точки, но \"Левски\" има предимство заради по-добри показатели. \"Лудогорец\" остава начело с пет точки преднина пред преследвачите си. Дербито предизвика много коментари заради спорните съдийски отсъждания на Владимир Вълков и колегите му. От  ЦСКА са недоволни  заради изгонването на Едвин Джеси в края на първото полувреме, като имат претенции и за неотсъден фаул срещу Иван Турицов при атаката, с която сините поведоха.", "date": "2019.02.25", "title": "Видео: Шампионски песни в съблекалнята на \"Левски\" след победата в дербито"}
{"url": "https://www.dnevnik.bg/skorost/2019/02/25/3395448_fotogaleriia_novoto_pejo_208_debjutira_v_jeneva_i_kato/", "text": "Второто поколение на Peugeot 208 още от лансирането си ще се предлага и като електромобил наред с версиите си с бензинови и дизелови мотори, съобщиха от компанията днес. Дебютът на колата ще е на автосалона в Женева.", "date": "2019.02.25", "title": "Фотогалерия: Новото \"Пежо 208\" дебютира в Женева и като електромобил"}
{"url": "https://www.dnevnik.bg/bulgaria/2019/02/25/3395471_pochina_sobstvenikut_agenciia_fokus_krasimir_uzunov/", "text": "На 56 години изненадващо е починал собственикът на агенция \"Фокус\" Красимир Узунов. Това е станало в 4 часа тази сутрин, съобщава информационната агенция. Причините все още не се съобщават. Красимир Узунов е роден на 26 януари 1963 г. в град Пещера. Завършва Висшето военно артилерийско училище (ВНВАУ) \"Георги Димитров\" в Шумен през 1985 г., специалност \"Политически профил\". Напуска армията през септември 1991 г. заради участие в парламентарните избори на 13 октомври 1991 г. в листата на Конституционния форум на професор Николай Генчев като водач на листата в Кюстендил. През 1991 г. се завръща на военна служба и е назначен началник на отдел \"Информация\" в Министерството на отбраната в екипа на министър Димитър Луджев. През май 1992 г. подава оставка и напуска окончателно армията. Работи в Македония, Косово, Албания, Босна и Херцеговина. Пише коментари за различни издания и издава книги. На 7 юни 2000 г. създава първата българска частна информационна агенция \"Фокус\". Четири години по-късно създава Радио \"Фокус\" – Сливен, с което слага началото на най-голямата българска радиоверига \"Фокус\", която в момента притежава 59 радиостанции, 15 регионални офиса и излъчва 12 самостоятелни програми. Автор е на много публикации в български и чужди издания по проблемите на Македония, Западните Балкани, армията, националната сигурност, реформите в службите за сигурност и българската военна история. Удостоен е за \"Следовник на народните будители\" за 2014 г. от Съюза на народните читалища. Награждаван е от четирима министри на отбраната. Удостоен е с титлата \"Доктор хонорис кауза\" на Военна академия \"Георги Раковски\" от 15 февруари 2017.", "date": "2019.02.25", "title": "Почина собственикът на агенция \"Фокус\" Красимир Узунов"}
{"url": "https://www.dnevnik.bg/evropa/2019/02/25/3395475_ispanskite_desni_partii_biha_izgubili_na_kosum/", "text": "Съвсем малко не би достигнало на коалицията на дясната Народна партия (НП), дясноцентристката \"Граждани\" и  крайнодясната \"Вокс\"  да спечелят мнозинство в испанския парламент, показва публикувано днес и цитирано от \"Ройтерс\" социологическо проучване преди  предсрочните парламентарни избори на 28 април . Вляво, за да си осигури мнозинство, Испанската социалистическа работническа партия (ИСРП) ще се нуждае от подкрепата на радикалната лява формация \"Подемос\" и на малки регионални партии, показва допитването на компанията за социологически и маркетингови проучвания GAD3 за вестник А Бе Се. Според анкетата с 800 участници, осъществена от 18 до 22 февруари, социалистите биха спечелили най-много гласове самостоятелно - 28.9 процента - и 122 места. Народната партия би получила 23.2 процента и 97 места, \"Сиудаданос\" - 15.7 на сто и 53 места, а \"Вокс\" - 10.8 процента и 23 места. Огласено в събота допитване на института \"Сигма дос\" потвърждава прогнозите за скромно мнозинство на трипартийното дясно крило. Проучванията показват колко раздробена е днес испанската политическа система, в която дълго време превес имаха социалистите и Народната партия. /БТА", "date": "2019.02.25", "title": "Испанските десни партии биха изгубили на косъм мнозинството в парламента"}
{"url": "https://www.dnevnik.bg/sport/2019/02/25/3395424_fotogaleriia_nai-dobrite_snimki_ot_svetovnata_kupa_v/", "text": "Световната купа по ски алпийски дисциплини се завърна на българска земя след пауза от четири години.  Банско посрещна елита на мъжките ски между петък и неделя. Предвидени бяха три състезания, но заради обилен снеговалеж супергигантският слалом в събота беше отменен.  Проведоха се алпийска комбинация в петък и гигантски слалом в неделя, които бяха спечелени съответно от Алекси Пинтюро и Хенрик Кристоферсен.", "date": "2019.02.25", "title": "Фотогалерия: Най-добрите снимки от Световната купа в Банско"}
{"url": "https://www.dnevnik.bg/politika/2019/02/25/3395460_prezidentut_vurna_popravkite_v_izborniia_kodeks_i/", "text": "Президентът Румен Радев обяви, че връща на парламента за ново обсъждане приетите преди десет дни промени в Изборния кодекс, и призова БСП да се върне в Народното събрание и да участва в обсъждането на текстовете. Законодателят за пореден път отлага въвеждането на машинното гласуване, актуализирането на избирателните списъци и въвеждането на видеоконтрол при броене на бюлетините, коментира държавният глава в изявление пред медиите, като допълни, че действията на управляващите издават отсъствието на желание за прозрачен изборен процес в страната. Радев допълни, че в рамките на дни едни и същи депутати са обосновавали две противоположни тези за изборното законодателство, което показва, че е търсена политическа целесъобразност. Той подчерта, че все пак здравият разум е надделял, намеквайки за решението законодателството да бъде върнато в досегашния вариант. В рамките три дни  ГЕРБ обърна напълно позицията си за Изборния кодекс , като първо прокара заедно с ДПС и коалиционния си партньор от НФСБ  промени, обезсмислящи преференциите , и отказа да избира нов състав на Централната избирателна комисия, а след свикано от лидера си Бойко Борисов заседание отстъпи и от двете решения. По спешност в парламента бяха внесени  поправки на поправките , с които се връща старото положение. Те обаче не бяха разглеждани в очакване на решението на президента дали ще наложи вето над приетите промени. Задействана беше единствено процедурата по избор на нова избирателна комисия. Коментарът на Борисов Аз имам много работа, освен това политически лидери не коментирам, това каза премиера Бойко Борисов пред журналисти, по повод изявлението на президента. На възражението, че Радев няма партия, Борисов отговори: \"Когато взимаш страна на една партия срещу друга, се превръщаш в политически лидер\". ГЕРБ ще отхвърли ветото на президента ГЕРБ ще отхвърли ветото на президента Румен Радев и ще изчака законът да бъде обнародван, за да го промени отново и да възстанови сега действащите правила за валидност на преференцията при избора на депутати, евродепутати и общински съветници. Това е най-вероятното процесуално решение, се разбра от думите на председателя на правната комисия от ГЕРБ в парламента Данаил Кирилов в отговор на въпрос на \"Дневник\".  На малко по-късно свикана пресконференция  ГЕРБ благодари на президента, но припомни, че той не идва в парламента и обяви, че се държи като лидер на БСП.  БСП остават извън парламента По-късно през деня  от БСП обявиха , че няма да се върнат в парламента, докато не се изпълни условието им - отмяна на всички \"скандални разпоредби\" на Изборния кодекс. за връщане за ново обсъждане в Народното събрание на разпоредби от Закона за изменение и допълнение на Изборния кодекс, приет от 44-то Народно събрание на 14 февруари 2019 г. Правото на избор е израз на свободата на мисълта и убежденията, но и реална форма на участие на гражданите в политическия живот. Изборните правила са важни за демократичните устои на нашата държава, поради което не мога да се съглася с някои от приетите в тях промени, свързани с преференциите за даден кандидат, машинното гласуване, обжалването на актовете на избирателните комисии, мнозинствата при отмяна на решенията им за отхвърляне и правилата за подсъдността. Предвид това упражнявам правото си мотивирано да върна за ново обсъждане Закона за изменение и допълнение на Изборния кодекс (ЗИД ИК) със съзнанието, че това е единственият конституционен механизъм за промени във вече приет закон, преди той да е обнародван в \"Държавен вестник\". 1. Съобразно § 21, 25, 30, 36, 37 и 38 от ЗИД ИК предпочитанията (преференциите) за даден кандидат от кандидатска листа ще бъдат ефективни и валидни, ако броят на действителните гласове, които той е получил, е не по-малък от избирателната квота при съответния вид избори. Промените в законоустановения праг за валидност на преференциите са необосновани от гледна точка на демократичното управление и правовата държава. Възможността за личностен избор в рамките на пропорционална система, където участието на политическите партии е определящо, действа като коректив на партийната хегемония, която селектира и подрежда кандидатите. Всеки избран черпи представителната си власт от народа и тази власт не може да се ограничава по никакъв начин от парламентарното мнозинство в Народното събрание (Решение на Конституционния съд № 11 от 2009 г.). Прагът на преференцията следва да бъде такъв, че да дава възможност за разместване на кандидатите в листите. Изравняването на този праг със стойността на гласовете за един мандат на практика лишава гражданите от реална възможност да изразят своите предпочитания въпреки партийно установените. Въпросът за влиянието на отделния човек в изборния процес е особено важен, тъй като опира до народа като суверен. За отделния гражданин възможността гласът му да се чуе чрез преференцията е силен фактор да гласува, а оттам и държавните органи да черпят своята легитимност, както изисква демократичната държава. Преференциите са утвърден и признат способ, чрез който пропорционалният избор може да стане по-личностен, макар и в границите на подкрепяната партийна листа. В условията на хронично недоверие към партиите и институциите влиянието и контролът на гражданите върху изборния процес е основен фактор в демократичната държава, който се обезсмисля с приетите промени. Поради всичко това считам, че разпоредбите за преференциите са отстъпление от достиженията на изборното законодателство и са в разрез с обществените нагласи. 2. Предимствата на машинното гласуване, сред които и минимизирането на недействителните бюлетини, са признати в изборната теория и практика. По силата на § 14 от ЗИД ИК от тези предимства ще бъдат лишени гражданите, които гласуват в избирателни секции с по-малко от 300 избиратели. Тяхното право на глас няма да бъде упражнявано при същите условия, както в по-големите секции. Конституционният съд в практиката си многократно е подчертавал, че равенството на всички граждани пред закона е основен принцип на гражданското общество и държавата (Решение № 14 от 1992 г. и Решение № 12 от 2018 г.). Отчитам, че не само изискването за повсеместно въвеждане на машинното гласуване се забавя, но неясни остават и критериите, по които на изборите през 2019 г. ще бъдат определени най-малко 3000, респ. 6000 избирателни секции, за поетапното му въвеждане. Предвидено е, че Централната избирателна комисия (ЦИК) определя броя и номерата на избирателните секции, в които ще има машинно гласуване, но няма уредба въз основа на какви критерии ще стане това определяне. Затова считам, че с тези промени не се гарантира стабилност, предвидимост и равни условия, които са неизменни изисквания при реализирането на основните права на гражданите, включително и на избирателните им права. 3. Конституцията гарантира правото на защита на всеки гражданин, когато са нарушени или застрашени негови права или законни интереси. Правото на защита е основно право с универсален характер и принцип на правовата държава (Решение на Конституционния съд № 14 от 2014 г.), което включва и правото на съдебна защита. Неразривно свързана с това право е общата клауза за обжалваемост пред съд на всички административни актове по чл. 120, ал. 2 от Конституцията. Именно поради това конституционно изискване е изключенията от общата клауза за обжалваемост да бъдат изрично посочени със закон. С § 2, § 16, т. 2, § 22, т. 2, § 23, т. 2 и § 26, т. 2 от ЗИД ИК законодателят се е отклонил от този конституционен принцип. Вместо да се посочат необжалваемите актове на ЦИК, са изброени онези актове, които подлежат на обжалване. Този подход е несъвместим с ясното конституционно изискване в закона да се посочат актовете, които се изключват от съдебно обжалване. Така в приетия ЗИД на ИК, противно на чл. 120, ал. 2 от Конституцията, се утвърждава принципът на необжалваемост на актовете на ЦИК, от който са предвидени изключения. Като е ограничил актовете, които могат да бъдат предмет на съдебно обжалване, законодателят не е отчел значимостта на правата, гарантирани чрез съдебната защита. Безспорно избирателното право на гражданите по чл. 42, ал. 1 от Конституцията е основно право, което пряко произтича от народния суверенитет и съгласно чл. 57, ал. 1 от Конституцията е неотменимо (Решение на Конституционния съд № 3 от 2017 г.). В своята практика Конституционният съд последователно провежда разбирането, че законодателната целесъобразност по отношение на необжалваемостта е лимитирана и не може да засяга реализацията на основните права и свободи на гражданите, освен ако не се налага за защитата на висши конституционни ценности, свързани с особено важни интереси на обществото (Решение № 7 от 1995 г., Решение № 21 от 1995 г., Решение № 5 от 1997 г., Решение № 1 от 2012 г. и Решение № 14 от 2014 г.). В този смисъл предвидената необжалваемост на актовете на ЦИК по чл. 57, ал. 1, т. 1, 2, 3, 27 и 48 от Изборния кодекс е конституционно недопустима, тъй като с тези актове се засягат избирателните права на гражданите. Централната избирателна комисия е държавен орган, създаден със закон, чиито правомощия са да осигури свободното изразяване на волята на гласоподавателите, вярно и точно установяване на тази воля, нейното отчитане и официално обявяване. Затова актовете, с които тя осъществява контрол и методическо ръководство по прилагането на кодекса и свързаните с него нормативни актове (чл. 57, ал. 1, т. 1, 2, 3, 27 и 48 от Изборния кодекс), не могат да бъдат необжалваеми. Те се отнасят до изборния процес, регламентирането на който няма как да не засегне упражняването на избирателното право. Следва да могат да се обжалват актовете, които под формата на тълкуване на норма от по-висш ранг или указания до подчинените органи нарушават или застрашават правата или законните интереси на гражданите. Тези актове губят своя чисто тълкувателен или вътрешен характер и проявяват действие \"навън\" спрямо трети лица (Решение № 21 от 1995 г. на Конституционния съд). Сигналите и жалбите са основен инструмент, с който гражданите могат да реагират на нарушения на изборния процес. Затова решенията на ЦИК по чл. 57, ал. 1, т. 27 от Изборния кодекс, с които се определя редът за тяхното разглеждане, не може да бъде изключен от съдебен контрол, още повече че правото на гражданите да подават жалби е закрепено в чл. 45 от Конституцията. С оглед на гореизложеното считам, че като цяло създадената уредба за обжалването на актовете на ЦИК не е в съответствие с изискванията на Конституцията и не предвижда ефективната защита, която държавата чрез закон е длъжна да предостави при накърняване на основно право, каквото е избирателното право. 4. Съгласно § 1, т. 1 от ЗИД ИК при отмяна на решение за отхвърляне ЦИК постановява ново решение, което приема с мнозинство повече от половината от членовете й. Аналогична промяна е направена с § 4, т. 1 и § 7, т. 1 по отношение на решенията на районните избирателни комисии и на общинските избирателни комисии. По този начин се въвежда изключение от правилото, възприето в Изборния кодекс, че решенията на всички избирателни комисии се приемат с мнозинство две трети от присъстващите членове. Приетото правило за \"спадащо мнозинство\" е съществена промяна, която може да доведе до увеличаване на броя на решенията, за които ще се прилага. Така вместо да се търси консенсус при вземане на решения, ще се цели и ще се разчита на новото гласуване, при което ще се изисква по-ниско мнозинство. Следва да се отчита, че мнозинството от две трети отразява принципа на политическия плурализъм в работата на избирателните комисии, който е присъщ за тяхната дейност. Въвеждането на по-ниското мнозинство ще създаде възможност една или повече политически сили да увеличат своето влияние непропорционално на съотношението между парламентарно представените партии и коалиции. Въз основа на горното считам, че уредбата не следва да предвижда непознато за изборното ни законодателство спадащо мнозинство, което би довело до ерозия на политическия плурализъм, без който честното провеждане на избори е немислимо. 5. Според § 5, 8 и 12 от ЗИД ИК решението на районната или общинската избирателна комисия, потвърдено с решение на ЦИК, подлежи на обжалване пред тричленен състав на административния съд по местонахождение на съответната избирателна комисия. Когато решението не е потвърдено от ЦИК, обжалването е пред Върховния административен съд. По този начин за първи път се отстъпва от установеното правило, че решенията на ЦИК се обжалват само пред Върховния административен съд. Българското изборно законодателство не трябва да допуска подобно изключение. Представителната демокрация е израз на конституционното начало, че цялата държавна власт произтича от народа. Накърнените права на суверена в изборния процес изискват съдебната защита да се осъществява пред най-висшия административен съд. Това следва и от значимостта на решенията на ЦИК, произтичаща от характера и обхвата на регулираната материя и от обяснимо големия брой на адресатите им. Тази значимост предопределя необходимостта контролът за законност да се упражнява от Върховния административен съд. Несъмнено ЦИК стои начело на изборната администрация и е висш постоянно действащ държавен орган. Спазването на йерархичната симетрия между нивото на административния орган, издал акта, и нивото на съда от системата на административните съдилища също налага решенията на ЦИК да продължават да се обжалват пред Върховния административен съд. Наред с това, съобразно законовите изисквания, в този съд правораздават съдии с по-дълъг професионален опит, което е допълнителна гаранция за качеството на съдебния контрол, особено предвид бързината, която се изисква в изборния процес. Възможността едни решения на ЦИК да се обжалват пред Върховния административен съд, а други - пред административните съдилища, създава предпоставки за противоречива съдебна практика. Този проблем е още по-сериозен предвид неяснотата дали решенията на тричленните състави на административните съдилища са окончателни, или подлежат на касационно обжалване. Отстъплението от правилото, че актовете на ЦИК се обжалват единствено пред Върховния административен съд, не е в интерес на законността в изборния процес и ерозира конституционно отредената функция на този съд да осъществява върховен съдебен надзор за точното и еднаквото прилагане на законите в административното правораздаване. Не мога да подмина и начина, по който бяха приети разпоредбите на ЗИД ИК. Правилата за законодателния процес неслучайно са заложени в Конституцията и доразвити в Правилника за организацията и дейността на Народното събрание (ПОДНС), който стои паралелно със закона в йерархията на нормативните актове. На тях не трябва да се гледа като на формални изисквания, защото те са преди всичко гаранции за приемането на справедливи и добре обмислени закони, които да уреждат трайно обществените отношения. Нарушено беше изискването на чл. 79, ал. 1 от ПОДНС докладът на водещата комисия да се предостави на народните представители не по-късно от 24 часа преди началото на заседанието, в което се разглежда законопроектът. Също така в нарушение на чл. 83, ал. 1 от ПОДНС значителна част от предложенията, направени от народни представители между двете гласувания, включително относно преференциите, не бяха аргументирани. Необмислени и неаргументирани промени, особено когато се отнасят до начина, по който се избират органите на една демократична и правова държава, създават несигурност и поставят под съмнение способността на държавата да налага справедлив ред при зачитане на индивидуалните права и свободи.", "date": "2019.02.25", "title": "Президентът наложи вето на поправките в Изборния кодекс и призова БСП да се върне в парламента"}
{"url": "https://www.dnevnik.bg/razvlechenie/2019/02/25/3395495_zelenata_kniga_omalovajava_istoriiata_na_rasizma/", "text": "Минути след като \"Зелената книга\" взе \"Оскар\" за най-добър филм, критикът Джъстин Чанг написа в LA Times текст със заглавие \"Зелената книга\" е най-лошият най-добър от \"Сблъсъци\" насам\". \"Спомнете си, че същата организация даде най-високото си отличие на \"Сблъсъци\" - така че, без да е изненадващо, майната му\", написа Манола Даргис в \"Ню Йорк таймс\". \"Сблъсъци\" бе отличеният филм за 2006 г., в конкуренция с \" Планината Броукбек \", \" Капоти \", \" Лека нощ и късмет \" и \"Мюнхен\". Изборът му възмути критиците – явно също толкова, колкото сега го направи \"Зелената книга\", защото според много хора и двата филма изобразяват по старомоден и дори вреден начин расовата динамика в Америка. В дните след като филмът спечели \"Златен глобус\", се припомниха стари истории – как режисьорът  Питър Фарели  е показал члена си по време на снимки на филми преди двадесет години, а сценаристът Ник Валилонга се извини за стар свой туит, изразяващ съгласие с тезата, че мюсюлманите в Ню Джърси са празнували след атентатите на 11 септември, пише The Wrap. \"Зелената книга\" се сравнява и с \"Да возиш мис Дейзи\". Критикът А. О. Скот нарече тазгодишния победител \"разходка в страната на расовите клишета\". \"Всяко подозрение, което може да ви дойде наум – че това ще бъде сантиментална приказка за преодолени предразсъдъци и обикновена човечност; че политическите послания ще бъдат толкова умерени, колкото и хумора; че ще ни поздрави колко далеч сме стигнали като нация – ще бъде оправдано\", писа той. В ревюто си Чанг нарече филма \"обидно лъскав и сметкаджийски, самодоволна глупост, маскирана като маслинова клонка\". Според него той \"омаловажава дългата, варварска и продължаваща история на американския расизъм до проблем, формула, драматично уравнение, което може да бъде решено\". \"Машабъл\" също цитира откъси от негативни ревюта. \"Укрива се в топли, пухкави, но незаслужени чувства и уроци, които не са научени. Бих предпочел филм, който ме кара да се чувствам зле, но за добра кауза, вместо такъв, който ме кара да се чувствам добре, но за лоша кауза\", писа Мат Голдбърг в Collider. Основният проблем с \"расови\" филми като този е това, че те винаги, винаги, винаги оневиняват белите хора за ролята им като личности в щетите, нанесени от институциите, писа Кейт Янг в The Muse.", "date": "2019.02.25", "title": "\"Зелената книга\" омаловажава историята на расизма, обявиха критици"}
{"url": "https://www.dnevnik.bg/tehnologii/2019/02/25/3395480_lg_predstavi_smartfon_s_dva_ekrana_video/", "text": "Южнокорейският технологичен гигант \"Ел Джи електроникс\" (LG Electronics) представи смартфон 5G с двоен екран, предаде \"Ройтерс\". Двата екрана на модела V50ThinQ работят независимо един от друг и потребителят би могъл да гледа на единия екран филм, докато търси нещо в интернет на другия екран. Компанията е седми производител на смартфони в света. Продажбите й белязаха спад с една четвърт миналата година. През изтеклата седмицата двата технологични гиганта - \"Самсунг\" и \"Хуауей\", също представиха новите си смартфони. За тях четете  тук  и  тук .   Компанията освен това представи още един модел смартфон - G8ThinQ, който може да бъде отключен, без да се докосва екранът. Слушалките и микрофонът на модела имат светлинни сензори, които сканират вените на ръцете на потребителите или разпознават лицата им. Предната камера на телефона, която използва сензорен чип, разработен от германската компания \"Инфинеон текнолъджис\", може да сканира триизмерно, което го прави по-сигурен от съществуващите биометрични методи за отключване на телефони. Освен това потребителите могат да пуснат например песен или видео на телефона или да коригират звука, като кръстосат пръсти или направят жест с ръка.  Засега компанията не е посочила дати за пускането на пазара на новите смартфони.", "date": "2019.02.25", "title": "LG представи смартфон с два екрана (видео)"}
{"url": "https://www.dnevnik.bg/citat_na_deniia/2019/02/25/3395517_citat_na_denia_ako_se_razklati_sauditska_arabiia/", "text": "Ако нещо се разклати Саудитска Арабия, Сирия ще ни се стори като пионерска организация. С тези думи премиерът Бойко Борисов обясни пред журналисти защо е имал среща с министъра на външните работи на страната Ибрахим Абдулазис ал Асаф в рамките на срещата на върха ЕС - Лига на арабските държави в Шарм ел Шейх. Той обясни, че е представил и проекта газов хъб \"Балкан\", за да привлече като кандидати за изграждането му и компании от Саудитска Арабия. \"Газовият хъб \"Балкан\" е нашата цел, защото е по европейски образец. Той гарантира, че същите количества газ, които имаме в момента, ще продължим да ги имаме\", каза още премиерът. В коментар за темите на срещата в Шарм ел Шейх Борисов посочи, че само диалогът може да помогне за противодействие на тероризма и миграцията. \"Разговори на всички нива са за предпочитане пред войни и терористични актове\", допълни той. Българският премиер посочи, че Европейският съюз трябва трябва да се ангажира с решаването на проблемите в Африка, за да не търсят африканците спасение в Европа.", "date": "2019.02.25", "title": "Цитат на деня: Ако се разклати Саудитска Арабия, Сирия ще ни се стори като пионерска организация"}
{"url": "https://www.dnevnik.bg/razvlechenie/2019/02/25/3395461_bradli_kupur_i_leidi_gaga_suzdadoha_nai-zapomniashtiia/", "text": "\"Роди се звезда\" на Брадли Купър беше номиниран за 8 награди \"Оскар\" и си тръгна само с една - тази за най-добра песен за Shallow. За сметка на това с изпълнението си на живо актьорът и дебютиращата в главна женска роля Лейди Гага изправиха на крака зрителите в \"Долби тиътър\" в Лос Анджелис, съобщава \"Върайъти\". Два часа след началото на церемонията по връчването на наградите те изненадаха публиката, като се качиха на сцената директно от местата си в залата. Така те пропуснаха традиционното представяне на изпълнителите на номинираните песни. Лейди Гага седна на пианото, а Брадли Купър се разположи на стол срещу нея. Изпълнението на Shallow беше заснето така, че публиката в залата служеше за фон, нещо по-скоро необичайно при отразяването на церемонията. В края на песента Брадли Купър напусна мястото си и седна до Лейди Гага, така че главите им бяха буквално една до друга.  \"В неделя вечер Лейди Гага не само взе \"Оскар\", а изпълнението й с Брадли Купър разчувства публиката\", пише Си Ен Ен, като допълва, че цялата публика е усещала химията между двамата на сцената. \"Изпълнението на Лейди Гага и Брадли Купър беше кулминацията на оскарите\", отбелязва онлайн изданието Vulture.  Дуетът на Купър и Лейди Гага предизвика десетки възторжени публикации в \"Туитър\". В коментарите често се срещаха призиви Брадли Купър да изостави приятелката си заради Лейди Гага. Както и че в края на изпълнението много зрители са искали двамата да се целунат. Докато Лейди Гага в момента не е обвързана, защото наскоро се раздели с Крисчън Карино, приятелката на Брадли Купър, руският супермодел Ирина Шейк, стоеше на един от първите редове в залата. След изпълнението тя и Лейди Гага се прегърнаха.  В речта си при получаването на статуетката за най-добра песен Лейди Гага призова зрителите да не се отказват от мечтите си, а да се борят за тях", "date": "2019.02.25", "title": "Видео: Брадли Купър и Лейди Гага създадоха най-запомнящия се момент на оскарите"}
{"url": "https://www.dnevnik.bg/bulgaria/2019/02/25/3395516_kratki_novini_interesut_na_bulgarski_firmi_da/", "text": "Интересът на български фирми за инвестиции в Северна Македония се е увеличил със 100%, обяви пред журналисти в Министерския съвет министърът на външните работи и вицепремиер Екатерина Захариева. \"Аз съм сигурна, че ще се увеличи с 200%, ако има добра инфраструктура. Грехота е 288 км да се преминават за 4 часа заради лошата инфраструктурата\", посочи тя, цитирана от агенция \"Фокус\". Според нея интересът е към вложения в търговия, производство, селско стопанство, банкова сфера и ИТ. Захариева се срещна със северномакедонския си колега Никола Димитров. \"Алианц банк\" още проверява случай на отклонени пари от сметки  \"Алианц банк\" още проверява случай на отклоняване на средства от сметки на нейни клиенти, за което отговорни са служители в клон в Нова Загора. В изявление на банката се посочва, че освен вътрешната проверка е подаден сигнал до прокуратура в Сливен, която води досъдебно производство. Посочва се, че засегнати от казуса са само \"ограничен брой\" клиенти на този клон и че банката ще им върне парите след приключване на официалната проверка. България и Турция да впишат заедно Желязната църква в списъка на ЮНЕСКО  България и Турция да кандидатстват заедно за включването в списъка на световното наследство на ЮНЕСКО на Желязната църква \"Св. Стефан\" в Истанбул. Това предложи днес председателят на парламентарната Комисия по културата и медиите Вежди Рашидов на среща с турския си колега Емруллах Ишлер. Желязната църква беше отворена след реставрация в началото на миналата година, а ремонтът, който продължи 7 години, беше финансиран основно от Турция. Съд върна уличен в плагиатство ректор на поста му Росен Василев се възстановява на заеманата от него длъжност ректор на Техническия университет във Варна с решение на Районния съд в града, съобщи БНР. Съдът е приел, че уволнението е незаконно, защото длъжността е мандатна и може да бъде прекратена предсрочно или по желание на заемащия я, или с решение на общото събрание. Василев беше уволнен след като комисия установи, че е плагиатствал в научни трудове. Решението на съда може да се обжалва. ", "date": "2019.02.25", "title": "Кратки новини: Рашидов предлага българо-турска инициатива за Желязната църква в ЮНЕСКО"}
{"url": "https://www.dnevnik.bg/sviat/2019/02/25/3395518_medvedev_shte_poseti_bulgariia_na_4_i_5_mart/", "text": "Руският премиер Дмитрий Медведев ще е на официално посещение в България на 4 и 5 март по покана на българския си колега Бойко Борисов, съобщи пресслужбата на Министерския съвет. Медведев идва ден след националния празник 3 март. \"Визитата на руския министър-председател Дмитрий Медведев ще започне в понеделник (другата седмица - бел. ред.) с церемония по официалното посрещане от премиера Бойко Борисов на пл. \"Св. Александър Невски\" в София, след което председателят на руското правителство ще поднесе венец пред Паметника на Незнайния войн\", продължава съобщението. Премиерите Борисов и Медведев ще проведат разговор на четири очи в сградата на Министерския съвет, последван от пленарна среща на двете делегации. Основните теми, които ще бъдат обсъдени между българската и руската страна, са свързани със сътрудничеството в енергетиката, икономиката и туризма. Във вторник, 5 март, министър-председателите Бойко Борисов и Дмитрий Медведев ще открият българско-руски бизнес форум в областта на туризма. По-рано този месец външният министър Екатерина Захариева каза, че България работи за посещение на Медведев на 4 март. Двамата премиери за последно се срещнаха  в края на май миналата година  при визитата на Борисов в Русия.", "date": "2019.02.25", "title": "Медведев ще посети България на 4 и 5 март"}
{"url": "https://www.dnevnik.bg/zdrave/2019/02/25/3395520_zdravnata_kasa_nabeliaza_pravilata_po_koito_shte/", "text": "След като  поеме функциите на Фонда за лечение на деца , здравната каса ще плаща на децата в нужда също за неразрешени за употреба в България лекарствени продукти, както и за медицински изделия, които не могат да бъдат осигурени в страната или които не се финансират с държавни средства, за високоспециализирани медицински апарати и уреди за индивидуална употреба. Ще се покриват разходите за транспорт, преводач, престой и др. при финансирането на лечението в чужбина. Това предвижда проектът за наредба, в която са уредени правилата и процедурите, по които здравната каса ще финансира лечението и трансплантациите в чужбина на българи. Предвижда се тази дейност да премине   Проектът е качен за съгласуване на правителствения сайт за консултации, като предложения ще се приемат до 24 март. След това здравните власти ще имат едва една седмица, в която да могат евентуално да отразят някои от предложенията и да приемат новите правила, за да може те да са в сила според законово заложения срок. Пуснатите за съгласуване нови правила на практика  , по които се работеше. Юристи коментираха пред \"Дневник\", че от първоначалния прочит изглежда, че не са пропуснати дейности и услуги, които досега са били покривани. Досега здравните власти многократно обещаха, че след закриването на фонда за лечение на деца  всичко покривано досега ще продължи да се плаща и от касата . А промяната е с цел повече прозрачност и по-бързи услуги. И още - ще се концентрират на едно място решенията за разрешаване на лечението в чужбина както за деца, така и за възрастни. След реформата решенията дали да се финансира дадено лечение в чужбина ще се взимат от специализирани комисии в Централното управление на Националната здравноосигурителна каса (НЗОК) - една за възрастните и една за деца. В техния състав ще има поне един лекар. За взимане на решение при децата ще се търси   съобразно профила на заболяването, исканото лечение и квалификацията на експертите. При разногласие в становищата на експертите управителят на НЗОК ще може да изиска становище от трети специалист. Ще могат да се създават и консилиуми със специалисти от различни специалности. Запазва се изискването, ако лекарите преценят, че лечението може да се проведе в България, да посочат списък на лечебните заведения в страната, където това е възможно. Това и досега беше условие. Но родители на пациенти коментираха, че не са създадени гаранции за спазване на Конвенцията на ООН за правата на детето, която България е ратифицирала и която казва, че  , а не на най-доброто в страната му. При оспорване на различни откази от фонда някои родители отбелязваха, че в документите и преценките не се взима предвид и не се посочва как точно съответната манипулация или лечение ще се случат в България и как в чужбина. Посочваха, че лечението извън страната често е при доста  . И искаха експертите на фонда, когато решават да откажат, да не описват само къде в България е осъществимо лечението, а също по какви методи ще стане то в страната, да отбелязват опит, успеваемост и преживяемост на пациентите в България и в чужбина и др. И в новите правила обаче не се въвежда изрично такова изискване при разглеждането на документите и исканията за финансиране на лечение в чужбина. След като експертите се произнесат, документите ще се разглеждат от специализираната комисия на касата, а накрая решението ще стига до управителя на касата. Ако той не е съгласен със становището на комисията, може да върне документите за повторно разглеждане от специализираната комисия при разширен състав на външните експерти. При заявленията за деца и младежи до 18 години семействата ще имат избор – или сами да търсят и да приложат към документите оферти от болници, в които са влезли в контакт и са получили официални отговори, или да поискат   и подходящите болници за лечение. Както и досега, децата ще имат право на придружител, ще се подпомага също осигуряването на транспорт, престой и комуникация с лечебни заведения в чужбина, преводач. При доказана медицинска необходимост може да се плаща и пациентът да бъде придружаван от лекар. Родителите ще трябва да продължат да обявяват имат ли създадени дарителски сметки и кампании. Касата ще може да финансира и участие на  в диагностични и лечебни процедури и трансплантации в България в случаите, когато няма български специалисти в съответната област или това е необходимо за лечебния процес. В случаите на трансплантация могат да се плащат и разходи, свързани с  , включително неродствен, изследвания на донора, вземането на органа/стволовите клетки и тяхното транспортиране, лекарствени продукти и медицински изделия, необходими за предоперативното лечение, реанимацията и следоперативния период. и да ги прилагат към документите си, с които кандидатстват за финансиране за лечение в чужбина. При тях ще се търси мнението само на един специалист, които да се произнесе нужно ли е лечението извън България, като ще се взима второ мнение само \"при необходимост\" за всеки конкретен случай. Не се предвижда касата да плаща за човек, който да ги придружава при лечението в чужбина. Изрично е записано, че разходите на касата за тези дейности ще се финансират със средства от  , предоставени чрез бюджета на Министерството на здравеопазването. НЗОК ще публикува на интернет страницата си тримесечни отчети за извършената дейност, както и за предоставените средства за заплащане за услуги. Предвижда се да може и   на заявленията.", "date": "2019.02.25", "title": "Здравната каса набеляза правилата, по които ще покрива лечението на деца в чужбина"}
{"url": "https://www.dnevnik.bg/sviat/2019/02/25/3395538_ruski_investicionen_fond_poiska_putin_da_poeme_kontrol/", "text": "Инвестиционният фонд \"Беринг восток\" (Baring Vostok) помоли в открито писмо руския президент Владимир Путин да поеме под личен контрол наказателното дело срещу основателя му Майкъл Калви и останалите служители, обвинени в измама, предаде ТАСС. \"Молим Ви с цел осигуряване на всестранно, независимо и обективно разследване да вземете под личен контрол наказателното дело\", се посочва в писмото, публикувано на сайта на фонда. Авторите отбелязват, че \"напоследък в Руската федерация съдът и правоохранителните органи са създали практика срещу заподозрени и обвиняеми по наказателни дела в сферата на предприемаческата дейност да се прилагат мерки за неотклонение, несвързани със задържане под стража\". \"Даденото правоприлагане изключва възможността върху бизнес партньори да се оказва натиск в рамките на корпоративни спорове. Въпреки изискванията на законодателството срещу посочените граждани (заподозрените по делото - бел. ред.) съдът избра мярка за неотклонение задържане под стража\", се посочва в писмото. Майкъл Калви е задържан до 13 април и срещу него е отправено обвинение за измама, извършена от организирана група или в особено голям размер. Според разследващите той е организирал схема, при която през 2015 г. кредит от 2.5 млрд. рубли, получен от Първо колекторско бюро (ПКБ) от банка \"Восточний\", е бил прихванат срещу компенсации под формата на акции на ПКБ. Твърди се, че Калви е въвел в заблуждение съвета на директорите на банката за стойността на акциите. Те са били оценени на сума, равняваща се на дълга, докато реалната им стойност е била 600 хил. рубли. По този начин парите от кредита на практика са били присвоени. Освен срещу Калви делото се води и срещу служителите на \"Беринг восток\" Ваган Абгарян, Филип Делпал и Иван Зюзин, както и срещу бившия председател на банка \"Восточний\" Алексей Кордичев и ръководителя на ПКБ Максим Владимиров. \"Беринг восток\" е сред най-старите инвестиционни фондове, работещи в Русия, като е специализиран и в инвестиции в други страни от Общността на независимите държави. От 1994 г. фондът е инвестирал над 2.4 млрд. долара в проекти в сферата на финансовите услуги, петролно-газовия сектор, телекомуникациите, медиите и потребителския сектор. Банка \"Восточний\" е сред компаниите, в които той е акционер.", "date": "2019.02.25", "title": "Руски инвестиционен фонд поиска Путин да поеме контрол над делото срещу основателя му"}
{"url": "https://www.dnevnik.bg/razvlechenie/2019/02/25/3395547_rami_malek_stana_purviiat_muj_ot_arabski_proizhod_vzel/", "text": "Рами Малек стана първият актьор от арабски произход, взел най-високото отличие на академията. При това той едва не пропусна ролята – първоначално за нея беше обмислян  Саша Барън Коен , преди несъгласие с членовете на \"Куин\" да провали това сътрудничество. Китаристът на бандата Брайън Мей предпочиташе да вземе Бен Уишоу, но в крайна сметка ролята на Фреди Меркюри отиде при Малек. \"Най-страшните начинания, които съм подхващал в живота си, винаги са били най-удовлетворяващите\", каза той в интервю за \"Гардиън\". Първо поколение американец Възходът на 37-годишният актьор беше светкавичен – преди  \"Бохемска рапсодия\"  Малек бе най-известен с ролята си в сериала Mr. Robot, където играеше хакера с проблеми в социализацията Елиът Андерсън. Той взе \"Еми\" за тази си роля, а преди да получи тласък от нея, ролите му не бяха особено забележителни. Роден в семейството на египетски имигранти в Лос Анджелис, Малек е говорил арабски като дете и е възпитан в коптското християнство, казва за себе си, че е и \"една осма грък\". Има брат-близнак на име Сами, който е по-малък с 4 минути. Той е учител, а по-голямата им сестра - Ясмин, е лекар. Разказва, че е израснал в мултикултурна среда сред латиноси, филипинци и азиатци и му е било трудно \"да си създаде чувство за идентичност\". Учил е в католическа гимназия, после става бакалавър по изкуствата в Университета на Евансвил. Близкоизточният му произход се оказва както благословия, така и проклятие в търсенето на роли. В началото той играе фараон във филмите \"Нощ в музея\", египетски вампир в сагата \"Здрач\" и терорист в \"24\". Последната роля прелива чашата и след нея той спира да приема роли на араби злодеи. Част от моята история се пише в момента... Малек признава, че не може нито да танцува, нито да пее и във филма \"Бохемска рапсодия\" гласът на  Фреди Меркюри  се чува в оригинал. \"Мисля си, че никой не е искал да слуша мен, хората биха се радвали да чуят г-н Меркюри\", казва той. \"Бързо осъзнах, че никой не може да пее като него, аз особено. Трудно е да пратя гласа си в тези високи ноти, в един момент той се пречупва, и се пречупва особено бързо, когато се опитвам да стигна неговите висини.\" \"Може и да не съм бил очевидният избор, но предполагам, че се получи\", каза актьорът след като взе статуетката си. От сцената той благодари на групата за шанса да се превърне в малка част от тяхната музикална история и наследство и че филмът разказва за един гей емигрант, който се бори за гласа си и правото да докаже себе си. Малек допълни, че е първо поколение американец в семейство на емигранти от Египет. \"Част от моята история се пише в момента, затова благодаря на всеки, който повярва в мен. Ще ценя този момент до края на живота си\", каза още актьорът. Целувката на оскарите Целувката между Рами Малек и неговата приятелка Люси Бойнтън беше обявена в социалните мрежи като \"целувката на вечерта\". Двамата се запознават на снимачната площадка на \"Бохемска рапсодия\", където тя играе първата любов на Фреди Меркюри Мери Остин, а на всички церемонии, в които излизаше на сцената да получава награда от лятото насам, Малек неизменно благодареше на Бойтън и казваше колко я обича. Така се случи и на оскарите: \"\"Ти си сърцето на филма, Люси Бойнтън. Ти си изключително талантлива. Ти улови сърцето ми\". Сега Малек вероятно ще има богат избор от роли, макар че успехът на \"Бохемска рапсодия\" изненада индустрията. Засега единственият му предстоящ филм е \"Пътешествието на доктор Дулитъл\", където ще озвучава горилата Чи Чи. Но той е все още млад. Малек и Еди Редмейн са единствените актьори, родени след 1979 г. и получили \"Оскар\" за главна мъжка роля.", "date": "2019.02.25", "title": "Рами Малек - първият актьор от арабски произход с \"Оскар\" за главна роля"}
{"url": "https://www.dnevnik.bg/evropa/evropeiski_parlament/2019/02/25/3395553_italianskata_kraina_desnica_se_nadiava_na_nov_sujuz_na/", "text": "Крайнодясната партия \"Италиански братя\" се присъедини към Алианса на консерваторите и реформистите в Европа (АКРЕ) с цел да сформира широк десен съюз в следващия Европейски парламент след изборите през май, предаде EurActiv. Целта на \"Италиански братя\" е да убеди десноцентристката Европейска народна партия (ЕНП) да се откаже от \"голямата коалиция\" със социалистите и либералите в европарламента и да сформират нов десен съюз след вота. \"Италиански братя\" направи официалния си дебют като нова партия в европейското консервативно семейство на 22 февруари на конгреса на АКРЕ в Рим, намеквайки, че ще се присъедини към парламентарната група на Европейските консерватори и реформисти (ЕКР) в следващия парламент. Според  първите прогнози  за местата \"Италиански братя\" се очаква да спечели четири места, а ЕКР да намалее от 75 до 51 места заради Брекзит и излизането на британските тори от парламентарната група. Десен съюз Лидерът на \"Италиански братя\"  Джорджа Мелони  каза: \"Ще работим с всички консервативни групи, за да преодолеем разделението между десноцентристките партии в ЕНП и популистите, прогонвайки левицата и Макрон в периферията на европейската политика.\" Мелони добави, че в случай на разрив между ЕНП и партията на унгарския премиер Виктор Орбан \"Фидес той ще бъде приет, защото \"ЕКР е \"Фидес\". В предишни свои изявления тя е казвала, че смята Орбан за модел за италианската десница, защото \"той служи на интересите на хората, защитава християнската идентичност на Европа, като казва \"не\" на процеса на принудителна ислямизация, и не се страхува да се бори срещу финансовата спекулация\". В края на миналата седмица ВМРО също се присъедини към Алианса на европейските консерватори и реформисти.", "date": "2019.02.25", "title": "Италианската крайна десница се надява на нов съюз на консерваторите след евроизборите"}
{"url": "https://www.dnevnik.bg/sviat/2019/02/25/3395561_severna_koreia_moje_e_sred_golemite_ikonomicheski_sili/", "text": "Северна Корея може да е сред големите световни икономически сили, ако се разоръжи, каза президентът на Съединените щати Доналд Тръмп, използвайки профила си в туитър. Два дни преди срещата с лидера ѝ Ким Чен-ун - втора за по-малко от година - Тръмп обясни, че страната има \"повече потенциал от всяка друга\" за бърз икономически растеж. Американският държавен глава коментира срещата в \"Туитър\" броени часове след като държавният секретар Майк Помпео обясни, че Пхенян продължава да е ядрена заплаха. \"И двамата очакваме да продължи напредъкът от първата среща в Сингапур\", написа още Тръмп. Ден по-рано той обясни на събитие за губернатори в САЩ, че е развил \"много, много добра връзка\" с Ким, предаде Би Би Си. Според експерти Тръмп ще е под натиск да бъде изготвено по-конкретно споразумение за ядреното разоръжаване на Северна Корея, тъй като предишните договорености бяха неясни. В интервю за Си Ен Ен, попитан дали Пхенян представлява ядрена заплаха, Помпео каза \"да\". Помолен да коментира думите на Тръмп с различно послание - че Северна Корея не е ядрена заплаха - той отвърна, че държавният глава не е казвал това. Американският президент  направи коментара след срещата си  с Ким в Сингапур през юни.", "date": "2019.02.25", "title": "Северна Корея може да се нареди сред големите икономически сили, обяви Тръмп"}
{"url": "https://www.dnevnik.bg/video/2019/02/25/3395563_video_soni_predstavi_nova_xperia_s_format_na_kino_ekran/", "text": "В опит да навакса изоставането от южнокорейските и китайските си конкуренти японската компания \"Сони\" (Sony) демонстрира нови устройства с дисплей във формат 21:9, какъвто използват комерсиално успешните филми в киното. На Световния конгрес за мобилни устройства в Барселона бе показан новият флагман Xperia 1 с HDR OLED дисплей и оптимизирана технология от Bravia TV. Освен това смартфонът може да снима кадри и 4K видео в същия 21:9 формат. Мицуя Кишида, президент на Sony Mobile Communications, коментира, че компанията има богат опит в удовлетворяване технологичните изисквания на производителите на кино към образа и звука. \"Нашата нова Xperia (Експерия) ще предложи оригинални технологии с множество елементи на професионално равнище, за да създаде забавление, които може да ви осигури единствено \"Сони\", цитира думите му \"Ройтерс\". Дисплеят с формат 21:9 навлиза и в смартфоните от по-ниска категория Xperia 10 и Xperia 10 plus. Първите реакции са сдържани, като Бен Ууд от CCS Insight коментира, че засега не вижда как тези смартфони ще се откроят от останалите. \"Не сме убедени, че 21:9 е достатъчна промяна, независимо че \"Сони\" са много силни в съдържанието, което може да се гледа на такъв дисплей\", допълва той. Паоло Пескатори от PP Foresight смята, че това е крачка в правилната посока, \"но \"Сони\" продължава да стои пред огромни предизвикателства в съперничеството с конкуренти, които изкарват на пазара нови устройства с множество нови и богати елементи и на агресивни цени. В частност азиатските производители напредват почти невидимо и бързо увеличават пазарния си дял, както видяхме от последните корпоративни отчети на Huawei и Xiaomi\". -  Новата \"Експерия\"  е с процесор Qualcomm® Snapdragon™ 855 Mobile Platform3 - батерията е 3330 mAh - има камера с три обектива 12MP + 12MP + 12MP, суперширокоъгълен обхват и 2х оптично увеличение плюс 8MP камера за селфита - предлага се в 4 цвята с 6GB RAM памет и microSDXC до 512GB за съхранение.", "date": "2019.02.25", "title": "Видео: \"Сони\" представи нова Xperia с формат на киноекран"}
{"url": "https://www.dnevnik.bg/sport/2019/02/25/3395552_snimka_na_denia_drama_obrati_i_istoricheska_titla_za/", "text": "Молдовецът Раду Албот спаси три мачбола и влезе в историята на тениса след инфарктна победа срещу британеца Дан Евънс във финала на турнира от категория \"АТП 250\" в Делрей бийч (САЩ).  Състезателят от Кишинев стана първият представител на Молдова, който печели титла от световния тур на АТП.", "date": "2019.02.25", "title": "Снимка на деня: Драма, обрати и историческа титла за молдовския тенис"}
{"url": "https://www.dnevnik.bg/detski_dnevnik/2019/02/25/3395600_elektronni_uchebnici_shte_ima_i_za_desetoklasnicite/", "text": "През новата учебна година десетокласниците ще имат възможност да учат и по електронни учебници, съобщи издателство \"Просвета\", цитирано от БНР. Те ще покриват изискванията за съдържание на Министерството на образованието и науката и ще бъдат съобразени с учебната програма. От началото на тази учебна година децата от 1-и до 7-и клас могат да използват  безплатно електронно четимите варианти на хартиените учебници . Те са в pdf формат и могат да се ползват през компютри, мобилни телефони или таблети. Достъпни са както на сайтовете на издателствата, така и на официалния сайт на образователното министерство. Това беше една от мерките  за справяне с проблема с тежките ученически раници . Целта е всяко дете да има достъп до електронно четимите учебници безплатно и да не се налага да носи хартиеното тяло в училище. За тази мярка МОН отпусна допълнителни средства, като по този начин се облекчиха първо най-малките ученици. Платени остават електронните учебници на издателствата, които са различни от хартиените и имат включени интерактивни игри, упражнения и други.", "date": "2019.02.25", "title": "Електронни учебници ще има и за десетокласниците през новата учебна година"}
{"url": "https://www.dnevnik.bg/razvlechenie/2019/02/25/3395707_ne_moga_da_poviarvam_che_film_za_menstruaciia_specheli/", "text": "Добър вечер и добре дошли на наградите на академията за милионен път! Ние не сме водещите, но ще се помотаем наоколо по-дълго, за да може хората, които утре ще прочетат USA Today, да си помислят, че сме били! Така комедийната актриса Тина Фей откри снощната церемония по връчването на оскарите. \"Зелената книга\"  взе три награди, сред които най-голямата - за най-добър игрален филм. Филмът за покойния вокалист на \"Куин\" - \"Бохемска рапсодия\", очаквано донесе \"Оскар\" за главна  мъжка роля на Рами Малек , а лентата се превърна в заглавието с най-много отличия за вечерта - общо четири (за звуков монтаж, за филмов монтаж и за смесване на звука). Нямаше водещ, връчващите награди и победителите имаха възможност да кажат по няколко думи, но в ограничено време, така че тази година забележителни речи нямаше. Въпреки това в. \"Гардиън\" събра най-добрите цитати и шеги от церемонията. \"Днес няма водещ. Няма да има категория \"популярен филм\". И Мексико няма да плати за стената\", каза актрисата Мая Рудолф. (Миналата година академията обяви, че ще връчи награда за \"популярен филм\", и месец по-късно се отказа, за да обмисли допълнително идеята.) \"Не пускайте тоя часовник!\", кресна режисьорът  Спайк Лий , започвайки да чете речта си. Изказванията бяха ограничени, но мнозина наградени надвишиха определеното им време и се наложи да микрофоните им да бъдат спрени. По-късно той коментира: \"Всеки път, когато някой вози някого, губя.\" Думите му дойдоха по повод това, че през 1990 г. негов филм бе номиниран за най-добър сценарий, но не спечели. В същата \"Да возиш мис Дейзи\", а сега –  BlacKkKlansman,  загуби от \"Зелената книга\", като и двата филма разказват за расовото неравенство в САЩ и главните герои са шофьори. \"Аз съм син на имигранти от Египет. Аз съм първо поколение американец. Част от историята ми се пише сега\", каза Рами Малек, който стана първия актьор от арабски произход, получил \"Оскар\" за главна роля за превъплъщението си във Фреди Меркюри. \"Не съм се разплакала, защото съм в цикъл – не мога да повярвам, че филм за  менструация  току-що спечели \"Оскар\", каза със сълзи на очи Райка Зехтабчи, взимайки наградата си за кратък документален филм. Period. End of Sentence разказва историята на група индийки, научили се как да работят с машина, която произвежда евтини и биоразградими дамски превръзки. Това не само подобрява хигиената, но и помага да се преборят табутата около месечния цикъл, които все още са много силни в Индия. \"На всички смотани момичета, които се крият зад скицниците си, искам да кажа: не се бойте да споделяте историите си със света\", каза Доми Ши, която взе наградата за най-добър късометражен анимационен филм за Bao. \"Не ми омръзва да съм тук\", ликуваше Алфонсо Куарон – първият човек, спечелил наградите за режисура и операторско майсторство за един и същи филм - \"Рома\".", "date": "2019.02.25", "title": "\"Не мога да повярвам, че филм за менструация спечели\" и други цитати от оскарите"}
{"url": "https://www.dnevnik.bg/evropa/2019/02/25/3395712_germaniia_e_platila_na_437_bejanci_da_se_vurnat_v/", "text": "Германското правителство е дало пари на 437 бежанци, за да се върнат в родината си през 2018 г., показва документ, цитиран от ДПА. Правителството е защитило тази практика в отговор на искане за информация от депутат от партията \"Левите\", като е заявило, че \"сирийските граждани по никакъв начин не са насърчавани от федералните власти да напуснат страната, но наистина се финансират доброволни заминавания\". Новината беше съобщена две седмици след като в сп. \"Форин полиси\" беше публикувана информация, че сирийски гражданин в Германия е използвал държавни средства, за да се върне в родината си, защото не е могъл да доведе годеницата си в Германия. Според германското законодателство бракът е необходимо условие за събиране на семействата. Роднини заявили, че сириецът бил задържан от сирийските тайни служби след пристигането си в Дамаск и оттогава е в неизвестност. Ула Йелпке, която подала искането за информацията, каза, че много сирийци са поставени в подобна ситуация заради строгата политика на германското правителство по въпроса за събирането на семействата. \"Много от тях трябва да изберат или да останат с години отделени от своите най-близки роднини, или да се върнат при семействата си и да рискуват живота си във войната или заради преследване\", заяви тя.", "date": "2019.02.25", "title": "Германия е платила на 437 бежанци да се върнат в родината си през 2018 г."}
{"url": "https://www.dnevnik.bg/ot_vas/novini_ot_vas/2019/02/25/3395540_pustinna_roza/", "text": "Нарича се \"пустинна роза\", тъй като цъфти на сухи и слънчеви места. За родина се счита Южна Африка. Това е невисок храст (достига 35 см височина при саксийно отглеждане), с удебелен ствол и силно развита коренова система. Има едри цветове - червени, розови или бели.", "date": "2019.02.25", "title": "Пустинна роза"}
{"url": "https://www.dnevnik.bg/sviat/2019/02/25/3395705_suosnovateliat_na_edna_ot_nai-gledanite_televizii_v/", "text": "Политическият технолог и съосновател на една от най-големите частни руски телевизии Игор Малашенко е намерен мъртъв в Испания, съобщават източници на  \"Комерсант\" . Според някои медии 64-годишният Малашенко се е самоубил. Журналистът Тимур Валеев, работил с Малашенко в щаба, потвърждава информацията, правят го и двама неназовани източници на  РБК . Той е един от основателите на НТВ, която е сред първите частни телевизии в Русия, и между 1993 и 1997 г. е неин генерален директор. През 1996 г. е главен съветник в предизборната кампания на президента Борис Елцин. През 1997 г. става директор на съвета на \"Медиа-Мост\", учредена същата година и тогава притежаваща НТВ. Няколко години по-късно обаче каналът преминава в ръцете на \"Газпром медия\". Миналата година Малашенко оглавяваше щаба на телевизионната водеща Ксения Собчак, кандидатирала се за президент на изборите.", "date": "2019.02.25", "title": "Съоснователят на една от най-гледаните телевизии в Русия е намерен мъртъв в Испания"}
{"url": "https://www.dnevnik.bg/video/2019/02/25/3395626_video_biliardna_diplomaciia/", "text": "Премиерите на Великобритания и на Италия Тереза Мей и Джузепе Конте играха билярд преди двустранните си преговори в кулоарите на първата среща на върха на ЕС и Арабската лига в египетския курорт Шарм ел Шейх, предадоха британски издания и \"Евронюз\". Според \"Гардиън\" всеки от премиерите нанесъл по един удар в залата за билярд в хотела, в който били отседнали участниците във форума на върха. После Мей и Конте се оттеглили в стаята за двустранни разговори. Конте публикува видеото в профила си във \"Фейсбук\" с коментара, че Мей е \"безпомощна\", а заместник-министърът на финансите Елизабет Тръс, споделила клипа, добави, че се радва да види, че \"нищо не е махнато от масата\", пише \"Гардиън\". Това не е първият път, в който видеоклипове улавят Мей при несвойствена за нея дейност. Това се случи и когато тя танцуваше под звуците на песента Dancing Queen на АББА, излизайки за речта си на конференция на торите. На посещение в Южна Африка бе заснета също докато танцуваше, но после използва видеото, за да се шегува със себе си.", "date": "2019.02.25", "title": "Видео: Билярдна дипломация"}
{"url": "https://www.dnevnik.bg/biznes/2019/02/25/3395746_sobstvenikut_na_slunchev_den_iska_da_svali_drujestvoto/", "text": "Новият собственик на дружеството \"Слънчев ден\" възнамерява да го свали от търговия на Българската фондова борса. Това се разбира от съобщение на собственика - \"Съни тур\", до борсата и Комисията за финансов надзор, съобщава  \"Капитал\" . Купувачът е собственост на Ангел Палийски, който придоби контролния пакет в \"Слънчев ден\" в началото на годината. За утре е насрочено общо събрание на \"Слънчев ден\", на което трябва да се гласуват промени в управлението на дружеството. Вестникът посочва, че за да могат да се гласуват тези промени, собственикът би трябвало първо да е отправил търгово предложение към малките акционери за изкупуване на акциите им. Регулаторът обаче - Комисията за финансов надзор, не е отговорила на въпроси на изданието, така че не се разбира дали тази процедура е минала. А ако не е, комисията би трябвало да забрани гласуването на промени.  \"Слънчев ден\" от години работи оперативно на загуба. ", "date": "2019.02.25", "title": "Собственикът на \"Слънчев ден\" иска да свали дружеството от борсата"}
{"url": "https://www.dnevnik.bg/evropa/2019/02/25/3395792_es_prizova_za_izbiagvane_na_vunshna_voenna_namesa_vuv/", "text": "Европейският съюз призова днес за \"избягване на военна намеса\" във Венецуела и е в контакт с всички страни, участващи в настоящата криза, съобщи говорителят на върховния представител на ЕС по външната политика и сигурността Федерика Могерини, цитирана от \"Франс прес\" и БТА. \"Трябва да се избегне военна намеса\", каза днес Мая Кочиянчич на редовния брифинг на Европейската комисия, докато венецуелският опозиционен лидер Хуан  Гуайдо обсъжда в Богота с американския вицепрезидент  Майк Пенс и съюзниците си от Групата от Лима мерки за принуждаване на президента на Венецуела Николас Мадуро да напусне властта. Позицията на ЕС беше определена от външните министри на общността на среща миналия понеделник в Брюксел. \"Изключихме категорично всякаква подкрепа на ЕС или приемане на военна ескалация във Венецуела\", обяви Могерини след срещата. \"Предупредихме ясно, че няма да подкрепим и че ще осъдим твърдо всяка външна военна намеса\", предупреди вчера ръководителят на испанската дипломация Жозеп Борел в интервю за агенция ЕФЕ. Европейският съюз призовава за \"мирно и демократично решение във Венецуела, което очевидно изключва използването на сила\", и работи в тази посока в международната контактна група, каза днес говорителят на Могерини. Кочиянчич посочи още, че на 28 февруари ЕС ще обсъди провеждането на нова министерска среща на контактната група за положението във Венецуела, предаде ТАСС. Датата за нея още не е уточнена. Вчера американският държавен секретар Майк Помпео каза, че администрацията на президента Доналд Тръмп ще продължи да подкрепя опозиционния лидер Хуан Гуайдо, и  не изключи употребата на военна сила  от САЩ.", "date": "2019.02.25", "title": "ЕС призова за избягване на външна военна намеса във Венецуела"}
{"url": "https://www.dnevnik.bg/evropa/2019/02/25/3395486_germaniia_e_edna_ot_stranite_s_nai-golemi_polzi_ot/", "text": "Германия е една от страните, които са имали най-голяма полза от въвеждането на еврото, а за Италия и Франция еврото е довело до \"намаляване на просперитета\", сочи публикувано днес проучване, цитирано от ДПА. Берлинският Център за европейска политика прави изводите си, като е използвал методология, при която се изчислява какъв би бил брутният вътрешен продукт (БВП) на държавата, ако не е било въведено еврото. В проучването обаче са обхванати само осем от 19-те страни от еврозоната, отбеляза ДПА. Според авторите на анализа германският БВП е нараснал с около 1.9 милиарда евро (2.2 милиарда долара) благодарение на еврото, особено защото чуждестранните инвеститори са възприели страната като \"сигурно убежище\" за инвестиции след кризата в еврозоната през 2011 година. Италианският БВП е по-нисък с 4.3 милиарда евро, отколкото ако не беше въвеждано еврото, а БВП на Франция е с 3.6 милиарда евро по-малко според проучването. Еврото съществува от 1999 година, а през 2002 година в обращение са пуснати банкнотите и монетите. /БТА", "date": "2019.02.25", "title": "Германия е една от страните с най-големи ползи от еврото"}
{"url": "https://www.dnevnik.bg/sviat/2019/02/25/3395614_krizata_v_gurciia_svurshi_no_samo_na_hartiia/", "text": "Янис Пападополус повдига рамене, когато слуша политиците да говорят възторжено за края на кризата. Всичко вървяло добре, твърдят те. Но Янис се пита - за кого? Той работи във фирма, която почиства училища. Изкарва месечно около 560 евро - дневно чисти по 18 класни стаи. Той е убеден, че при управлението на Ципрас положението в страната изобщо не се е подобрило. \"И това правителство иска само да печели време - също както и всички предишни\", уверява той. Янис е живял 35 години в Германия. Следвал е биология, имал е работа. Връща се в Гърция, след като майка му се разболява тежко през 2010 година. И тогава идва първият шок - вижда как съседите се ровят в кофите за боклук, за да преживяват. Днес, десет години по-късно, не се вижда краят на кризата. Не го радват добрите новини от Атина: \"Държавата дължи на гражданите милиарди евро от данъци. И когато казват, че имат излишък, се питам къде е този излишък\", посочва Пападополус. Подем на хартия На хартия безработицата е намаляла значително - от 27.5% през 2013 г. на 18.6 на сто днес, но си остава най-високата в Европа. Младежката безработица пък е спаднала от 50 на 36.6 процента, но почти никой не се радва на това. Защото т.нар. растеж почти не се отразява на живота на хората в Гърция. И малцина са тези, които вярват на оптимистичните прогнози за изборната 2019 година. Никос Варзакелис е професор по икономика в университета в Солун. Той добре разбира песимизма на своите сънародници: \"Гръцкият народ не трябва да вярва, че икономиката ще расте сега бързо. Това ще отнеме още много време. Първо тук трябва да се установят нови фирми\", казва той. Точно това обаче не се случва. Тъкмо напротив. Особено в производствената сфера има сериозни проблеми. Защото фирмите, които бяха закрити в разгара на кризата, и тези, които изнесоха производството си в други страни, оставиха дълбока рана. Работниците масово напуснаха Гърция. Варзакелис изчислява щетите, нанесени от това на държавата, на 80 до 100 млрд. евро. Само от срива в строителния бранш са загубени около 500 хил. работни места. Индустрията, която е много важна за икономическата стабилност, както и секторът на традиционно силната хранително-вкусова промишленост и металостроенето също са много пострадали от кризата. \"Едно работно място в индустрията създава около десет други работни места в други сфери. Затова смятам за много важно, че ЕС иска да увеличи дела на индустрията на 20 процента от БВП\", казва той. В момента промишлеността произвежда едва 9 процента от БВП на страната. А това не е достатъчно за наваксване на ужасното изоставане през последните години. На малките фирми им е най-трудно Марилена Пападаки от Солун е държала заедно със съпруга си фитнес студио, но заради кризата хората просто не са имали пари, за да ходят на фитнес. И те са били принудени да затворят фирмата. По думите ѝ по-големият проблем на повечето фирми е свързан със застраховките. \"Те са много голямо перо\", казва Марилена. Тя говори за несправедливост при определянето на застрахователните премии: \"Вноските не зависят от приходите, а на базата на годините, през които си плащал осигуровки. Все едно дали имаш малка будка или супермаркет, плащаш наравно - дори да нямаш приходи\", казва тя. Междувременно завършилата история работи на свободна практика и пак трябва да плаща застраховки, защото за гръцката държава тя е фирма. Независимо че е здравно осигурена, Марилена си плаща в брой, когато ходи на лекар, защото иначе трябва да чака много дълго за преглед. Отделно от това са данъците. С предплащането за следващата година и ДДС от 24 процента половината от нейните приходи ги взима държавата. Като прибавим и застраховките, от всяко спечелено евро на Марилена ѝ остават чисти около 30 цента. Никос Варзакелис познава тези грижи на хората, които обаче съвсем не са единственият им проблем. Фирмите плащат не само данъци и застраховки, а и за отопление и ток. Освен това имат и административни разходи. \"Сложната гръцка бюрокрация генерира много високи разходи за фирмите\", казва той. По данни на гръцкия Съюз на индустриалците тези разходи съставляват 7 до 8 процента от БВП. Изтичане на мозъци Технологиите са най-бързоразвиващият се сектор в икономиката. Но и от тях Гърция не печели. \"Фирмите от сектора се изнасят в чужбина. По този начин и висококвалифицираните специалисти, които по време на кризата напуснаха Гърция, не могат да се върнат обратно\", казва той. А гръцките фирми, които остават в страната, страдат двойно - те са принудени да обучават млади специалисти, които после заминават за Великобритания или Германия, където заплатите са значително по-високи, добавя експертът. Не е само сегашният премиер Алексис Ципрас - също и неговите предшественици обещаваха да открият колелото наново. Никой от тях обаче не успя. Много гърци междувременно са силно разочаровани от Ципрас, който беше обещал една по-справедлива държава. През 2015 година имаше големи надежди, че един социално ориентиран премиер ще се пребори с корупцията и закостенелите институции. Сега обаче за Ципрас става напечено - през октомври в страната ще има избори. И само един Господ знае дали премиерът с неговото правителство на малцинството ще успее да издържи дотогава. И ако все пак се справи, дали през есента гърците ще бъдат склонни отново да му гласуват доверие.", "date": "2019.02.25", "title": "Кризата в Гърция свърши, но само на хартия"}
{"url": "https://www.dnevnik.bg/biznes/2019/02/25/3395816_jalbata_blokirashta_turski_potok_prez_bulgariia_e/", "text": "Свързаната с Христо Ковачки фирма \"Атоменергоремонт\" е оттеглила жалбата си срещу обществената поръчка аз изграждането на газопровода от турската до сръбската граница, известен като \"Турски поток\". По него \"Газпром\" планира да доставя суровината за Европа. Оттеглянето се вижда в регистъра на комисията. Търгът за 2.8 млрд. лв. бе обявен от държавната компания \"Булгартрансгаз\" на 21 декември, като срокът за приемане на оферти изтичаше на 15 февруари. Заради жалбата, подадена 3 дни преди крайния срок, поръчителят обяви, че спира поръчката. Сега от регистъра на антимонополния орган става ясно, че на 21 февруари дружеството, което по принцип се занимава основно с ремонт и поддръжка на ядрено оборудване и често печели поръчки на АЕЦ \"Козлодуй\", само е оттеглило жалбата си, съобщава  \"Капитал\" . Мотиви за оттеглянето не са посочени. Сега поръчката може да бъде възобновена с нов краен срок за получаването на оферти. В началото на февруари министърът на енергетиката Теменужка Петкова заяви, че правителството има готовност да въведе своята част от газопровода \"Турски поток\" до сръбската граница към началото на 2020 г., припомни днес ТАСС.", "date": "2019.02.25", "title": "Жалбата, блокираща \"Турски поток\" през България, е оттеглена"}
{"url": "https://www.dnevnik.bg/sport/2019/02/25/3395810_shefut_na_sudiite_cherveniiat_karton_na_levski_-_cska/", "text": "Председателят на Съдийската комисия към БФС Йордан Сталев смята, че червеният картон в  дербито между \"Левски\" и ЦСКА , показан на Едвин Джеси, е правилен. Ганаецът беше изгонен в сблъсъка със сините за удар срещу капитана на \"Левски\" Иван Горанов. Той обаче отказа да коментира други претенции на ЦСКА. \"Погледнато в цялостен мащаб, съдиите се справиха в това дерби. Решението  Владимир Вълков  да свири мача е изцяло мое и аз нося отговорност за него. Беше рисковано, но аз съм доказал, че съм човек, който обича да рискува\", започна шефът на съдиите пред \"Дарик радио\". \"Мога със задоволство да заявя, че съдийската бригада в тази ситуация (при червения картон) взе най-правилното решение, а това е червен картон за футболиста на ЦСКА. Вижда се от последните клипове, които бяха пуснати, че има удар в лицето на футболиста на \"Левски\", което е неспортсменско поведение, извършено е, без да има топка, и това по всички правила е червен картон\", добави Сталев. Шефът на комисията добави, че поздравява съдийската бригада, включително и четвъртия съдия Ивайло Стоянов, за взимане на \"най-правилното решение\". \"Негово е мнението (на Стоянов), а решението на Вълков.\" Сталев отказа да коментира ситуацията минута по-късно, когато Паулиньо удари в лицето защитника на ЦСКА Иван Турицов преди центриране при автогола на Стивън Перейра. Според шефа на съдиите \"най-важната ситуация е другата\". \"Съгласих се да коментирам най-важната ситуация в мача и тя е така. За всички други ще си запазя правото да не коментирам, защото все още нямам правото на съдийския наблюдател, който е моят заместник Георги Йорданов. Трябва да бъда коректен към него\", каза още Сталев. \"В ситуацията за червения картон подкрепям решението на съдиите, цялостно Владо Вълков има върху какво да работи. Има детайли, които ще разискваме. Той трябва да види и проумее това, което е направил. Има неща, които трябва да подобри. Има още три-четири ситуации в мача, които ние ще разглеждаме.\"", "date": "2019.02.25", "title": "Шефът на съдиите: Червеният картон на \"Левски\" - ЦСКА е правилен"}
{"url": "https://www.dnevnik.bg/video/novinite_na_bnt/2019/02/25/3395779_video_drugite_novini/", "text": "Гражданска инициатива за европейска намеса при застрашени паметници на културата", "date": "2019.02.25", "title": "Видео: Другите новини"}
{"url": "https://www.dnevnik.bg/zdrave/2019/02/25/3394340_redki_li_sa_redkite_bolesti/", "text": "Те не се разпознават от лекарите, диагностицират се трудно и бавно, понякога дори с години, а науката не разполага с изобилие от информация за тях, което води до некачествени медицински грижи и липса на лекарства в България. Това са редките болести. Те могат да са генетични, автоимунни, ракови и инфекциозни, като над половината засегнати от тях са деца. Макар че някои от тях могат да се обобщят като състояния, които засягат по-малко от 5 на 10 000 (или 1 на 2000) души население, други се срещат по-често и не са за пренебрегване. Затова в медицинските среди през последните години активно се работи за сътрудничество между лекари от различни държави, самите пациенти и бизнеса. \"Възможно е един лекар да не срещне никога пациент с рядко заболяване по време на професионалната си практика, но още по-вероятно е да срещне такъв и да не го разпознае\", казва проф. д-р Виолета Йотова, детски ендокринолог, ръководител на Първа детска клиника и ръководител на Експертен център по редки ендокринни болести. Това е така, защото редките заболявания се диагностицират трудно и късно. Един пациент ще посети средно 7.3 специалисти, преди да получи диагноза, уточнява проф. Йотова. Причините за възникване на болестта често са неясни. Най-често това са генетично обусловени болести (синдроми), половината от които засягат деца. Освен това те не са познати на много от лекарите. \"Не се научават в курса по медицина и практиката не ги затвърждава\", заявява проф. Йотова. Приоритет в медицината често са болести, които засягат голям брой хора и водят до смърт – онкологични болести, диабет, сърдечно-съдови заболявания. След това фокусът пада върху състояния, нарушаващи качеството на живот – травми или хронични болести. Така редките болести остават пренебрегнати. Междувременно в света има над 8 хил. такива заболявания\", уточнява проф. Йотова и допълва, че за болните с редки болести у нас няма точна бройка. По данни на Европейската комисия те се отразяват на ежедневието на около 30 млн. души в ЕС. \"Страданието в семействата, свързано с редките болести, бих оприличила на блъскане на глава в стена – като се започне със самото начало, при търсене на диагнозата, до създаването и достъпа до лечение. Към това добавяме и ежедневните трудности с храненето, отглеждането, отблъскване на отчаянието и прегарянето, до отношението на близките, микросредата и на обществото\", обяснява Йотова. Тъй като над 80% от всички редки болести са генетични и над 50% засягат деца, има няколко ключови начина да се минимизират рисковете от тях, доколкото е възможно. Избягването на близкородствени и териториално органичени бракове, пренаталната диагностика, въвеждането на неонатален скрининг за ранна диагноза и навременно започване на лечението при все повече заболявания са сред въпросните мерки, уточнява проф. Йотова. Съдействието между различните страни е една от основните стъпки за по-ефективното диагностициране на редките болести и натрупването на повече познания за тях. На европейско ниво се изграждат т.нар. референтни мрежи, които дават възможност на международни експерти да обменят опит. Чрез мрежите се цели да се подкрепят изследванията чрез мащабни клинични проучвания и да се допринесе за разработването на нови лекарства, като ресурсите за това се делят между държавите. Първите от тях започнаха работа през 2017 г. с участието на повече от 900 високоспециализирани здравни звена от над 300 болници в 26 страни от Европейски съюз и те вече са видими, уточнява проф. Йотова. В тези мрежи пациенти и лекари работят в симбиоза и така се обменя повече информация из целия евросъюз. \"Напредналите в икономическо и в демократично отношение части от света почувстваха необходимост да се обърнат с лице към редките болести едва преди около едно десетилетие\", продължава проф. Йотова. Напредъкът в технологиите в областта на генетиката, генната терапия, информационните технологии и метаданни също имат значение. Междувременно в България все още има ключови пропуски. Ръководителят на Експертен център по редки ендокринни болести дава пример с това, че в страната ни се провежда масов скрининг за заболявания – например за вродена надбъбречна хиперплазия, за които дори няма наличен медикамент у нас. Така, дори да изпише рецепта за правилното лекарство след диагноза, лекарят трябва да прати пациента и неговото семейство в чужбина, за да го закупят. \"Освен това се налага да им се обясни, че трябва да го внесат тайно през границата или в много малко количество, за да не бъде конфискувано!\", обяснява тя. Добрата новина е, че бизнесът си подава ръка с клиниките и така се осъществяват значими стъпки напред за по-ефективно диагностициране и лечение на редките болести. Един такъв пример е проектът на Pfizer – GrowInform ( www.growinform.org ). Екипи от поне трима лекари посещават изнесени клиники във всички градове на Източна България, в Габрово и Велико Търново, както и Кюстендил и Пловдив. В рамките на проекта се изпълняват скринингови програми за откриване на деца с нисък ръст (редките болести често са причина за проблемите с растежа при децата) и съответно чрез тях потенциални проблеми се идентифицират отрано. Разходите по проекта са много – както за създаването и поддръжката на уеб страница, така за организацията на симпозиуми, отпечатването на материали и т.н., разказва проф. Йотова. Тук се включва компанията Pfizer, която съдейства с финансирането. Малко преди края му през април специалистката оценява проекта като успешен, тъй като броят на децата с новодиагностицирани редки болести в клиниката й са се увеличили – до 2016 година откритите деца с дефицит на растежен хормон са максимум 8, а само за 2018 г. са диагностицирани 37. Другият проект, по който проф. Йотова работи, е отново с подкрепата на Pfizer се нарича \"Партньори за растеж\" (Partners4Growth). Той цели да се подобри достъпа и изравняването на възможностите за диагноза и лечение на редки болести, свързани с отклонения в растежа за децата в цялата страна. Инициативата стартира в началото на 2019 г. \"Важността на този проект се подчертава от факта, че в него детските ендокринолози от университетските клиники в страната са подкрепени отново от Българската педиатрична асоциация, която е и негов основен организатор. Очакваме първите резултати в края на тази година\", обяснява проф. Йотова.", "date": "2019.02.25", "title": "Редки ли са редките болести"}
{"url": "https://www.dnevnik.bg/sport/2019/02/25/3395852_hirurg_djoshua_se_zakani_da_preobrazi_liceto_na_milur/", "text": "Носителят на четири от петте световни титли в тежката категория Антъни Джошуа се закани да преобрази външния вид на Джарел Милър. Двамата боксьори ще се изправят един срещу друг на 1 юни в зала \"Медисън скуер гардън\" в Ню Йорк. Това ще е първият мач на Джошуа извън Великобритания. 29-годишният боксьор, който има 22 победи в 22 мача, имаше насрочен двубой на 13 април на стадион \"Уембли\" в Лондон, но  срещата с Дилиън Уайт беше отменена . \"Не разбирам от футбол, ръгби, НФЛ, баскетбол или кикбокс, но знам как да нокаутирам хора. Ще го изтръгна от душата му на ринга. Ще преобразя лицето и тялото му на 1 юни. Ще бъда твой хирург\", закани се Джошуа на пресконференция в Лондон. Британският боксьор смени тона и реши да отговори на нападките на Милър. Преди седмица пресконференцията в Ню Йорк завърши с напрежение и физически сблъсък. \"Той (Джошуа) вече не е най-силният. Дойдох във Великобритания и чувам името на Тайсън Фюри. Той (Джошуа) е глупак и не е готов да се изправи срещу мен\", каза Милър, който е спечелил 23 от 24-те си мача.  В мача на 1 юни Джошуа ще защитава и четирите си титли - на Международната боксова федерация (IBF), Световната боксова асоциация (WBA), Световната боксова организация (WBO) и Международната боксова организация (IBO). ", "date": "2019.02.25", "title": "\"Хирург\" Джошуа се закани да преобрази лицето на Милър"}
{"url": "https://www.dnevnik.bg/evropa/2019/02/25/3395822_hurvatiia_triabva_da_kandidatstva_za_evroto_tazi/", "text": "Хърватия ще изпрати тази година писмо с желание да се присъедини към механизма за подготовка за приемане на единната европейска валута, известен още като \"чакалнята за еврото\". Според управителя на централната банка Борис Вучич това би трябвало да стане до юли, за да позволи влизането в ERM2 през 2020 г. Вучич заяви това в понеделник в лекция \"Хърватските перспективи за еврозоната\" на дискусия в Хърватската академия на науките и изкуствата в Загреб и даде разяснения в разговор с журналисти след това. \"Нивото на задълженията на обществените институции стабилно намалява и се надяваме на положителен доклад от Европейската комисия за усилията ни да се справим с макроикономическите дисбаланси. След това - и след консултации с нашите партньори, Еврогрупата, Европейската комисия и Европейската централна банка - ще решим датата, на която да изпратим писмото. Но най-вероятно това ще се случи през второто тримесечие.\" Близо 80% от депозитите в Хърватия са в евро, което прави страната \"най-евроизираната\" от всички в ЕС, които не са част от еврозоната. Обменният курс на куната - националната валута, е обвързан с еврото, така че няма да изгубим кой знае колко суверенитет, допълва Вучич. Според него Хърватия фактически отговаря на изискванията за кандидатстване за членство и само донякъде има проблем със стабилността на обменния курс.", "date": "2019.02.25", "title": "Хърватия трябва да кандидатства за еврото тази пролет, обяви централният банкер"}
{"url": "https://www.dnevnik.bg/biznes/2019/02/25/3395860_goranov_predstavi_pred_poslanici_izpulnenieto_na_plana/", "text": "Министърът на финансите Владислав Горанов обсъди на работна среща с посланиците на страните от еврозоната и Дания напредъка по мерките в плана за действие за приемането на България във валутния механизъм ERM-ІІ и Банковия съюз, както и икономическото развитие на страната, съобщи пресцентърът на министерството. В срещата са участвали управителят на Българската народна банка Димитър Радев, заместник-председателят на Комисията за финансов надзор Бойко Атанасов и заместник-министърът на финансите Маринела Петрова.", "date": "2019.02.25", "title": "Горанов представи пред посланици изпълнението на плана за еврозоната"}
{"url": "https://www.dnevnik.bg/evropa/2019/02/25/3395454_romite_v_ungariia_neintegrirani_no_uspeshno/", "text": "Убийците пристигнали в полунощ, първо подпалили къщата, а когато семейството с две деца тръгнало да бяга от пламъците, нападателите открили стрелба по тях с пушки с рязана цев. 28-годишният баща Роберт Чорба и четиригодишният му син загинали, дъщерята оцеляла, макар и тежко ранена, а майката се отървала с по-леки наранявания. Друго чудовищно престъпление от серията расистки убийства на роми е извършено в селище на около 60 километра югоизточно от Будапеща. През 2008 и 2009 година там загинали общо шестима роми, а други 55 души, повечето от които също роми, били ранени, някои тежко. Успешна ромска интеграция? Тези убийства бележат връхната точка във вълната от антициганизъм в Унгария. Преди 10 години - в крайната фаза от управлението на едно корумпирано и хаотично социаллиберално правителство - навсякъде в Унгария маршируваха десноекстремистки групи, настоявайки за \"решаване на циганския въпрос\". Днес четиримата извършители на серията убийства са в затвора, а насилието срещу роми изглежда като далечен спомен от миналото. Правителството на Виктор Орбан вижда в това положително развитие в страната един от големите си успехи. Представители на управляващите подчертават, че правителство води безкомпромисен курс срещу десноекстремистките прояви и полага успешни усилия за интеграцията на ромите - най-вече чрез своята програма за социално подпомагане. Маргинализираното малцинство Критиците обаче гледат на интеграцията на ромите другояче. Те твърдят, че правителството на Орбан си е присвоило определена антициганска реторика, съобразявайки се с нагласите на своя електорат. От друга страна, ромите са изтласкани в периферията на обществото чрез регулаторно-политически социални мерки. \"Обществото се успокои, защото държавата осъществява това, което много хора си представят като твърд подход спрямо циганите\", казва ромският активист Аладар Хорват. Той е първият депутат ром от Либералната партия след края на диктатурата в Унгария. \"Много хора симпатизират на партията \"Фидес\", защото тя дисциплинира ромите\", споделя той. Опасни предразсъдъци Самият Орбан не е изявен противник на ромите, което обаче не му пречи да не е последователен в отношението си към тях. Навремето той бе казал, че ромите също трябва да работят, за да има в Унгария достатъчно данъкоплатци. \"От престъпност не може да се живее! Също и от социални помощи\", посочи тогава Орбан. Колективното заклеймяване на ромите като престъпници и мързеливци е широко разпространен унгарски наратив, който Орбан използва за послание към своите избиратели. Истинска интеграция? На практика в Унгария не е осъществена истинска интеграция и включване за повечето от живеещите в страната между 600 хиляди и 800 хиляди роми. Общественополезният труд е задължителен за получателите на социални помощи - който отказва да работи в комуналните услуги, губи правото на помощи. Според унгарските социолози комуналната дейност не е открила пътя към свободния трудов пазар за повечето участници. Законовите рамки позволяват на местното управление да контролира почти като полиция бедните хора, сред които има и много роми. При недостатъчна хигиена в домакинството или бягства на децата от училище бедните домакинства са заплашени от незабавно спиране на социалните помощи. А сегрегацията в училищата се е превърнала в неписан закон за много региони в Унгария. Докато бедните и ромските деца ходят в държавните училища, децата на заможните унгарци посещават частни училища, финансирани косвено от държавни фондации. Виктор Орбан обяви нова обхватна програма за подпомагане на семействата. В рамките на тази програма родителите могат да получават изгодни заеми, при положение че през последните три години са работили и са плащали данъци. Ясно е, че тези мерки не засягат ромите. \"Унгарската социална политика не се съобразява с живеещите в дълбока бедност, към които принадлежат и повечето роми\", казва бившият либерален депутат Йозеф Гуляш, който от десет години координира частна инициатива за подкрепа на оцелелите от серията ромски убийства. \"Включването на ромите в обществото е още по-безперспективно, отколкото в началото на новото хилядолетие. Положението на оцелелите от серията ромски убийства също показва това много отчетливо\", допълва той. Забравени Елизабет Чорба - майка на убития Роберт Чорба - се е примирила с мъката си. Тя живее с децата и внуците си само на няколко крачки от мястото на убийството в къща, плачеща за ремонт. Нейният съпруг е починал през 2013 година, а децата и внуците ѝ преживяват от нередовна работа на парче. Семейството получава редовна помощ само от инициативата на Йозеф Гуляш. Никой друг не се сеща за тях - нито от общината, нито някой политик се е сетил да се обади по случай навършването на 10 години от убийствата.", "date": "2019.02.25", "title": "Ромите в Унгария – неинтегрирани, но успешно дисциплинирани"}
{"url": "https://www.dnevnik.bg/biznes/2019/02/25/3395865_v_tervelsko_e_namerena_diva_svinia_s_afrikanska_chuma/", "text": "Българската агенция по безопасност на храните (БАБХ) констатира нов положителен случай на африканска чума при дива свиня в община Тервел, област Добрич. Това е вторият случай на заболяването у нас за 2019 г., съобщи агенцията.", "date": "2019.02.25", "title": "В Тервелско е намерена дива свиня с африканска чума"}
{"url": "https://www.dnevnik.bg/sviat/2019/02/25/3395820_gazprom_se_razdelia_s_dvama_zamestnici_na_glavniia/", "text": "Двама зам-председатели на \"Газпром\", които отговарят за външния и за вътрешния пазар, бяха отстранени днес от постовете си, след като работиха за енергийния гигант повече от 15 години. Решението за прекратяване на пълномощията на Александър Медведев и Валерий Голубев ще бъде взето от Съвета на директорите, се казва в съобщението на газовия монополист на Русия. Отива си от поста (но ще остане в холдинга) и още един от водещите ръководители - Всеволод Черепанов, който отговаряше за добива на газ, газов кондензат и петрол. Не се посочва кой ще ги наследи, но източник на РБК казва, че не е изключено Елена Бурмистрова (директорът на \"Газпром експорт\") да поеме външните пазари, а Павел Одеров - вътрешните. Само за Медведев, който е зам.-председател от 2005 г. насам, се знае, че отива в неправителствената лобистка организация Международен делови конгрес с централа в Берлин. Тази стурктура е основана през декември 1997 г. в Бон и към средата на 2018 г. има 121 членове от 25 държави. Президент е ръководителят на \"Газпром\" Алексей Милер, а вицепрезидент - Клаус Шефер от компанията \"Юнипер\". Сред целите си организацията поставя \"създаване на условия за непрекъснат диалог между политическите и бизнес средите\". Освен това 63-годишният Медведев ще влезе и в ръководството на футболния клуб \"Зенит\", където преди седмица бе назначен за президент. На това място бе Сергей Фурсенко, ръководителят на \"Газпром нефт\", който бе избран за президент на Руския футболен съюз. Любопитно е, че на 67-годишния Голубев се изказват благодарности за многогодишната и плодотворна работа, но за Медведев няма нищо. Руската версия на сп.\"Форбс\" определи преди време Голубев като \"колега на Владимир путин в КГБ\" и последен опонент на Алексей Милер, а Медведев като предпоследният опонент на ръководителя на корпорацията. Няма и мотиви за смяната, но събеседник на деловото издание \"Ведомости\" коментира, че \"това е лоша новина, защото те представляваха либералната опозиция - в добрия смисъл на думата - в ръководството. През 2009 г. сп. \"Тайм\" дори включи Медведев в списъска на Стоте най-влиятелни хора на планетата, тъй като през \"Газпром експорт\" преминава една трета от газа, използван в Европа. Но и двамата с Голубев са отвъд пенсионната възраст и има анализатори, които казват, че може би те си тръгват, защото компанията трябва да се адаптира към нови предизвикателства. Те са свързани със ситуация, в която ще играят значителна роля американският втечнен газ и решенията на властите в Киев. Бивш високопоставен ръководител в \"Газпром\" твърди пред РБК, че Медведев и Голубев не са участвали в оперативното ръководство през последните 3 години. Така с външния пазар се се заели Михаил Серьода (отговарящ за цялата европейска мрежа за продажби) и Елена Бурмистрова. Вътрешният пазар се е ръководел на практика от Кирил Селезньов, директор на \"Газпром межрегионгаз\".", "date": "2019.02.25", "title": "\"Газпром\" се разделя с двама ключови заместници на главния директор"}
{"url": "https://www.dnevnik.bg/bulgaria/2019/02/25/3395870_cvetanov_prizova_evropol_za_merki_sreshtu_hibridnata/", "text": "Председателят на Комисията по вътрешна сигурност и обществен ред Цветан Цветанов призова \"Европол\" да помага на националните правителства в борбата им с хибридната война и фалшивите новини, съобщи пресслужбата на Народното събрание. Цветанов е постоянен представител в Съвместната група за парламентарен контрол на агенцията и ръководи делегация на българския парламент за Четвъртата среща на групата в Букурещ днес. Цветанов коментира темата за заплахите от хибридната война като отбеляза, че ако само преди години балтийските държави са били единствените притеснени от този феномен, сега цяла Европа осъзнава това сериозно предизвикателство пред сигурността и демокрацията. Той подчерта, че демократичните общества са особено уязвими поради принципите за свобода на словото, но именно, за да съхраним тези свободи, които са естествена част от ежедневието на европейците, трябва да търсим начини за превенция и противодействие на хибридната война и фалшивите новини. В прессъобщението се добавя, че Цветанов е поискал \"Европол\" да провери как в съгласие с мандата си на европейска агенция може да подпомогне националните правоприлагащи органи в тази трудна задача. Преди дни стана известно, че  до края на месеца ще заработи  правителственото звено за борба с дезинформацията. Звеното ще бъде в структурата на Министерския съвет, като за него ще отговаря вицепремиер - най-вероятно Томислав Дончев, научи \"Дневник\" в началото на февруари. Създаването му е заложено в съвместния план за действие на Европейската комисия и Европейския парламент, приет през декември миналата година. Засега не е известно дали и какъв персонал ще има българската структура, какви технически и експертни възможности ще използва и къде ще бъде разположена. Български депутат коментира за \"Дневник\", че нито една от службите ни за сигурност не работи целенасочено срещу разпространението на дезинформация и фалшиви новини. Управляващата партия обаче събирала данни за кампаниите и центровете, разпространяващи ги у нас, които заместник-председателят на ГЕРБ Цветан Цветанов предавал на партньорски служби. Върху тези данни се изработва и предизборната стратегия на ГЕРБ за Европейските избори, твърди още източникът на \"Дневник\". България все още не участва в центъра на НАТО и ЕС в Хелзинки Hybrid CoE, който също има цел да открива хибридни заплахи. В него вече са включени 20 други страни, членки на двете организации, като Румъния се присъедини на 14 ноември 2018 г. На сайта, създаден от службата на върховния представител на Европейския съюз по въпросите на външните работи Федерика Могерини –  https://euvsdisinfo.eu/ , който събира случаи на деизинформация и ги анализира - в последните месеци няма описани такива, отнасящи се за България. Това, че там няма, не значи, че такава информация не се събира, коментира за \"Дневник\" източник от Министерството на външните работи. Според него центровете за фалшиви новини, които са свързани в България, са няколко. САЩ наблюдават с голямо притеснение опитите на Русия да манипулира медийната среда в България с фалшиви новини, тъй като това може да повлияе на хода на изборите, каза в интервю за българската секция на \"Свободна Европа\" посланикът на САЩ в България Ерик Рубин. ", "date": "2019.02.25", "title": "Цветанов призова \"Европол\" за мерки срещу хибридната война и фалшивите новини"}
{"url": "https://www.dnevnik.bg/sviat/2019/02/25/3395868_sasht_sankcioniraha_gubernatori_vuv_venecuela_guaido/", "text": "Съединените щати въведоха санкции срещу четирима губернатори на венецуелски щати като част от кампанията за натиск върху управлението на Николас Мадуро, след като той блокира достъпа на помощи до страната, предаде \"Ройтерс\". Вашингтон също така поиска от Съвета за сигурност на ООН да се събере спешно утре, за да обсъди ситуацията във Венецуела. Засегнатите губернатори управляват щати по границата с Колумбия (Омар Хосе Прието в Сулия и Рамон Алонсо Карисалес в Апуре) или морската граница, частично затворена, за да попречи на доставки на помощи от карибски острови (Хорхе Луис Гарсия във Варгас и Рафаел Алехандро Лакава в Карабобо). От санкционираните двама са заемали преди влиятелни постове - Карисалес е бивш министър на отбраната, а Гарсия е бил началник на армията. Съобщението на министерството на финансите съвпадна с  посещение на вицепрезидента на САЩ Майк Пенс в Богота . Там той се срещна с председателя на парламента и обявил се за президент на Венецуела (и  признат от десетки държави ) Хуан Гуайдо на заседание на т. нар. Група от Лима - формат на латиноамерикански държави и Канада, търсещи решение на кризата. \"Между касапница и спасяване на животи\" \"Призоваваме всички страни от Групата от Лима да замразят активите на (петролната компания на Венецуела) PDVSA. Второ, да прехвърлите собствеността на венецуелски активи в страните си от поддръжниците на Мадуро към правителството на Гуайдо,\" каза Пенс. Той също така призова страните да ограничат издаването на визи за приближени на Мадуро и да гласуват, за да признаят избраник на Гуайдо за представител на Венецуела в Междуамериканската банка за развитие. Това е най-големият кредитор на проекти за развитие в района на Латинска Америка и Карибите. \"Тиранитът танцуваше в Каракас, докато последователите му изгаряха камиони, пълни с храни и лекарства,\" каза още вицепрезидентът, имайки предвид обръщение във Венецуелската столица, направено от Мадуро по-рано през деня. \"Дилемата е между демокрация и диктатура. Между касапница и спасяване на животи. Между създаване на целенасочено политическо напрежение и разрешаване на кланета като това, което се (извършва) днес във Венецуела,\" каза Гуайдо, цитиран от \"Ел паис\". Най-малко триста души бяха ранени при опита за вкарване на хуманитарни помощи от Колумбия и Бразилия. Най-малко трима са загиналите при сблъсъци на границата с Бразилия. В резултат на събитията чавистките власти във Венецуела  скъсаха отношения с Колумбия , която опита да помогне за доставянето на помощите и чийто президент Иван Дуке е противник на Мадуро. САЩ и други държави изпратиха хуманитарни помощи в страната, напусната от над 3 млн. души на фона на икономическия срив от последните години. Според Мадуро доставките с храни и медикаменти само създават предлог за военна интервенция в страната. Вашингтон е на друго мнение - финансовият министър Стивън Мнучин каза, че санкционираните са \"застанали на пътя на хуманитарна помощ от сериозна необходимост и са удължили страданието на венецуелския народ\". Организацията, в която Гуайдо представлява Венецуела Групата от Лима се състои от общо 15 държави. Едната от тях е Венецуела, но представлявана от екипа на Гуайдо, а не от правиелството на Мадуро. От останалите почти всички (без Гвиана) признават Гуайдо за президент на страната - Аржентина, Бразилия, Канада, Чили, Колумбия, коста Рика, Гватемала, Хондурас, Мексико, Панама, Парагвай и Перу. \"В Групата от Лима се борим за мирно решение\", каза зам.-външният министър на Перу Уго де Села при откриването на срещата. Той подчерта, че съобщенията, че в групата имало разделение дали да се използва сила, са фалшиви, предадоха \"Ройтерс\" и БТА. \"Нееднократно потвърждавахме ангажимента си за демократичен преход и за възстановяване на конституционния ред във Венецуела\", каза ръководителят на колумбийската дипломация и домакин на срещата Карлос Олмес Трухийо, цитиран от АФП. Трухийо добави, че с подкрепата на Групата от Лима някои държави, между които Колумбия, са направили \"важно усилие, за да улеснят създаването на хуманитарен коридор за внасяне на международна помощ, за да облекчат, поне донякъде, тежката ситуация, в която са изпаднали венецуелците\". Колумбийският дипломат осъди действията на правителството на Мадуро, което е реагирало \"с използване на сила и с масови нарушения на човешките права\". Трухийо нарече това \"неприемливо\" и каза, че \"венецуелците никога не са били толкова близо до възстановяване на демокрацията\", предаде \"Ройтерс\". Зам.-министър Де Села посочи, че е дошъл моментът да се предприемат повече мерки за изолиране на режима и каза, че държавите от Групата от Лима са готови да заемат по-категорични позиции и да действат политически и финансово.", "date": "2019.02.25", "title": "САЩ санкционираха венецуелски губернатори, Гуайдо поиска край на \"касапницата\""}
{"url": "https://www.dnevnik.bg/video/2019/02/25/3395873_oskari_2019_nai-interesnoto_v_tri_minuti/", "text": "Деветдесет и първата церемония по връчването на наградите на Американската филмова академия \"Оскар\" продължи три часа, вмествайки се с усилие в наложените ограничения за продължителност на речите. Макар и доста по-вяла от предишни години, церемонията имаше своите вълнуващи моменти. \"Дневник\" събра в три минути любопитното в нея. Вижте го във видеото.", "date": "2019.02.25", "title": "Оскари 2019: Най-интересното в три минути"}
{"url": "https://www.dnevnik.bg/sviat/2019/02/25/3395877_asad_iznenadvashto_poseti_liderite_na_iran_za_pruv_put/", "text": "Сирийският президент Башар Асад посети Техеран, където се срещна с иранския върховен водач Али Хаменей и с президента Хасан Рохани. Това съобщиха сирийското президентство на страницата си в социалните мрежи и сирийската държавна телевизия, предадоха \"Франс прес\" и \"Ройтерс\". Това е първата визита на Асад в Иран от началото на сирийския конфликт през 2011 г. Техеран е важен съюзник на Дамаск в сирийската война. Сирийската държавна телевизия излъчи кадри от срещата на Асад с Хаменей и съобщи, че двамата лидери са се договорили \"да продължат сътрудничеството на всички равнища в интерес на двете приятелски страни\". Преди няколко години, седмици след началото на руската военна интервенция в Сирия, Асад  изненадващо посети колегата си  Владимир Путин в Москва. Това бе първото му известно пътуване в чужбина от избухването на гражданската война.", "date": "2019.02.25", "title": "Асад изненадващо посети лидерите на Иран за пръв път от началото на войната"}
{"url": "https://www.dnevnik.bg/photos/2019/02/25/3395761_fotogaleriia_svetovnite_snimki_na_denia_25_fevruari/", "text": "Поддръжници на опозицията в сблъсък със силите за сигурност на Венецуела на мост през границата със съседна Колумбия.", "date": "2019.02.25", "title": "Фотогалерия: Световните снимки на деня 25 февруари 2019 г."}
{"url": "https://www.dnevnik.bg/sport/2019/02/25/3395864_netfliks_razkritikuva_ferari_i_mercedes_zaradi_otkaz/", "text": "Платформата \"Нетфликс\", която ще излъчи документална поредица за  Формула 1 , оправда отсъствието на двата най-големи тима от шампионата \"Мерцедес\" и \"Ферари\". Продуцентите разкриха, че двата състава, които си оспорват титлата в последните сезони, са отказали достъп на екипите на \"Нетфликс\". \"Ферари\" и \"Мерцедес\" искаха да участват, но под други условия спрямо останалите тимове. Ние не бяхме съгласни с това\", каза продуцентът Пол Мартин пред \"Телеграф\". \"Моето мнение е, че те правят лоша реклама на спорта, като не участват\". Все пак от \"Ферари\" взимат малко участие в поредицата. Първоначалното решение е било променено през септември преди Гран при на Италия на пистата \"Монца\". От \"Нетфликс\" определят участието на Скудерията като минимално. От \"Мерцедес\" са отказали категорично, заявявайки, че \"са фокусирани върху това да победят \"Ферари\". \"Целта да спечелим световните титли включва вниманието на всички членове на отбора и ние стоим зад решенията, които взехме. Доволни сме от усилията, вложени през последната година\", каза говорителят на \"Сребърните стрели\". Документалната поредица, която носи името Drive to Survive, ще бъде разпространена от \"Нетфликс\" на 8 март. Това е седмица преди началото на първото състезание за  сезон 2019 в Австралия . Ще бъдат излъчени 10 епизода. Преди две години големият конкурент на \"Нетфликс\" сред платформите за стрийминг услуги \"Амазон\" пусна своя поредица, фокусирана върху \"Макларън\".", "date": "2019.02.25", "title": "\"Нетфликс\" разкритикува \"Ферари\" и \"Мерцедес\" заради отказ да участват в сериал за Формула 1"}
{"url": "https://www.dnevnik.bg/sport/2019/02/25/3395889_snimka_na_denia_zasilkata_na_federer_kum_titla_nomer/", "text": "Носителят на 20 титли в Големия шлем Роджър Федерер започна успешно в турнира в Дубай, където ще опита да спечели стотната си титла. Швейцарецът спечели с 6:4, 3:6, 6:1 срещу Филип Колшрайбер в първия кръг. Това е първо участие на Федерер след отпадането му в четвъртия кръг на Australian Open.", "date": "2019.02.25", "title": "Снимка на деня: Засилката на Федерер към титла номер 100"}
{"url": "https://www.dnevnik.bg/sviat/2019/02/25/3395887_dushteriata_na_govoritelia_na_putin_e_stajant_v/", "text": "Дъщерята на Дмитрий Песков - говорител на руския президент Владимир Путин, работи като стажант за френския евродепутат Емрик Шопрад и в това си качество има достъп до срещи при закрити врата и документи на институцията, съобщи  радио \"Свободна Европа\".  Името на Елизавета Пескова се появява на сайта на евродепутата, а самият той потвърждава пред радиото самоличността й. В имейл Шопрад уточнява, че като студентка Пескова \"няма по-малко права от другите младежи да участва в стаж като част от обучението си\". Шопрад е избран като представител на \"Националния фронт\" (сега \"Национален сбор\") на Марин льо Пен, но е напуснал партията през 2015 г., уточнява медиата. \"Свободна Европа\" припомня, че Шопрад е член на комисиите на Европейския парламент по външни работи и по сигурност и отбрана. Той участва в екипа международни наблюдатели на референдума в Крим след анексирането на полуострова от Русия, обявен от Общото събрание на ООН и близо 100 държави за недействителен. Според евродепутата обаче референдумът е законен. Като стажантка в Европарламента Пескова има неконтролиран достъп до сградите на институцията, може да посещава закрити заседания на парламентарните комисии и дори на други парламентарни групи. Тя има достъп до различни документи, а също и до мрежите на ЕП, уточнява медиата. Според публикации в руски медии 21-годишната дъщеря на Песков от години живее във Франция с майка си и двамата си братя.", "date": "2019.02.25", "title": "Дъщерята на говорителя на Путин е стажант в Европарламента"}
{"url": "https://www.dnevnik.bg/sviat/2019/02/25/3395896_iranskiiat_vunshen_ministur_podade_ostavka/", "text": "Иранският външен министър Мохамад Джавад Зариф обяви, че е подал оставка, съобщи \"Ройтерс\". Зариф, изиграл важна роля в ядреното споразумение между ислямската република и шест държави, от което САЩ се оттеглиха миналата година, написа в профила си в \"Инстаграм\", че се \"извинява за всички пропуски... през последните години за времето си като външен министър\" и благодари \"на иранската нация и представителите ѝ.\" В последно време Зариф бе подложен на атака от хардлайнери, които се противопоставят на Запада, след решението на президента Доналд Тръмп за отказ от споразумението и повторно въвеждане на премахнатите след сделката американски санкции. Полуофициалната американска агенция \"Тасним\" отбеляза, че някои източници са потвърдили оставката на Зариф, но не е сигурно дали президентът Хасан Рохани ще я приеме.", "date": "2019.02.25", "title": "Иранският външен министър подаде оставка"}
