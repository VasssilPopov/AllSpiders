{"url": "https://www.dnevnik.bg/sviat/2017/12/24/3103248_shte_bude_li_sauditska_arabiia_noviiat_posrednik_mejdu/", "text": "Покрай посещението на американския президент Доналд Тръмп в Близкия изток тази пролет някои дипломати се шегуваха, че той е осъществил първия директен полет от Израел  до Саудитска Арабия  и това може да е добро начало. Разбира се, идеята звучеше научнофантастично и все още звучи така, а и Рияд не признава държавата Израел и няма дипломатически отношения с нея. След  признаването  на Ерусалим за  столица на Израел  от САЩ, сближаването на Вашингтон със Саудитска Арабия и усилията за  сдържането на Иран  десетилетията на враждебни отношения може да бъдат последвани от нормализация. Най-малкото сигналите за това изобилстват и от двете страни, дали като сериозни намерения или като възможност за опипване на почвата и изследване на обществената реакция. Може би най-големият тест обаче ще е дали Саудитска Арабия ще получи някаква роля в опитите за решаване на наглед невъзможния израело-палестински въпрос. Сигнали Месеци наред израелски представители изразяват, в интервюта за медии или информации за срещи с арабски лидери, идеята, че е време за сближаване. Началникът на генералния щаб на израелските въоръжени сили  каза в интервю  за саудитския вестник \"Елаф\" - базиран в Лондон и периодично блокиран от Рияд - че Израел и Саудитска Арабия имат общи интереси срещу Иран и че Израел е \"готов да обмени опит със Саудитска Арабия и други умерени арабски държави\", както и \"разузнавателна информация за противопоставяне на Иран\". Самата идея за поставяне на Саудитска Арабия до \"умерени арабски държави\" в едно и също изречение би събудила недоумение във времето преди престолонаследникът Мохамед бин Салман да каже, че страната ще се завърне към умерения ислям и  че не е била на себе си  30 години. Ювал Стайниц, израелският министър на енергетиката, обяви пред медиите, че има контакти с кралството и макар израелските власти да не се срамуват от работата с Рияд и с други арабски столици, \"обикновено другата страна е тази, която е заинтересована да се пази тишина по въпроса.\" В интервю с египетската телевизия CBC саудитският външен министър Адел ал Джубейр опроверга това и припомни, че \"Саудитска Арабия няма отношения с Израел\". Той не би могъл да отговори по друг начин, а и публичното говорене за контакти с Израел би срещнало обществен отпор, би нанесло тежък удар върху имиджа на кралското семейство и би било осъдено от саудитското духовенство, което престолонаследникът Мохамед бин Салман така или иначе вече се налага да да сдържа в опитите си за \"либерализация\" в обществото. Според  в. \"Джерузалем пост\"  в последната година е имало подобни контакти и макар да са се срещали основно бивши разузнавачи (включително някогашни шефове на службите), повечето от действията им са били неопровержимо публични - ръкостискания, дискусии за политиката на Иран в синагога в Ню Йорк, на което е говорил и бившият шеф на саудитското разузнаване принц Турки ал Фейсал. \"Много е рано да се каже как ще се развият саудитско-израелските отношения, но докато няма раздвижване на палестинския фронт, е малко вероятно израелци и саудитци да работят заедно, било то в Ерусалим или Рияд,\" пише изданието дни преди признаването на Ерусалим за столица на Израел. Застъпниците на действието на Тръмп впрочем говорят за него именно като опит за \"раздвижване\" след години безизходица в мирния процес, освен за опит да се угоди на произраелското лоби в Конгреса и на част от гласоподавателите. \"Мохамед бин Салман да дойде в Израел\" Вероятно най-откровен в посланията си за сближаване със Саудитска Арабия е израелският министър на транспорта и разузнаването - Израел Кац. През юни той призова Саудитска Арабия да установи отношения с Израел, а по-рано този месец, също пред \"Елаф\", той каза, че е време да се създаде железопътна връзка между Израел и Саудитска Арабия, частично с помощта на Йордания, чрез разширяване на жезопътната връзка между Хайфа и Бейт Шеан до моста \"Шейх Хюсейн\", където е границата с Йордания, и Аман да свърже трасето със саудитските железници. \"Това изобщо не е мечта. Много скоро може да стане реалност,\" каза той. Кац привлече вниманието и с твърдението си, че Саудитска Арабия  трябва да води усилията  за помирение между Израел и арабския свят. Най-голям интерес обаче получи частта, която според самия министър е изрязана от интервюто: покана към принц Мохамед бин Салман да посети Израел и предложение Рияд да покани премиера Бенямин Нетаняху. Кац е потвърдил  пред в. \"Аарец\"  информацията, разпространявана от негов говорител, макар от \"Елаф\" да не са коментирали. \"Аарец\" междувременно е съобщавал няколко пъти за срещи между принца (по времето преди да стане престолонаследник) и израелски представители - включително в израелския град Ейлат през 2015 г. Това е далеч от официална покана за посещение на принца в Израел и според експерти откритите контакти между двете страни за момента изглеждат малко вероятни и те ще продължат да действат под повърхността. От друга страна източници на американската телевизия Ен Би Си твърдят, че \"дипломати от САЩ работят и двете страни, допускайки, че те говорят директно една с друга\", и че случващото се далеч не е изненада. Консултант по въпросите на Саудитска Арабия за Menas Associates, обратно, смята, че саудитците ще са още по-внимателни заради кризата с Ерусалим и контактите ще са съвсем незабележими. \"Посредник, приет от Израел\" Събитията от последните седмици подхраниха идеята за възможно \"израело-саудитско съглашателство\" и я превърнаха в теория на конспирацията, според която Саудитска Арабия е била част от плана за Ерусалим още от самото начало. Посещението на Доналд Тръмп в Рияд по време на първото му задгранично пътувана като президент на САЩ, оръжейната сделка за десетки милиарди долара. Застъпниците на тезата започнаха да тълкуват в същата посока и относително закъснялата и далеч не твърде остра реакция на Рияд след действията на Тръмп - много от другите мюсюлмански държави, особено претендиращи за тежест в Близкия изток, бяха далеч по-категорични. На последвалата конференция на Организацията за ислямско сътрудничество, свикана от Турция, представителят на кралството  беше на далеч по-ниско ниво  в сравнение с лидерите на държави като Йордания и Иран, които пристигнаха за срещата. На въпросния форум Турция опита да издигне кандидатурата си за нов защитник на палестинската кауза, призовавайки всички държави да признаят Източен Ерусалим за столица на Палестина. Дори външният министър на кралството беше предпочел друга среща - тази в Париж за борба с тероризма в Западна Африка. На пресконференция в София този четвъртък палестинският посланик Ахмед ал Мадбух каза, че след като САЩ са се отказали от ролята си на посредник в израело-палестинския конфликт,  се търси наследник на тази позиция . Попитан дали Турция или друга мюсюлманска държава би могла да получи такава роля, той не изключи това, макар да настоя, че ООН е предпочитаният партньор, защото в неговите рамки трябва да се реши и палестинският конфликт. Това е дългогодишната позиция на палестинците с аргумента, че Израел е държава, родена в ООН, и организацията има отговорност да помогне и на Палестина. В този смисъл схващането, че Израел - поне докато премиер е  Бенямин Нетаняху , а и след това - би приел проблемът да бъде решен в ООН, е  опровергавано в прав текст  от премиера, а и израелското правителство реагира гневно на последното решение в Общото събрание на ООН,  осъдило позицията  на САЩ. Мадбух същевременно изтъкна и аргумента, че не всяка мюсюлманска държава би била приета като посредник от Израел. Това със сигурност важи за Турция - от подиума на срещата на Организацията за ислямско сътрудничество той нарече страната \"държава на терора\". На форума в Турция беше и президентът на Палестинската автономия Махмуд Абас. Дни по-късно обаче той посети и Саудитска Арабия, формално за да набира международна подкрепа срещу решението на Тръмп. Според палестинската агенция \"Уафа\" Абас е поздравил \"твърдите позиции на кралство Саудитска Арабия за палестинския въпрос и правата на хората ни.\" И палестинската, а саудитската официални агенции предадоха думите на Крал Салман в подкрепа на палестинската кауза и на установяване на независима държава със столица Източен Ерусалим, с почти един и същи цитат. В Саудитска Арабия, чиито отношения със САЩ  се подобриха драстично  от началото на мандата на Доналд Тръмп като президент, обаче може и да имат друг дневен ред - израелски анализатори отбелязват, че Рияд е сдържан и внимателен в начина, по който осъжда решението на Тръмп, използвайки шаблонни фрази. Близкоизточният експерт Габриел Бен-Дор от Университета в Хайфа, цитиран от в. \"Джерузалем пост\", смята, че \"саудитците искат от Абас да укроти страстите и да спре да настройва всички срещу САЩ.\" Според Бен-Дор обаче и Саудитска Арабия, и Кувейт и Обединените арабски емирства целият по-скоро да запазят основната роля на Вашингтон в близткоизточния мирен процес, което ще им помогне да сдържат Иран - дейност, в която Израел на практика е \"стратегически партньор\". Джошуа Тейтелбаум, специалист по саудитски отношения в център за стратегически изследвания към университета \"Бар Илан\", пък смята, че престолонасделникът е подложен на натиск от САЩ, които искат Рияд да помогне в палестинския въпрос, а в замяна могат да върнат жеста с подкрепа в Йемен. От друга страна за Саудитска Арабия и имиджа ѝ активната работа с Абас е добре дошла, тъй като създава впечатление за координация във време, в което за арабския свят Рияд не изглежда като най-добрия приятел на палестинците. Алтернативни планове В началото на декември \"Ню Йорк таймс\" предложи друга теза за отношенията на Рияд с Абас. Вестникът съобщи за план, предложен от принц Мохамед бин Салман на Абас при друго негово посещение през ноември. Според тази идея държава с \"ограничен суверенитет\" и със столица, която не е Източен Ерусалим, може да се установи като компромисен вариант. Белият дом, Рияд и Рамала отхвърлиха информацията. Близо половин година по-рано, когато египетският президент Абдел Фатах ас Сиси посети Белия дом, в. \"Аарец\" и египетски медии заговориха за възможността да се случи \"сделката на столетието\", тъй като Тръмп е поискал от колегата си започне инициативи, които да ангажират Саудитскра Арабия в процеса. Въз основа на тези информации и на други срещи, проведени с участието на израелски представители, германският  в. \"Франкфуртер алгемайне цайтунг\" допусна , че Египет, Саудитска Арабия и Израел може да подготвят почвата дори за изпълнение на изоставен план за създаване на палестинска държава на територията на Северен Синай. В този план Саудитска Арабия би могла да бъде един от гарантите, тъй като след продажбата на два египетски острова на уахабитското кралство последното носи отговорност за Синай заедно с Египет. Трудностите на сближаването Не всички в арабския свят посрещат тези спекулации с радост - на футболен мач между Алжир и Саудитска Арабия в африканската държава част от публиката поддържаше огромен флаг с лицето на Тръмп, което преминава в това на Салман, а до тях е джамията \"Ал Акса\" в Палестина. \"Двете лица на една и съща монета,\" пишеше под изображението, определено от Рияд като \"прокатарска пропаганда\", а алжирския премиер му се наложи да се извини на монарха. Но като същия вид пропаганда, още преди кулминацията в изострянето на отношенията между Катар и другите страни от Залива, бяха тълкувани и информациите на свързани с Доха издания, според които под повърхността на гневните послания се осъществяват контакти в разузнаването, сигурността и отбраната между  Обединените арабски емирства , саудитците и Израел. Междувременно - също за арабска медия, базирана в САЩ - дойде и отговор от Саудитска Арабия, макар и не официален. Абдулхамид Хаким, влиятелен учен от изследователски център в Джеда, каза за телевизия \"Ал Хура\", че арабите трябва да приемат правото на Израел на претенции към Ерусалим, в седмица, когато телевизиите по цял свят показваха гневни палестинци по улиците, а мнозина от тях казваха пред камерите, че еврейската държава няма никакво право на съществуване. \"Трябва да приемем и осъзнаем, че Ерусалим е религиозен символ за евреите и че е точно толкова свещен за тях, колкото са Мека и Медина за мюсюлманите,\" каза той. В публикация през март за вашингтонски институт той пише, че \"арабското съзнание трябва да се освободи от наследството на (покойния египетски президент) Гамал Абдел Насър и наследството както на сунитите, така и на шиитите, които насадиха от политически интереси културата на омраза към евреите и отричането на историческите им права в региона.\" Освен това според него и Саудитска Арабия, и Израел са изправени пред \"опасност, подобна от нацизъм,\" идваща от Иран. Изглежда тихото стопяване на ледовете вече се \"прелива\" и при съседите на Саудитска Арабия в Залива. Миналата седмица делегация от 25 души от Бахрейн направи безпрецедентно посещение в Ерусалим (редом с мюсюлманите в групата имаше и представители на други религии) и гостуваше на центъра \"Симон Визентал\", отразено  предимно в израелски медии . Последният пък организира пътуване до страната за група израелски бизнесмени другия месец. Макар в делегацията да нямаше правителствени служители, петдневното посещение имаше благословията на крал Хамад ал Халифа. Самият монарх се срещна с представители на \"Визентал\" през февруари в столицата Манама, а гостите по-късно обявиха, че той е изразил несъгласието си с кампанията за бойкот на Израел. Впрочем синът на краля вече веднъж е посещавал сградата на центъра в Калифорния. Основната тема на разговорите им според организаторите е била \"мирът и съвместното съществуване\", но както палестинци, така и правозащитни организации посрещнаха гневно решението на Бахрейн да изпрати делегацията и обвиниха краля, че застава зад евреите, за да прикрие злоупотреби с човешките права в собствената си държава. \"Да идват в това време, когато Тръмп провокира всички и удари такава плесница на арабския свят... в името на толерантността да идват в Ерусалим във време, когато палестинците дори нямат ерусалимски документи за самоличност, това не е за вярване. Това е върхът на безвувствеността,\" каза Ханан Ашрауи от Организацията за освобождение на Палестина. В социалните медии пък се появи хаштаг, който може да се преведе като \"Бахрейн се противопоставя на нормализацията\". Някои потребители изтъкваха, че посещението се случва само дни след решението на американския президент, когато арабските държави се стараят да изразяват солидарност с Палестина. Възможно е нищо от това да не доведе нито до въвличането на Саудитска Арабия и други посредници от Залива като посредници между Израел и Палестина, нито дори - което само по себе си би било събитие - до промяна в отношенията между кралството и израелските власти. Дори самото раздвижване обаче показва, че в Близкия изток се задава промяна, дори още да не ѝ е дошло времето да изплува на повърхността.", "date": "2017.12.24", "title": "Ще бъде ли Саудитска Арабия новият посредник между Израел и Палестина"}
{"url": "https://www.dnevnik.bg/photos/2017/12/24/3103373_fotogaleriia_oazis_za_domashni_ljubimci_v_kitai/", "text": "Куче и неговият стопанин влизат в курорта за домашни любимци Cute Beast Pet Resort в Пекин, където има ресторант, кино и басейн за кучета. По времето на Мао Цзедун в Китай бе забранено отглеждането на кучета като буржоазно.", "date": "2017.12.24", "title": "Фотогалерия: Оазис за домашни любимци в Китай"}
{"url": "https://www.dnevnik.bg/sviat/2017/12/24/3103396_ruskiiat_opozicionen_lider_aleksei_navalni_se/", "text": "Стотици привърженици на руския опозиционен лидер Алексей Навални подкрепиха кандидатурата му като независим кандидат за президент, като внесоха номинацията му в местната избирателна комисия, съобщава БТА. Алексей Навални обаче няма право да се кандидатира в избори заради  влязла в сила присъда.  Той би могъл да стане съперник на Владимир Путин на изборите през март догодина, ако за него бъде направено изключение или присъдата бъде отменена. \"Кампанията на Навални въодушеви хората в най-отдалечените кътчета на Русия, но почти сигурният победител на изборите е Путин, който има 80 процента одобрение на национално равнище\", отбелязва АП. Според руското изборно законодателство, за да бъде регистриран един независим кандидат, той трябва да събере поне 300 хиляди подписа на избиратели. Срокът за внасяне на списъците с подписите е от 27 декември до 31 януари. Навални каза днес, че е убеден, че ще спечели, ако участва в изборите, и прикани привържениците си да бойкотират вота, ако властите откажат да ги регистрират.", "date": "2017.12.24", "title": "Руският опозиционен лидер Алексей Навални се кандидатира за президент"}
{"url": "https://www.dnevnik.bg/sviat/2017/12/24/3103404_turskite_vlasti_uvolniha_blizo_2800_durjavni_slujiteli/", "text": "Турските власти днес отстраниха от длъжност 2756 души, работещи в държавни институции, заради предполагаеми връзки с терористични организации. Сред уволнените има военни, преподаватели и служители в министерства, съобщава БТА. Смята се, че уволнените са членове или са свързани с терористични групировки, които действат срещу националната сигурност, се казва в укази, публикувани днес в Държавен вестник. Сред уволнените има 637 военни, 360 жандармеристи и 150 университетски преподаватели или други служители във висши училища. Правителството също така закри два вестника, 14 асоциации и една клиника. Около 50 хиляди души бяха арестувани след провалилия се опит за преврат през юли м. г. и близо 150 хиляди бяха отстранени от длъжност заради подозрения за връзки с движението на мюсюлманския проповедник Фетхуллах Гюлен. Според турските власти Гюлен стои зад опита за преврат миналата година.", "date": "2017.12.24", "title": "Турските власти уволниха близо 2800 държавни служители"}
{"url": "https://www.dnevnik.bg/photos/2017/12/24/3103406_snimka_na_denia_kakvo_se_vijda_pod_aisberga/", "text": "Американската космическа агенция НАСА разпространи снимка на айсберг в Антарктида. Акцентът е върху частта от ледения къс, която се намира под вода. Под слънчевата светлина белият лед прозира през чистата синя вода.", "date": "2017.12.24", "title": "Снимка на деня: Какво се вижда под айсберга"}
{"url": "https://www.dnevnik.bg/citat_na_deniia/2017/12/24/3103407_citat_na_denia_v_katar_niama_demokraciia_no_horata_sa/", "text": "В Това заяви испанският футболист Шави Ернандес, който играе за местния отбор \"Ал Сад\". 37-годишният халф кара третия си сезон в катарското първенство, след като през 2015 г. напусна своя роден клуб \"Барселона\", където изкара цели 24 години.", "date": "2017.12.24", "title": "Цитат на деня: В Катар няма демокрация, но хората са щастливи"}
{"url": "https://www.dnevnik.bg/sviat/2017/12/24/3103411_shveicarskiiat_prezident_iska_da_se_provede_referendum/", "text": "Швейцарският президент Дорис Лойтхард заяви, че би било полезно да се организира референдум за отношенията на страната с Европейския съюз. Изявлението бе направено, след като тази седмица двустранните отношения охладняха. Швейцария не членува в ЕС, но търканията й с общността съвпаднаха с преговорите за излизане на Великобритания. От известно време между Берн и Брюксел вървят преговори за нов рамков договор, като желанието на Европейския съюз е той да замени над стоте двустранни договора, които регулират отношенията им. Тази седмица обаче отношенията се обтегнаха, след като съюзът гарантира на швейцарските фондови борси само ограничен достъп до ЕС и това накара Швейцария да заплаши, че ще предприеме ответни мерки, тъй като според нея това е дискриминация. В преговорите за сключване на всеобхватно споразумение миналия месец беше постигнат напредък, след като Швейцария се съгласи да увеличи вноската си към бюджета на ЕС. Сключването на подобно споразумение ще гарантира, че Швейцария ще приеме законодателство на съюза в замяна на разширен достъп до единния му пазар, което е изключително важно за износа на страната. На подобно споразумение обаче би се противопоставила евроскептичната Швейцарска народна партия, която в момента има най-голямата група в парламента. Президентът уточни, че разбира швейцарския скептицизъм към ЕС, но няма алтернатива на приспособяването към съюза, защото в него отиват две трети от швейцарския износ. \"Можем да засилим сътрудничеството с Китай и Индия, но ЕС си остава на централно място\", заяви Лойтхард.", "date": "2017.12.24", "title": "Швейцарският президент иска да се проведе референдум за отношенията с ЕС"}
{"url": "https://www.dnevnik.bg/sport/2017/12/24/3103409_nakazatelniiat_trenirovuchen_lager_v_milan_prikljuchi/", "text": "Милан\" преустанови наказателния тренировъчен лагер, който беше наложен на футболистите след загубата с 0:3 от \"Верона\" на 17 декември. Въпреки че вчера \"росонерите\" изживяха поредно разочарование - домакинско поражение с 0:2 от \"Аталанта\", играчите вече няма да бъдат \"заточени\" на клубната база \"Миланело\". Седемкратният европейски шампион има още един мач до края на 2017 г. Тимът, воден от Дженардо Гатузо, гостува на \"Фиорентина\" на 30 декември в последния кръг от есенния полусезон в Серия А. \"До сряда ще има тренировки, но не и лагер в \"Миланело\". Отборът има нужда от спокойствие и много работа\", заявиха от клуба чрез официалния си сайт. Тимът на Гатузо ще тренира и на Коледа, когато ще проведе една сутрешна тренировка. Заради слабото представян  традиционната коледна вечеря в отбора беше отменена. \"Трябва да приемам критиките, да работим със сведени глави, да останем обединени и силни. Вчерашното представяне не беше толкова лошо, колкото резултатът и реакциите след мача. Но когато не вкарваш, чувството на горчивина взима връх\", заявиха още от \"Милан\". Един от най-великите клубове в историята на футбола изживява тежка криза както на терена, така и извън него. Смяната на Винченцо Монтела с Гатузо засега не носи резултат и отборът има само една победа в последните шест кръга на Серия А. В допълнение стана ясно, че \"Милан\" дължи 350 милиона евро на американски хедж фонд, а сумата трябва да бъде върната до октомври 2018 г. В противен случай \"росонерите\" рискуват да изпаднат в неплатежоспособност. Затова китайският собственик Юнхун Ли  започна отчаяно да търси нови инвеститори  само половин година, след като купи клуба от Силвио Берлускони.", "date": "2017.12.24", "title": "Наказателният тренировъчен лагер в \"Милан\" приключи"}
{"url": "https://www.dnevnik.bg/bulgaria/2017/12/24/3103430_dve_deca_i_maika_im_sa_zaginali_pri_tejka_katastrofa/", "text": "Тежка катастрофа на пътя Пловдив-Пещера при село Йоаким Груево взе три жертви, две от които - деца, съобщи Нова телевизия, цитирайки полицията. Третата жертва е майка им, допълва Би Ти Ви. Сигнал за инцидента е подаден около 15.45 часа днес. Челно са се ударили микробус и лека кола. Загинала жена е била на 37 години, за която по-късно Нова телевизия съобщи, че е била зам.-кмет на Кричим, откъдето е семейството. Загиналите деца са момиче на 15 години и момче на 6 години. Зад волана на лекия автомобил е бил бащата, който е на 47 години. Той е откаран в болница в тежко състояние. Животът на другия водач - 31-годишен мъж от Пловдив, също е в опасност. Той също е настанен в болница. Полицията извършва оглед на място. От Агенция \"Пътна инфраструктура\" съобщават, че временно движението в района на катастрофата е ограничено. Обходният маршрут е през Куртово Конаре-Кричим-Устина-Перущица-Йоаким Груево и обратно.", "date": "2017.12.24", "title": "Две деца и майка им са загинали при тежка катастрофа на пътя Пловдив-Пещера (допълнена)"}
{"url": "https://www.dnevnik.bg/sviat/2017/12/24/3103429_otuchihme_se_da_spirame_ruskite_podvodnici_zaiavi/", "text": "\"След края на студената война НАТО намали възможностите си да действа в открито море и в частност срещу подводници. Тренираме по-малко и сме изгубили умения.\" Това заяви генералният секретар на НАТО Йенс Столтенберг в съвместно интервю за  \"Франкфртер алгемайне цайтунг\" , \"Файненшъл таймс\" и \"Вашингтон пост\". Германското издание посочва, че за пръв път лидерът на атлантическия съюз заявява толкова открито загрижеността си от активността на руския подводен флот. Това става в момент, когато НАТО е пред решение къде да разположи два нови щаба - атлантическо командване и център за логистиката на алианса. То трябва да бъде взето през 2018 г. и засега Германия изглежда фаворит за домакин на логистиката, включително защото е разположена в сърцето на европейската територия на НАТО. В събота  \"Вашингтон пост\" цитира  командващия морската пехота на САЩ да казва в четвъртък на около 300 военни на САЩ, трениращи в Норвегия за действия в студен климат: \"Надявам се да греша, но се задава война\". Необичайните думи на ген. Робърт Нелър бяха допълнени с \"ту се сражавате, водите информационна, политическа война - дори само с присъствието си\". Но изданието  Military.com допълва информацията за посещението с това, че Нелър казал, че очаква Тихия океан и Русия да бъдат основни точки за действия, след като през последните две десетилетия САЩ се занимаваха изключително с Близкия изток. \"Само помнете защо сте тук. Те гледат. Както вие ги наблюдавате, така и те ви наблюдават. Тук имаме 300 морски пехотинци, но за нула време може да станат 3000. Можем да вдигнем летвата\", казал главен сержант Роналд Грийн пред военните, които са тук от август. Американското присъствие започна през януари на ротационен принцип, за да се тренират действия в арктически и планински условия. Грийн заема пост, на който ген. Нелър лично подбира и назначава военен за свой съветник с ниво, съответстващо на полковник. \"Не им харесва фактът, че сме срещу тях и на нас ни харесва това. Триста от нас, обкръжени от тях - притиснали сме ги точно, където искахме, нали? Правили сме го и преди\", цитира още от думите му military.com.", "date": "2017.12.24", "title": "Отучихме се да спираме руските подводници, заяви генералният секретар на НАТО"}
{"url": "https://www.dnevnik.bg/bulgaria/2017/12/24/3103438_patriarh_neofit_vsesurdechno_pojelavam_krepko_zdrave/", "text": "Възлюбени в Господа чеда на светата ни Църква, Благоговейно притихнали пред дивната тайна на явяването в плът на Божия Син, и тази година посрещаме раждащия се в света Богомладенец ­ Господ наш Иисус Христос. Прекланяме се пред величието на безграничната и жертвена Божия любов към нас и, следвайки звездата, заедно с мъдреците, мислено се отправяме към приютилата Го пещера, където, присъединявайки се към ангелския хор, пеем и възпяваме: \"Твоето Рождество, Христе Боже наш, озари света със светлината на познанието\" (Тропар, гл. 4). Христовото Рождение озарява всеки от нас и цялото творение. И затова, в неизразимата си радост и благодарност, Църквата тържествува и изповядва: \"Девицата днес ражда Свръхестествения, и земята поднася на Непристъпния пещера ­ Ангели с пастирите славословят, а мъдреците със звездата пътешестват. Защото заради нас се роди Младенец ­ Предвечният Бог\" (Кондак, гл. 3). Днес се изпълнява обещанието, дадено на съгрешилите наши праотци (Бит. 3:15) и на ветхозаветните патриарси (Бит. 22:18; 49:10). Открива се \"тайната, умълчавана от вечни времена\" (Рим. 14:24), днес за всички нас и за цялото творение настъпва \"благоприятната Господня година\" (Ис. 61:2; Лука. 4:19). Възприел човешката природа, Бог се ражда, за да освободи човечеството от онзи, който незаконно e притежавал властта на греха и смъртта (Евр. 2:14-15). \"Затова се и яви Синът Божий ­ свидетелства св. апостол и евангелист Йоан Богослов, ­ за да разруши делата на мрака\" (1 Йоан. 3:8), защото в Христа Иисуса \"имаше живот, и животът беше светлината на човеците\" (Йоан. 1:4). И защото, както свидетелства и Сам Господ: \"Аз дойдох, за да имат живот, и да имат в изобилие\" (Йоан. 10:10). За същото многократно говори и апостолът на народите ­ св. апостол Павел, който казва: \"Когато се изпълни времето, Бог изпрати Своя Син (Единороден), Който се роди от жена и се подчини на закона, за да изкупи ония, които бяха под закона, та да получим осиновението\" (Гал. 4:1). И още: \"Благодатта се яви в голямо изобилие, та, както грехът царува, причинявайки смърт, тъй и благодатта да се възцари с правда за живот вечен, чрез Иисуса Христа, нашия Господ\" (Рим. 5:20-21). Към този живот, който ни носи великото и дивно тайнство на Боговъплъщението, към победата над смъртта и наследяването на вечния живот в Божието царство сме призовани всички ние, които сме преминали през банята на светото Кръщение в името Христово, които се подвизаваме във вярата и се спасяваме в Христа, чрез живота и делата си и днес възвестяваме на света великата тайна на благочестието: \"Бог се яви в плът, засвидетелствуван бе от Духа, показа се на Ангели, проповядван биде на народи, приет с вяра в света, възнесе се в слава\" (1 Тим. 3:16). Като разсъждава върху тайната на Боговъплъщението и ролята на Пресветата наша Владичица и всякога Дева Богородица в нея, великият отец на Църквата свети Ириней Лионски казва: \"Силата на Всевишния осенила св. Дева и затова роденото от нея е свято и Син на Всевишния Бог, Който сътвори и Неговото въплъщение, и откри пред нас ново раждане ­ та, както чрез предишното раждане ние наследявахме смъртта, така чрез това ново раждане да наследим живота\" (Против ересите, 5, 1, 3). На свой ред божественият наш отец св. Йоан Златоуст, разглеждайки явяването на Божия Син в плът като най-съвършената изява на Божията любов към творението, ни съветва неизменно да усвояваме плодовете на Боговъплъщението и да подражаваме на тази всепобедна Божия любов и казва: \"Любовта е нещо велико и непобедимо... нека да я проявяваме на дело. Господ ни помири със Себе Си, следователно сега, когато Му станахме приятели, нека и останем такива. Той отвори пътя ­ затова нека го следваме...\" (Беседи върху Евангелието според Йоан, 76, 3). Възлюбени в Господа, Като следваме Господните повели, апостолските наставления и думите на светите наши отци, да постоянстваме във вярата и в усвояването на плодовете от спасителното за нас Въплъщение на Божия Син и наш Господ Иисус Христос. Нека с думите и делата си бъдем истински Господни ученици, Негови свидетели и възвестители на святата Му воля, проповедници на спасителното за човеците евангелско благовестие, та по завета Христов, като виждат делата ни, всички да познаят Истината и да прославят Небесния наш Отец (Мат. 5:16). Нека със слово и дело подражаваме на Неговата жертвена любов към нас, както и Сам Той ни казва: \"По това ще познаят всички, че сте Мои ученици, ако любов имате помежду си\" (Йоан. 13:35). В деня на славното Христово Рождество отечески приветстваме всички верни чеда на светата наша Православна Църква в Родината ни и далеч от нейните предели, като всесърдечно благопожелаваме на всички вас крепко здраве, бодър дух и благословени от Бога успехи във всяко богоугодно и доброполезно начинание! Божията милост и любов, благодат и мир на раждащия се днес във Витлеем Богомладенец и общението в Светия Дух да бъдат с всички нас!", "date": "2017.12.24", "title": "Патриарх Неофит: Всесърдечно пожелавам крепко здраве, бодър дух и благословени от Бога успехи във всяко начинание"}
{"url": "https://www.dnevnik.bg/sport/2017/12/24/3103437_sauditska_arabiia_ne_dopusna_izraelci_do_svetovnoto_po/", "text": "Саудитска Арабия не допусна израелски играчи до световното първенство по ускорен и блиц шах. Шампионатът в Рияд започва във вторник и ще продължи до 31 декември. Седем израелски шахматисти са подали заявки за визи, за да се включат в надпреварата. Те обаче са получили отказ, съобщи днес Международната федерация по шахмат (ФИДЕ). \"Визи за израелски играчи не са издавани и няма да бъдат издадени\", заяви вицепрездиентът на ФИДЕ Израел Гелфер пред \"Ройтерс\". Израелецът допълни, че турнирът ще се проведе по план. В същото време говорителят на израелската шахматна федерация Лиор Айзенберг заяви, че продължават да се полагат усилия \"от различни страни\", за да бъде казусът решен в полза на състезателите. \"Едно събитие не може да е световно първенство, ако домакинът не позволява на играчи от няколко страни да участват. Всеки шахматист трябва да има право да участва в дадено състезание на базата на професионални критерии, а не според паспорт, печат и място на издаване\", каза Айзенберг. На този етап не е ясно дали има други делегации, които няма да бъдат допуснати до Саудитска Арабия. Играчи от Катар обаче предположиха наскоро, че ще им бъде отказан достъп заради политическата ситуация между двете страни. През ноември от международната федерация заявиха, че полагат \"огромни усилия\", за да гарантират осигуряването на визи за всички състезатели. По всичко изглежда обаче това няма да се случи. По информация от Центъра за международна комуникация на Саудтиска Арабия в турнира ще участват повече от 180 състезатели. Потърсени от \"Ройтерс\", от организацията досега не са отговорили дали и колко ограничения има за играчи от определени страни. \"ФИДЕ трябваше да осигури на израелските играчи право да участват в международни състезания\", заяви Айзенберг. По думите му израелската федерация обмисля всички опции, включително съдебни дела. Той допълни, че за шахматистите, които не бъдат допуснати до Саудтиска Арабия, ще се организира международен турнир на израелска земя.", "date": "2017.12.24", "title": "Саудитска Арабия не допусна израелци до световното по ускорен шах в Рияд"}
{"url": "https://www.dnevnik.bg/sport/2017/12/24/3103441_video_28_500_fenove_na_union_piaha_koledni_pesni_na/", "text": "Германският футболен клуб \"Унион\" (Берлин) организира традиционния си коледен спектакъл за 15-а поредна година. Този път в пеенето на коледни песни се включиха 28 500 фенове на отбора от Втора бундеслига. Всички налични билети за ежегодното събиране на стадион \"Старото лесничейство\" бяха напълно разпродадени. Както винаги привържениците на берлинския отбор създадоха една неповторима атмосфера. Началото на традицията е поставено през 2003 г. от 89 фенове. Оттогава всяка година в навечерието на празниците привържениците се събират на стадиона и в рамките на 90 минути правят своеобразен коледен концерт. Началото се поставя с изпълнението на клубния химн.", "date": "2017.12.24", "title": "Видео: 28 500 фенове на \"Унион\" пяха коледни песни на стадиона"}
{"url": "https://www.dnevnik.bg/sviat/2017/12/24/3103435_uraganni_vetrove_ostaviha_bez_tok_70_hil_semeistva_v/", "text": "Ураганни ветрове бушуваха през миналата нощ над територията на Полша, повредиха електропроводи и лишиха от ток над 70 хиляди домакинства, съобщи БТА, цитирайки полски медии и ТАСС. Към 9.00 часа тази сутрин в северния град Гданск скоростта на вятъра е достигала 81 километра в час, а в Сувалки на изток и Белско Бяла на юг - до 68 километра в час. В планините скоростта е била до 100 километра в час. В Поморското воеводство е загинало 7-годишно момче, след като прекършено от стихията дърво паднало върху автомобил. Аварийни екипи се стараят да възстановят електроподаването за Бъдни вечер. Ураганни ветрове духат в десет от воеводствата в Полша. Националният институт за метеорология предупреди, че и днес вятърът няма да стихне. В пет воеводства заплахата е от първа степен, в четири - от втора, а по балтийското крайбрежие - даже от трета.", "date": "2017.12.24", "title": "Ураганни ветрове оставиха без ток 70 хил. семейства в Полша, едно дете загина"}
{"url": "https://www.dnevnik.bg/photos/2017/12/24/3103431_fotogaleriia_svetovnite_snimki_na_denia_-_23-24/", "text": "Куче, облечено като Дядо Коледа, участва в ежегодно състезание в Скопие, Македония.", "date": "2017.12.24", "title": "Фотогалерия: Световните снимки на деня - 23-24 декември 2017 г."}
{"url": "https://www.dnevnik.bg/sport/2017/12/24/3103273_juventus_izluga_roma_i_ostava_plutno_zad_lidera_napoli/", "text": "Ювентус\" победи \"Рома\" с 1:0 в голямото дерби от 18-ия кръг на Серия А. Шампионите записаха четвърти успех в последните си пет мача и отново се доближиха на една точка от лидера \"Наполи\", който по-рано спечели драматично срещу \"Сампдория\" с 3:2. В герой за \"Ювентус\" се превърна бившият футболист на \"Рома\" Мехди Бенатия. Мароканският защитник, който \"старата госпожа\" купи през лятото от \"Байерн\" (Мюнхен), се разписа в 18-ата минута след центриране от корнер. Първоначално изстрел на Джорджо Киелни с глава беше спасен от Алисон Бекер. Топката се озова в Бенатия, който стреля с левия крак. Ударът му се отби в гредата, но топката отново попадна в него и този път бранителят не сгреши. \"Рома\" беше близо до изравняването след половин час игра. Бившият вратар на \"вълците\" Войчех Шчесни обаче се намеси отлично след изстрел на Диего Пероти. Това беше и единственият реален шанс за гол пред гостите преди почивката. В началото на второто полувреме \"Ювентус\" създаде няколко чудесни възможности да удвои аванса си. Те обаче бяха пропуснати от Гонсало Игуаин, Блес Матуиди, Марио Манджукич и друг бивш играч на \"Рома\" - Миралем Пянич. Шампионите можеха да бъдат наказани за пропуснатите ситуации, след като съперникът натисна в края и се добра до два добри шанса да изравни. Един Джеко пропиля страхотна ситуация в 71-ата, а десет минути преди края удар на Алесандро Флоренци кацна върху гредата. Големият губещ от кръга се оказа доскорошният водач \"Интер\". \"Нераздузирите\" отстъпиха с 0:1 като гости на \"Сасуоло\" и допуснаха второ поредно поражение, след като пред това нямаха нито една загуба от началото на шампионата. \"Наполи\" събра 45 точки, \"Ювентус\" - 44, а \"Интер\" остава с 40. \"Рома\", който не познаваше вкуса на поражението в девет поредни мача, също се отдалечи от първото място. \"Вълците\" са четвърти с 38 точки, следвани от градския съперник \"Лацио\" с 36. В същото време кризата в \"Милан\" продължава с пълна сила. Седемкратният европейски шампион загуби с 0:2 у дома срещу \"Аталанта\" и се смъкна до 11-ото място с 24 точки.", "date": "2017.12.24", "title": "\"Ювентус\" излъга \"Рома\" и остава плътно зад лидера \"Наполи\""}
{"url": "https://www.dnevnik.bg/sport/2017/12/24/3103279_tervel_pulev_specheli_sedma_pobeda_na_profesionalniia/", "text": "Тервел Пулев спечели седма победа в седмия си мач на професионалния ринг. Българският боксьор не срещна никакви проблеми с беларусинa Арцьом Чарнякевич и спечели с технически нокаут във втория рунд. За Пулев това беше трети мач за по-малко от месец и половина. 34-годишният българин  победи украинеца Артьом Редко  на 11 ноември , а седмица по-късно  се справи с грузинеца Михаил Куцушвили . Общо през годината той изигра пет двубоя, като две от победите му дойдоха след падане на противника от ринга. Всяка една от досегашните седем победи на бронзовия медалист от Лондон 2012 беше постигната с нокаут, като четири от тях бяха технически. Чарнякевич допусна девета поредна и общо 21-а загуба на професионалния ринг. 31-годишният беларусин е спечелил едва три от 24-те си мача. В последните си двадесет срещи той е записал 19 поражения. \"Някои хора казват, че мачовете, които ги правя в момента, не са с достатъчно силни противници. Аз пък мисля, че постепенно си добивам опита и самочувствието именно с такива срещи. Няма как да играя срещу някой от топ 10 в началните си мачове\", каза Пулев в началото на декември, когато все още не знаеше кой ще бъде съперникът му тази вечер.", "date": "2017.12.24", "title": "Тервел Пулев спечели седма победа на професионалния ринг"}
{"url": "https://www.dnevnik.bg/bulgaria/2017/12/24/3088811_dnes_e_budni_vecher/", "text": "Християните празнуват днес един от най-светлите, семейни, религиозни празници - Бъдни вечер. Според Библията на този ден започват родилните мъки на Дева Мария. Празникът е посветен на дома, огнището, семейството и на починалите предци. По традиция семейството се събира в очакване на раждането на Исус Христос. На Бъдни вечер - вечерта преди Рождество Христово, най-важното, което трябва да помним, е какво ни е събрало с най-близките ни хора около празничната трапеза - Раждането в плът на Божия син Господ Исус Христос. В 18 ч. тази вечер в катедралата \"Св. Александър Невски\" патриарх Неофит ще отслужи празнична вечерня и утреня за Бъдни вечер в съслужение с архиереи и столично свещенство. Традицията повелява вечерята да започне с прекадяването на трапезата, стаите, оборите и градината, за да се прогонят злите духове. Стопанинът чете молитва, после разчупва питата с парата и първото парче от нея оставя пред иконата - за Бога. Вторият къшей е за къщата, а останалите се разпределят на всеки член от семейството. Вярва се, че на когото се падне парата, той ще има най-голям късмет през годината. Обичаят повелява по време на яденето да не се става. Трапезата не се прибира, защото се вярва, че починалите идват да вечерят и да се погрижат за благополучието на живите. Празничната трапеза включва обреден хляб, наречен \"Боговица\", \"Богова пита\", \"Божичник\", \"вечерник\", \"светец\" или \"харман\". Той е замесен с \"мълчана вода\" от момата или от млада булка, като брашното е пресято през три сита. От тесто върху хляба се оформят изображения на нивата и домашните животни. Освен този хляб, момата носи и \"вит-превит кравай\", който е предназначен за коледарите. Върху трапезата се нареждат нечетен брой постни ястия - 7, 9 или 11. Сред тях са пълнени чушки с ориз, сърми, боб, леща, варено жито, баница с тиква, ошав. Според традицията колкото повече са ястията, толкова по-богата ще е годината. Под трапезата стопанката слага слама, която замества сламата в яслата на новородения Христос. Тази слама не се изхвърля, а се поставя в градината, под плодните дръвчета, за да раждат повече. Не се изхвърля и пепелта от бъдника – голямо дърво, което гори в огнището цяла нощ, за да се помогне на раждането на новото слънце, на новия Бог, да му даде енергия и светлина. Днешната коледна елха замества бъдника - пън от плодовито дърво, който традиционно гори цяла нощ на 24 срещу 25 декември в огнището, за да се помогне на раждането на новото слънце, на новия Бог, да му даде енергия и светлина. По горенето на бъдника се гадае и каква ще е годината. Елхата със запалените свещи символизира този обред. Основните цветове на украсата й са червено, жълто, златно - цветовете на слънцето и на огъня, а запалените свещи са като искрици от горящия бъдник. Тази вечер е начало на празненството, славещо Христовото рождение.", "date": "2017.12.24", "title": "Днес е Бъдни вечер"}
{"url": "https://www.dnevnik.bg/bulgaria/2017/12/24/3101470_parkiraneto_okolo_stolichniia_hram_sv_al_nevski_e/", "text": "Във връзка с провеждането на празничните богослужения на Бъдни вечер в храм-паметника \"Св. Александър Невски\" се забранява престоят и паркирането на площада на катедралата. Забраната важи от 8 часа днес до отпадането на необходимостта, съобщи Центърът за градска мобилност. От 14 часа днес до отпадане на необходимостта се забранява и влизането на превозни средства в района около храм-паметник \"Александър Невски\": По ул. \"Оборище\" между бул. \"Васил Левски\" и ул. \"Г. С. Раковски\"; по ул. \"15-ти ноември\"; по ул. \"11-ти август\" между пл. \"Св. Александър Невски\" и ул. \"Московска\"; по ул. \"Дунав\" между пл. \"Св. Александър Невски\" и ул. \"Московска\"; От Центъра за градска мобилност предупреждават, че ще бъдат осигурени специализирани автомобили за принудително преместване на паркираните в нарушение превозни средства. То ще се извършва по нареждане на столичната \"Пътна полиция\" за посоченото време.", "date": "2017.12.24", "title": "Паркирането около столичния храм \"Св. Ал. Невски\" е забранено на Бъдни вечер"}
{"url": "https://www.dnevnik.bg/analizi/2017/12/24/3093924_dobrotursachi/", "text": "Всеки ден ни занимават с поредните актуални скандали, които сякаш разтърсват живота ни из основи. Социалните мрежи отдавна са се превърнали в една от новите медии, така че това се пренася и там. Животът у нас дава възможност да отворим уста и да започнем да изброяваме една безспирна върволица от проблеми. Прекалено много неща куцат в обществения и политическия живот в България. Не твърдя, че това е лошо. Напротив. Проблемите се решават, когато за тях се говори, когато се водят дискусии и се търсят решения. Това, което ме притеснява, е, че почти липсва другото. Един от най-големите дефицити е липсата на добри новини, липсата на положителни личности, вглеждането в доброто, а не в лошото.  И по своите текстове добре съзнавам, че е много по-лесно да се фокусираш в това, което стои на дневен ред. А там неизменно стои нещо лошо – поредната лоша практика, корупционен скандал, насилието, което залива дните ни, мафиотизирането на държавата и още, и още, и още... Където и да погледнем, отрицателните явления се набиват в очите ни, изпълват ни, промъкват се в устите ни. Керванът си върви, а често имаме чувството, че почти нищо добро не е останало в нашия свят. Което води до още по-голямо вторачване в отрицателното и до още по-голямо потъване в него.  А времето върви, дните се изнизват, месеците отминават. Декември вече дойде на прага ни. В края му блещукат празниците, годината изтича и тогава човек си дава сметка, че е минала още една година в същото. Да, промяна винаги има. Всеки ден е някаква промяна, която наистина е в пъти по-малка, отколкото ни се иска, но ние Че статуквото е несломимо. Че промяната никога няма да дойде. И продължаваме в същия добре познат дух да фокусираме вниманието си върху всички възможни дефекти, които изникнат пред погледа ни.  Тук ще трябва да се позова на клишето – каквото търсиш, това ще намериш.  Нека освен лошото да търсим и доброто. То е навсякъде около нас, просто не е огромно и лесно забележимо. И вниманието ни трудно се приковава върху него. От опит знаем, че дори настроението ни да е перфектно, достатъчно е много малко, за да започнем да мятаме гръмове и мълнии. Лошото е, че в цялото мятане на гръмове и мълнии винаги има много приятелски огън. Декември е празничен месец. Нека се опитаме поне мъничко да бъдем добротърсачи, нещо като нещотърсачите на Пипи, но хора, които търсят доброто около себе си. И напук на всичко лошо, говорят за него, също толкова разпалено го обсъждат, а понякога може и да се засмеят... Нека се фокусираме поне малко и върху доброто. Това не означава да забравим за всичко останало, просто да се опитаме балансираме едното с другото. Отрицателното говорене е прекалено лесно и ние сме особено податливи на него. То никога не ни оставя, затова да се опитаме да го оставим поне за няколко минути на ден.  Може да си направим списък. И да проверим колко добри инициативи, хора и изобщо колко добро ще успеем да намерим до края на декември? Ето това е истинско предизвикателство. Предлагам на всеки, който иска да се включи в тази скромна инициатива, да използва като хаштаг заглавието на тази статия. Нека търсим и малките неща, защото те също са важни и ценни. Нека бъдем #Добротърсачи.  Докато пиша този текст, на екрана ми се появяват редица заглавия от българския и световния политически живот, които се опитват да ме разконцентрират. Във \"Фейсбук\" изригват десетки постове, които се занимават със злободневните теми. Които направо крещят. А доброто не крещи. То тихо и кротко и върви по пътя си. То се слива със средата като хамелеон. Но през цялото това време аз се сещам и за друго. Сещам се за това как в офиса, който посещавам последните три недели, за да пишем разкази с едни млади хора, малко преди нас се събират едни други млади хора, за да готвят храна и да я раздават на улицата. Сещам се за приятелски пост във \"Фейсбук\", в който една позната търсеше мъжки обувки, защото е приютила бездомник. И по веригата на асоциативното мислене стигам до още и още позитивни истории, които по количество спрямо останалите новини представляват една дребничка сламка. И все пак са сламка, в която можеш да се вкопчиш. Която може да те усмихне. И да ти вдъхне някаква надежда, че не всичко е сиво и черно. Че има и светлина.  И така Какво ще кажете? Искате ли да бъдем #Добротърсачи? Поне до края на декември. Да си направим този експеримент. А кой може да каже? Току-виж ни харесало. ", "date": "2017.12.24", "title": "#Добротърсачи"}
{"url": "https://www.dnevnik.bg/razvlechenie/2017/12/24/3101690_infografika_na_denia_kolko_bulgari_praznuvat_imen_den/", "text": "Над 430 хиляди българи празнуват своя имен ден по Коледа - в дните от Бъдни вечер до Стефановден. По-голямата част от празнуващите са мъже, показват данните в представена от Националния статистически институт инфографика. Най-много са мъжете с име Христо, които празнуват в първия ден на Коледа (25 декември) - близо 59 хил. души. От жените най-много празнуващи носят името Таня - над 22 хиляди, следвани от Христина и Стоянка - над 21 хиляди. Сумарно най-много българи празнуват на Стефановден (27 декември) - малко над 225 хил. души. Най-малко са имениците на Свети Йосиф (26 декември) - малко над 6 500 души.", "date": "2017.12.24", "title": "Инфографика на деня: Колко българи празнуват имен ден по Коледа"}
{"url": "https://www.dnevnik.bg/detski_dnevnik/2017/12/24/3100028_otkus_ot_shtastliviiat_princ_na_oskar_uaild/", "text": "Приказни истории от Оскар Уайлд\" на издателство \"Апостроф\" събира най-превежданите и популярни приказки от писателя от сборниците \"Щастливият принц и други истории\" и \"Къщата на наровете\", които той пише и публикува за първи път през годините 1888–1892. Оттогава до днес тези текстове са непреходни послания, които възпитават и учат на доброта, човечност и лоялност. Преводът е на Сидер Флорин. Приказните истории на Оскар Уайлд имат огромна сила върху въображението и емоциите на децата днес, те са също толкова актуални, колкото са били и през 80-те години на XIX век. Написани с неподражаем стил и с неповторимо остроумие, историите комбинират мъдростта на притчата и въздействието на драмата. Книгата е предназначена за деца, но има и своето послание към възрастните. Историите на Уайлд покоряват и предизвикват читателя, те са отражение на любовта, изкуството, животът, романтиката и иронията. Всяка история дава морален урок, но преди всичко завладява със своята уникалност. Историите проследяват сблъсъка на ценностите с порока, на мечтите с действителността, критикуват себелюбието, егоизма и безчувствието. Уайлд откроява различни измерения на човешката мъдрост и глупост и едновременно с това насърчава благоприличието и великодушието в човешките отношения. Има много начини за интерпретация на тази книга. Можете да приемете историята за героите, които искат единствено да намерят приятели, мир и красота, или можете да погледнете по-дълбоко, отвъд редовете, и да се замислите върху това как тези приказни думи притежават всичко необходимо да променят представите ви за света. За приказното огледало на Оскар Уайлд  Начевам този текст вече за пореден път, защото всеки опит ми се струва някак недостатъчен или прекалено клиширан. Каквото и да кажеш за великия Оскар Уайлд, никога не стига, но всичко за него вече е изговорено, преповторено до степен, в която е изгубило първоначалния смисъл и е станало банално. Исках да започна с това, че съм чела приказките на Оскар Уайлд като дете и въпреки че тогава едва ли съм разбирала изцяло колко трудни въпроси поставят и колко деликатно са представени, някак с цялата крехкост на онова детско съзнание съм усетила силата им. Тази първа среща доведе до много следващи – с Идеалния мъж и винаги сериозния Ърнест в театъра, с Дориан Грей и разни други призраци. Винаги с прекрасен език, винаги с чувство за хумор и не малко тъга. И ето, че влизам в клишето Сега, когато имам две деца, които тепърва ще четат тези истории, моят прочит беше малко по-различен. В красивия свят на Оскар Уайлд трагичното се усеща с по-голяма тежест. Уродливото обаче живее в пълна симбиоза с приказното и това е така естествено, че сякаш не би могло да бъде другояче. Приказките звучат като притчи, които могат да послужат не само за разчитането на всички творби на Оскар Уайлд и изкуството въобще, но и като едно своеобразно огледало на нашия свят. И точно през това огледало искам да покажа на децата си дуализма, присъщ на човечеството ни. Моето скромно участие в тази книга се намира предимно в третия раздел, който ще споделя с теб, читателя. Там аз вече оставих своя прочит на приказните истории на Оскар Уайлд (и него разбира се също започвах многократно), а сега е твой ред да направиш това издание уникално и тези приказки твои лични. Какво виждаш в отражението на огледалото? Високо над града, върху стройна колона се издигаше статуята на Щастливия принц. Той целият беше покрит с тънки листа от чисто злато, за очи имаше два ярки сапфира и голям червен рубин блестеше върху дръжката на неговия меч. Всички много му се възхищаваха. – Хубав като петле на ветропоказател – забеляза един от градските съветници, кой- то искаше да си спечели име като ценител на изкуството. – Но не е чак толкова полезен – добави той от страх, че хората ще го смет- нат за непрактичен, какъвто всъщност не беше. – Защо не си като Щастливия принц? – запита една разсъдлива майка малкото си момче, което плачеше, без да знае защо. – На Щастливия принц и наум не му идва да плаче за нещо! – Радвам се, че има на света някой, който да е напълно щастлив – промърмори един разочарован човек, загледан в чудната статуя. – Той е същински ангел! – възкликнаха децата от сиропиталището, когато излязоха от катедралата с яркочервени наметала и чисти бели престилки. – Отде знаете? – рече учителят по математика. – Вие никога не сте виждали ангел. – А, разбира се, че сме виждали, в нашите мечти! – отговориха децата, а учителят по математика се навъси и доби много строг вид, понеже не одобряваше децата да мечтаят. Една вечер над града прелетя малко лястовиче. Приятелите му бяха заминали за Египет преди шест седмици, но то беше останало, защото бе влюбено в най-прекрасната тръстика. Беше я срещнало рано през пролетта, когато летеше надолу по реката подир голяма жълта пеперудка, и толкова хареса тънкото кръстче на тръстиката, че спря, за да ѝ заговори. – Мога ли да те залюбя? – попита лястовичето, което обичаше да пристъпва направо към въпроса и тръстиката му направи дълбок поклон. То започна да я заобикаля, като допираше водата с крила и правеше сребристи кръгове по повърхността. Това беше неговото ухажване и то трая през цялото лято. - Каква смешна обич! - чуруликаха другите лястовички. - Тя няма пари, а има толкова много роднини. - И наистина реката беше пълна с тръстики. После дойде есента и всички птички отлетяха.", "date": "2017.12.24", "title": "Откъс от \"Щастливият принц\" на Оскар Уайлд"}
{"url": "https://www.dnevnik.bg/sport/2017/12/24/3103335_problemite_s_kolianoto_izvadiha_nadal_ot_purviia/", "text": "Световният номер 1 Рафаел Надал ще пропусне демонстративния турнир в Абу Даби. Надпреварата, с която по традиция се отбелязва началото на новия сезон в мъжкия тенис, ще се състои от 28 до 30 декември. Надал все още не е готов за игра заради  контузията в коляното, която получи  през октомври и го извади от турнирите в Базел и Париж. 31-годишният испанец опита да се възстанови за финалите на АТП, но се  оттегли след първия си мач в Лондон. \"2017 г. беше тежка и трябва да преразгледам календара си, за да бъда готов за игра. По тази причина с голямо съжаление трябва да съобщя на организаторите и феновете, че тази година няма да се състезавам в Абу Даби\", обяви Надал пред официалния сайт на турнира. Носителят на 16 титли от Големия шлем е шампион от последните две издания на надпреварата - през 2015 и 2016 г. Испанецът е печелил титлата в Абу Даби рекордните четири пъти. Той е третият от първоначално заявените шестима участници, който се оттегля от надпреварата. По-рано това направиха Стан Вавринка и Милош Раонич, които също не са възстановени от контузиите, заради които пропуснаха втората половина на изминалия сезон. Мястото на световния номер 1 ще бъде заето от неговия сънародник Роберто Баутиста Агут. 29-годишният испанец ще почива в първия кръг, а в полуфиналите ще играе с победителя от мача между Пабло Кареньо Буста и Кевин Андерсън. В долната половина водач водач е трикратният шампион Новак Джокович. Сърбинът, който ще се завърне след дълго отсъствие заради контузия, очаква победителя от двубоя между Доминик Тийм и Андрей Рубльов.", "date": "2017.12.24", "title": "Проблемите с коляното извадиха Надал от първия турнир за сезона"}
{"url": "https://www.dnevnik.bg/bulgaria/2017/12/24/3103339_nankov_ochakva_bum_v_saniraneto_dogodina_programata/", "text": "През 2018 г. се очаква бум в санирането. Догодина ще бъдат санирани най-малко 1000 сгради със сключени в периода 2015-2016 г. договори с Българската банка за развитие. Това обяви министърът на регионалното развитие и благоустройството Николай Нанков. Миналата седмица правителството одобри  допълнителни разходи от 1 млрд. лв.,  които ще отидат за саниране на жилищни сгради. Средствата са до размера на одобрените за изпълнение проекти за финансиране чрез Българската банка за развитие. Чрез Оперативна програма \"Региони в растеж\" 2014-2020 г. регионалното министерство ще инвестира догодина и 624 млн. лв. в образователна и спортна инфраструктура в 416 училища, детски градини и висши учебни заведения. Нанков подчерта, че изграждането на автомагистралите \"Хемус\" и \"Струма\" ще бъдат приоритет на министерството през 2018 г.", "date": "2017.12.24", "title": "Нанков очаква бум в санирането догодина, програмата ще обхване поне 1000 сгради"}
{"url": "https://www.dnevnik.bg/analizi/2017/12/24/3102093_2017_-_upravlenie_integrirano_v_gospodstvashtata/", "text": "- С консолидиране на едно управление, което е все по-тясно и видимо интегрирано в господстващата олигархия. С ерозията на българската демокрация. - Умора - умора от безперспективното въртене в кръг. - По две причини. Първо, за да имат инструмент за \"законно\" отнемане на бизнеса на непослушни и \"не-свои\" хора. Второ, за да делегитимират политическите организации вляво и вдясно, които са участвали в приватизацията, защото просто са били на сцената преди ГЕРБ. Така ГЕРБ ще остане единственият \"чист\" - незамесен в приватизацията политически фактор. - В най-добрия случай, много противоречив. От името на Обединените патриоти в правителството влязоха като министри хора, пряко свързани с господстващия олигархичен кръг в страната. Защо? Сигурно е имало някакъв процес на мотивиране... Оценявам като положителни някои от инициативите на вицепремиера Симеонов и като твърде проблемни - други негови инициативи. Напоследък имаме неприятната възможност да си припомним и позициите на Волен Сидеров по ключови проблеми на българската принадлежност към НАТО и ЕС. - Бойко Борисов изглежда се справя добре поне с част от международните си ангажименти. Очевидно си е изградил позиция на доверие в Брюксел, което му дава възможност да предприема стъпки във вътрешната политика, които консолидират властта му отвъд установените публични принципи на демократично управление. - Опозицията е по-гласовита, което е нормално. Мнозинството е ориентирано към колкото се може по-тихомълком прокарване на нарежданията, идващи \"отгоре\" - въпреки, че за законодателната власт не би трябвало да има \"отгоре\". - ГЕРБ е партията на статуквото. Парите и властта са у правилните хора и сега е важно да има стабилност. Това изправя БСП в невъзможност да се пребори за властта - две водещи партии на статуквото са прекалено много. А да се превърне в алтернатива БСП не успява. - На старото крило на посткомунистическата олигархия, борещо се за своето оцеляване в конкуренция с новото статукво на олигархично господство (ГЕРБ, пирмидата КОЙ и т.н.) - Етнополитическа и корпоративна пирамида в относителен упадък, контролираща пряко и непряко ключови сектори от икономиката и институциите на държавата. - Като поредица от опити за социализация в една непозната му досега роля и професия. - Не. - Отчасти да. Ако не бяхме страна членка, отдавна щяхме да бъдем една безразделна мутренска сатрапия.", "date": "2017.12.24", "title": "2017 - управление, интегрирано в господстващата олигархия"}
{"url": "https://www.dnevnik.bg/sport/2017/12/24/3103338_denvur_spria_pobedniia_hod_na_uoriurs_i_vurna_hjustun/", "text": "Денвър нъгетс\" прекъсна серията от 11 поредни победи на шампиона \"Голдън стейт уориърс\". Тимът на Майкъл Малоун спечели гостуването си в Оукланд с 96:81 и свали \"войните\" от първото място в Западната конференция на Националната баскетболна асоциация (НБА). Начело в класирането се върна \"Хюстън рокетс\", който отново е с най-добрите показатели в лигата - 25 победи и шест загуби. \"Голдън стейт\" е спечелил един мач повече, но има и едно поражение повече. С най-много победи е лидерът в Източната конференция \"Бостън селтикс\" - 27, но от 36 двубоя. \"Денвър\" постигна 18-ата си победа от 33 мача и разделя петото място на запад с \"Оклахома сити тъндър\". С по-добър актив в конференция освен \"Хюстън\" и \"Голдън стейт\" са още \"Сан Антонио спърс\" (23-11) и \"Минесота тимбъруулвс\" (20-13). Гари Харис отбеляза 19 точки за успеха на \"Денвър\" срещу шампионите, а още четирима играчи на \"златните буци\" завършиха с двуцифрен точков актив. Никола Йокич се отличи с 18 точки, девет борби и четири асистенции. Уилсън Чандлър и Трей Лайлс вкараха по 15 точки, а Джамал Мъри завърши с 14 точки, пет борби и пет асистенции. \"Денвър\" ограничи най-добре стрелящия от дистанция отбор до едва три тройки от 27 опита (11.1%). Домакините вкараха седем от своите 28 опита от далечно разстояние и завършиха с 46.3% успеваемост в стрелбата от игра срещу необичайните 38.6% за \"Голдън стейт\". Кевин Дюрант вкара 18 точки за шампионите, но пропусна 11 от 17-те си стрелби. Клей Томпсън завърши с 15 точки, като вкара само шест коша от 21 изстрела от игра и едва една тройка от десет опита. Дреймънд Грийн завърши с десет точки. Стеф Къри пропусна осми пореден мач на \"войните\" заради контузия в глезена. Всички мачове от деня \"Tоронто раптърс\" - \"Филаделфия 76\" 102:86 \"Шарлот хорнетс\" - \"Милуоки бъкс\" 111:106 \"Индиана пейсърс\" - \"Бруклин нетс\" 123:119 сл. пр. \"Вашингтон уизърдс\" - \"Орландо меджик\" 130:103 \"Атланта хоукс\" - \"Далас маверикс\" 112:107 \"Бостън селтикс\" - \"Чикаго булс\" 117:92 \"Мемфис гризлис\" - \"Лос Анджелис клипърс\" 115:112 \"Маями хийт\" - \"Ню Орлиънс пеликанс\" 94:109 \"Голдън стейт уориърс\" - \"Денвър нъгетс\" 81:96 \"Лос Анджелис лейкърс\" - \"Портланд трейл блейзърс\" 92:95 \"Сакраменто кингс\" - \"Сан Антонио спърс\" 99:108", "date": "2017.12.24", "title": "\"Денвър\" спря победния ход на \"Уориърс\" и върна \"Хюстън\" на върха"}
{"url": "https://www.dnevnik.bg/bulgaria/2017/12/24/3103344_trima_muje_sa_zaginali_pri_katastrofa_v_harmanli/", "text": "Трима мъже са загинали при катастрофа в Харманли, съобщи \"Фокус\", цитирайки пресцентъра на МВР. Мъжете са били на възраст между от 25 до 27 години. Инцидентът е станал в 01.20 часа през нощта на 24 декември. Лек автомобил е излязъл от пътното платно и се е блъснал челно в бетонен гараж. Загинали са 26-годишният шофьор и двамата му спътници. . За основна причина за инцидента се смята несъобразената с пътните условия скорост. По случая е образувано досъдебно производство. Утре в община Харманли ще бъде ден на траур. Отменят се всички тържества. ", "date": "2017.12.24", "title": "Трима мъже са загинали при катастрофа в Харманли"}
{"url": "https://www.dnevnik.bg/sviat/2017/12/24/3103345_eduard_snoudun_pokaza_prilojenie_za_mobilni_telefoni/", "text": "Бившият сътрудник на Агенцията за национална сигурност на САЩ Едуард Сноудън, който през 2013 г. разкри американската програма за шпионаж, публикувайки секретни документи, вече работи като програмист на приложения за телефони. Във видеообръщение Сноудън показва ново приложение, за чието създаване е помогнал. Програмата \"Хейвън\" има за цел да защити лаптопи от физическа намеса. Кодът й е със свободен достъп и тя е предназначена за активисти, защитаващи човешките права и други хора, изложени на риск, съобщава БТА. \"Хейвън\" използва сензорите на телефоните \"Андроид\", за да засича промени в стаята. Програмата е разработена съвместно с Фондацията за свобода на медиите и \"Гардиън проджект\". Реакциите в социалните медии бяха смесени. Някои приветстваха новите възможности, а други заявиха, че не вярват на Сноудън, който живее от 2013 г. в Русия, която му даде убежище въпреки натиска на САЩ да го екстрадира.", "date": "2017.12.24", "title": "Едуард Сноудън показа приложение за мобилни телефони, което шпионира шпионите"}
{"url": "https://www.dnevnik.bg/sport/2017/12/24/3103370_mourinyo_se_iadosa_na_detinskata_igra_na_svoite/", "text": "Мениджърът на \"Манчестър юнайтед\" Жозе Моуриньо остана много разочарован от начина, по който  неговият отбор изпусна трите точки срещу \"Лестър\" . Португалецът определи поведението на своите състезатели като детинско заради пропуските в атака и грешките в защита. \"Манчестър юнайтед\" успя да обърне резултата от 0:1 до 2:1, а след това имаше чудесни възможност да стигне до трето попадение. В 94-ата минута централният защитник на \"Лестър\" Хари Магуайър наказа пропуските на \"червените дяволи\" и донесе точка на своя отбор. \"Не спечелихме, защото пропуснахме невероятни шансове, бих казал смешни пропуски. В последната минута направихме много голяма грешка в защита. Получи се натрупване от грешки в един лесен за спечелване мач\", коментира Моуриньо след мача. По думите му \"Юнайтед\" е играл много добре през второто полувреме и резултатът е трябвало да бъде \"4:1, 5:1 или 6:1\". \"Реалността обаче е друга. Понякога правиш грешки, които не биват наказани. Сега обаче бяхме наказани\", допълни той. Португалецът неколкократно заяви, че мачът с \"Лестър\" е бил \"лесен за печелене\". \"Но когато направиш такива големи пропуски пред вратата на съперника и освен това по детински начин губиш контрола върху топката, в крайна сметка биваш наказан.\" \"Детински отигравания в тяхното наказателно поле, детински отигравания в нашето наказателно поле, грешка след грешка и накрая загубихме две точки в един лесен за печелене мач\", завърши мениджърът на \"Юнайтед\".", "date": "2017.12.24", "title": "Моуриньо се ядоса на \"детинската игра\" на своите футболисти"}
{"url": "https://www.dnevnik.bg/kultura/2017/12/24/3086702_otkus_ot_zemiata_e_ploska_na_rudiard_kipling/", "text": "Излезе от печат сборникът с разкази \"Земята е плоска\" от Нобеловия лауреат за литература Ръдиард Киплинг! \"Земята е плоска\" съдържа 14 разказа, представящи феноменалното тематично многообразие, продуктивността и литературната виртуозност на писателя от различни етапи на дългия му творчески път. Шеметният му размах обхваща дързък реализъм, затрогваща носталгия, мрачна комичност, смразяващ ужас и загадъчна свръхестественост. Палитрата е впечатляваща: от невъобразимо увлекателното приключение на \"Човекът, който искаше да стане цар\", до смразяващата призрачност на \"Необикновената разходка на Мороуби Джукс\", трогателната детска травма в \"Блей, блей, Черна овца\", блестящите военни истории \"Градинарят\" и \"Мери Постгейт\", затрогващата човечност на \"Лиспет\" и \"Историята на Беделия Херодсфут\", комизма на \"Селото, което гласува, че Земята е плоска\" и потапянето в религиозната история и мистика в \"Окото на Аллах\" и \"Църквата в Антиохия\". Джоузеф Ръдиард Киплинг (1865-1936) е британски писател и поет, Нобелов лауреат за литература за 1907 година. Роден е в гр. Бомбай, Индия. През 1871 г. заминава със сестра си за Англия, където е настанен в частен пансион. През 1878 г. постъпва във военноподготвителния колеж в Девъншир – именно там прави първите си литературни опити. До 1889 г. издава 6 книги с разкази, които му носят голяма популярност в Индия и Англия. Спрягат го като литературен наследник на Чарлс Дикенс. През 1894-95 г. излизат прочутата \"Книга за джунглата\" и \"Втора книга за джунглата\", илюстрирани от баща му, Джон Киплинг. Литературното творчество на Киплинг обхваща 4 романа, 13 тома с разкази, детски книги, няколко сборника с пътеписи, статии и стотици стихотворения. превод Надежда Розова ЛИСПЕТ Нима отхвърляш Любовта! Какви са тези богове, кажи ми? Един в Трима и Трима в Един? Не! При своите Спасители отивам – ще ми дадат навярно по-добра утеха от Духа, Отеца и студения Му Син. \"Вероизменник\" Тя беше дъщеря на планинеца Сону и на жена му Джадех. Една година реколтата им от царевица се провали, а две мечки пренощуваха в маковата им нива точно над долината на река Сутледж, откъм Котгарх, затова на следващата година двамата приеха християнството и занесоха бебето си в мисията да бъде покръстено. Капеланът я кръсти Елизабет, което планинците произнасят на пахари \"Лиспет\". После холера връхлетя долината Котгарх и отнесе Сону и Джадех, а Лиспет стана наполовина прислужница, наполовина компаньонка на съпругата на капелана. Това беше след господството на моравските мисионери в този край, ала преди Котгарх да забрави напълно званието си \"господар на северните планини\". Не знам дали християнството усъвършенства Лиспет, или боговете на нейния народ тъй или иначе я бяха обдарили много, ала тя порасна и стана прелестна. А когато планинско момиче стане прелестно, си струва да пропътуваш петдесет мили по лош път, за да я зърнеш. Лиспет имаше класическо лице, от онези, които често рисуват, но рядко виждаш. Беше с твърде светла кожа за момиче от този народ и много висока. Освен това имаше великолепни очи и ако не носеше отвратителните пъстри басмени дрехи, тъй любими на мисионерите, човек би я помислил за римската Диана, излязла на лов, срещне ли я неочаквано в планината. Лиспет прие християнството охотно и не се отказа от него, когато стана жена, както правят някои планински момичета. Земляците ѝ я мразеха, задето е станала мемсахиб и се къпе всеки ден, така говореха, а съпругата на капелана не знаеше как да се държи с нея. Някак не върви да караш достолепна богиня, висока пет фута и десет инча, да мие съдове. Затова Лиспет играеше с децата на капелана, посещаваше неделното училище, прочете всички книги в къщата и ставаше все по-красива, като принцеса от приказките. Съпругата на капелана каза, че момичето трябва да започне работа в Шимла като медицинска сестра или нещо друго \"по-изискано\". Лиспет обаче не искаше да заминава да работи. Беше много щастлива, където си беше. Когато в Котгарх пристигаха пътешественици – а такива навремето нямаше много, – Лиспет се заключваше в стаята си от страх да не я отведат в Шимла или някъде другаде в непознатия свят. Един ден, няколко месеца след като навърши седемнайсет, Лиспет излезе на разходка. Не правеше като английските дами – миля и половина пеша, а после обратно на кон. По време на своите бродения тя изминаваше двайсет-трийсет мили, сновейки между Котгарх и Наркунда. Този път се върна чак по здрач и се спусна по стръмната пътека към Котгарх с тежък товар на ръце. Съпругата на капелана дремеше в дневната, когато Лиспет влезе задъхана и изтощена от товара си. Положи го на дивана и каза простичко: – Това е съпругът ми. Намерих го на пътя за Баги. Пострадал е. Ще се погрижим за него, а когато се оправи, твоят съпруг ще ме ожени за него. Лиспет за пръв път заговаряше за брак и съпругата на капелана изпищя ужасено. Обаче най-напред се налагаше да обърне внимание на мъжа на дивана. Беше млад англичанин с дълбока назъбена рана на черепа. Лиспет каза, че го намерила на склона и го донесла у дома. Дишането на мъжа беше неравно и той беше почти в несвяст. Капеланът, който разбираше едно-друго от медицина, превърза раната му, а Лиспет чакаше пред вратата, ако се наложи да помага. Обясни на капелана, че това е мъжът, за когото ще се омъжи, а той и съпругата му я сгълчаха строго за неуместното ѝ поведение. Лиспет слушаше мълчаливо, после просто потвърди намерението си. Голяма доза християнство е нужна, за да заличи дивашките източни инстинкти като влюбването от пръв поглед. След като намери мъжа, достоен за преклонението ѝ, не виждаше защо трябва да пази избора си в тайна. Не възнамеряваше да допусне и да я отпратят. Щеше да се грижи за този англичанин, докато не се възстанови достатъчно, за да се ожени за нея. Такъв беше скромният ѝ план. В продължение на две седмици англичанинът имаше лека треса и възпаление, но после се пооправи и благодари на капелана, на съпругата му и на Лиспет – най-вече на Лиспет – за нейната добрина. Пътешествал на изток, така им каза – никой още не говореше за запалени туристи в онези дни, когато компания \"Източно параходство\" беше млада и мъничка, – и пристигаше от Дехра Дун, за да събира растения и пеперуди по склоновете на Шимла. Затова никой в града не знаеше нищо за него. Допускаше, че е паднал от канарата, докато е оглеждал папрат, поникнала от загнил дървесен ствол, и че носачите му явно са отмъкнали багажа му и са офейкали. Смяташе да се върне в Шимла, когато поукрепне. Вече не му се бродеше из планините. Не бързаше да замине и се възстановяваше бавно. Лиспет не се вслуша в съветите нито на капелана, нито на съпругата му, и разкри на англичанина сърцето си. Той се смееше много и твърдеше, че всичко е красиво и романтично, съвършена хималайска идилия, но тъй като беше сгоден за момиче у дома, не очакваше да се случи нищо. Държеше се благоразумно. Наистина. Въпреки това му беше много приятно да говори с Лиспет, да се разхожда с Лиспет, да й нарежда красиви думи и да я нарича с нежни имена, докато укрепне достатъчно, за да си замине. За него не означаваше абсолютно нищо, а за Лиспет – всичко. През тези две седмици беше много щастлива, защото беше намерила мъж, когото да обича. Тъй като беше родена дивачка, дори не се стараеше да крие чувствата си и англичанинът се забавляваше. Когато той си замина, Лиспет го придружи нагоре в планината до Наркунда много нещастна и много тъжна. Съпругата на капелана, която беше примерна християнка и не понасяше дори намек за скандал или неразбория, вече не можеше да въздейства на Лиспет и посъветва англичанина да обещае на момичето, че ще се върне и ще се ожени за него. – Тя е още дете и варварка по душа, опасявам се – каза съпругата на капелана. Затова англичанинът измина всичките дванайсет мили нагоре в планината, обгърнал с ръка кръста на Лиспет, и я уверяваше, че ще се върне да се ожени за нея – обещание, което Лиспет го караше да повтаря отново и отново. Плака на хребета Наркунда, докато той се изгуби от погледа й по пътя за Мутяни. След това избърса сълзите си и тръгна към Котгарх, където заяви пред съпругата на капелана: – Той ще се върне да се ожени за мен! А тя пък утеши Лиспет: – Ще се върне. След като минаха два месеца, Лиспет започна да губи търпение и научи, че англичанинът е заминал по море за Англия. Наясно беше къде се намира Англия, защото беше учила малко география, обаче нали беше планинско момиче, изобщо не знаеше какво представлява морето. В къщата имаше стар пъзел – карта на света. Лиспет си играеше с него като малка. Извади го отново и се зае да го подрежда вечер, плачеше и се опитваше да си представи къде е англичанинът. И тъй като нямаше понятие от параходите и разстоянията, представите ѝ бяха донякъде погрешни. Дори да не бяха обаче, нищо нямаше да се промени, защото англичанинът нямаше никакво намерение да се върне и да се ожени за момиче от планините. Той напълно я забрави, когато отиде на лов за пеперуди в Асам. След това написа и книга за Изтока, в която името на Лиспет изобщо не се появяваше. След като минаха три месеца, Лиспет започна всеки ден да ходи до Наркунда с надеждата да види как нейният англичанин се задава по пътя. Това ѝ даваше утеха, а съпругата на капелана, като я видя по-радостна, си помисли, че момичето е преодоляло своята \"варварска и крайно неделикатна глупост\". След известно време разходките престанаха да помагат на Лиспет и тя стана много раздразнителна. Съпругата на свещеника прецени, че моментът е подходящ да ѝ разкрие действителното положение – че англичанинът ѝ е обещал да се ожени за нея само за да ѝ затвори устата и че думите му всъщност не означават нищо, а също че е \"неуместно\" Лиспет да мисли за брак с англичанин, замесен от по-качествено тесто, пък и обещал брак на момиче от своите. Лиспет отвърна, че тези работи очевидно са невъзможни, защото той ѝ беше казал, че я обича, а съпругата на свещеника лично я бе уверявала как той ще се върне. – Как е възможно и неговите, и твоите думи да не са истина? – попита Лиспет. – Казахме го, за да се успокоиш, дете – отвърна съпругата на капелана. – Значи, сте ме излъгали? – попита Лиспет. – И двамата? Съпругата на свещеника сведе глава и не отговори. Лиспет се умълча задълго, после слезе в долината и се върна, облечена като планинско момиче – невъобразимо мръсна, но без обеците на носа и на ушите. Беше сплела косата си на дълга плитка, вързана с черна връв, както се носят планинките. – Връщам се при моите хора – заяви тя. – Вие убихте Лиспет. Остана само предишната дъщеря на Джадех, дъщерята на един пахари и слугиня на Тарка Деви. Вие, англичаните, до един сте лъжци. Преди съпругата на капелана да успее да се съвземе от шока, че Лиспет се връща към майчините си богове, момичето вече беше заминало и не се върна повече. Вкопчи се ожесточено в живота на своите нечисти земляци и се опита да навакса живота, който беше напуснала. След немного време се омъжи за дървосекач, който я биеше, какъвто обичай имат планинците, и красотата ѝ скоро повехна. – Няма закономерност в своенравието на диваците – твърдеше съпругата на капелана, – а аз съм убедена, че в сърцето си Лиспет винаги е била неверница. Предвид факта, че Лиспет беше приета в лоното на Англиканската църква на \"зрялата\" възраст от пет седмици, твърдението не правеше чест на съпругата на свещеника. Лиспет умря много възрастна. Открай време владееше английски отлично и когато беше достатъчно пияна, понякога успяваха да я убедят да разкаже за първата си любов. На хората им беше трудно да си представят, че съсухреното и сбръчкано същество, същинска стара дрипа, някога е било Лиспет от мисията в Котгарх.", "date": "2017.12.24", "title": "Откъс от \"Земята е плоска\" на Ръдиард Киплинг"}
{"url": "https://www.dnevnik.bg/sviat/2017/12/24/3103376_zaradi_opaseniia_ot_teror_100_000_policai_i_voenni/", "text": "Близо 100 000 полицаи и военни ще се грижат за обществения ред във Франция през празничния период поради сериозни опасения от екстремистки нападения, съобщи БТА. Засилените мерки за сигурност ще са насочени най-вече към коледни базари, търговски центрове, религиозни сгради, обществения транспорт и туристически обекти, предаде Асошиейтед прес В контекста на \"все още повишения риск от тероризъм\" властите са разпоредили да бъдат засилени и мерките за сигурност около религиозни обекти по време на Рождество Христово. В резултат на многобройните атаки на ислямски екстремисти през 2015 и 2016 г., при които загинаха над 200 души, във Франция по предложение на правителството на президента Еманюел Макрон беше приет нов закон за борба с тероризма, предоставящ допълнителни правомощия на полицията, припомня БТА", "date": "2017.12.24", "title": "Заради опасения от терор 100 000 полицаи и военни ще охраняват обществените места във Франция за празниците"}
{"url": "https://www.dnevnik.bg/photos/2017/12/24/3100581_fotogaleriia_snimkite_koito_predizvikaha_nai-goliam/", "text": "Появата на Григор Димитров по време на партито на тенисистите, участващи в турнира в София, смяната на президентите в България и как са полагали клетва президентите в САЩ - това са снимките, които предизвикаха най-голям интерес през 2017 г. \"Дневник\" представя десетте най-гледани фотогалерии през 2017 г. според прочитанията към 19 декември. Григор Димитров се превърна в голямата звезда по време на партито на тенисистите, участващи в турнира в София. Той предизвика огромен интерес сред почитателите си, като благодари за подкрепата. Галерията е била разгледана 107 331 към 19 декември.", "date": "2017.12.24", "title": "Фотогалерия: Снимките, които предизвикаха най-голям интерес през 2017"}
{"url": "https://www.dnevnik.bg/sviat/2017/12/24/3103377_izrael_shte_obiavi_na_koleda_che_napuska_junesko/", "text": "Израел ще обяви на Коледа, че напуска организацията за образование, наука и култура към ООН, като реално това ще стане до края на 2018 г. Това означава, че много обекти на ЮНЕСКО в страната вече ще се съхраняват според политиката и възможностите на израелската държава, а не на световната организация, която ще изгуби от бюджета си и израелската вноска, а така или иначе не се внася от 2011г. насам. В петък премиерът Бенямин Нетаняху е инструктирал Кармел Шама Хакоен - посланик към ЮНЕСКО, официално да връчи писмото на генералния директор Одри Азуле. Тя е с мароканско и френско гражданство и е първият ръководител на организацията от еврейски произход. Поводът е гласуването от Общото събрание на ООН в четвъртък на необвързваща резолюция, с която се призовават САЩ да оттеглят решението си да признаят Западен Ерусалим за столица на Израел. Причината е същата като тази, с която Вашингтон обяви преди няколко месеца, че до 2019 г. страната се оттегля от ЮНЕСКО заради системно антиизраелска позиция. През октомври Нетаняху нареди само да се подготви подобен ход от Израел и това се коментираше като изчакване да се види дали нещо ще се промени. Това изчакване ще продължи и през цялата следващата година, тъй като писмото за напускане може да бъде оттеглено през това време. Посланик Хакоен вече запозна Азуле с вижданията на Израел как би трябвало да се реформира организацията. През 2017 г. ЮНЕСКО обяви Хеброн - първата столица на юдейския цар Давид и мястото с Гробницата на еврейските патриарси за застрашен културен обект на Държавата Палестина, каквато не съществува. Миналата година организацията практически обяви, че Израел няма права над Ерусалим и описа Стария град и Храмовия хълм като мюсюлмански свети места. На Храмовия хълм е джамията Ал Акса - третото по святост място за мюсюлманите, и се наложи Израел да проведе усилена кампания той да не бъде описван само като Ал Харам ал Шариф, а и да се спомене, че на едната от страните му е Стената на плача - най-святото за юдеите място. Хакоен заяви в петък, че \"напускането е най-добрият начин да изразим благодарността си към най-добрия и най-големия ни съюзник - Съединените щати, и в частност на чудестния ѝ представител в ООН Ники Хейли. В продължение на години САЩ заявяваха, че няма да изоставят Израел пред огромното мнозинство държави, за което плащат и цена. Но основното е, че САЩ напускат ЮНЕСКО и ние имаме морално задължение те да не го сторят сами\". Той допълни, че \"Израел не затръшва вратата, а призовава новото ръководство на организацията (Азуле пое поста от Ирина Бокова през ноември - бел.ред.) заедно със страните, проявяващи разум, да извърши реформи и да спре да се страхува от същата банда, който е превзела организацията\". Според израелския посланик \"нищо повече не може да се постигне тук\", след като в управителния съвет на ЮНЕСКО мястото на Германия бе заето от Турция. \"ЮНЕСКО, предвождана от арабските държави и останалите потиснати и мрачни държави на света, проведе рекорден брой гласувания, изпълнени с нападки и лъжи срещу Израел и еврейския народ, които омърсиха достойните ценности на организацията с политизиране и дипломатически терор, граничещ на моменти с антисемитизъм\".", "date": "2017.12.24", "title": "Израел ще обяви на Коледа, че напуска ЮНЕСКО"}
{"url": "https://www.dnevnik.bg/sport/2017/12/24/3103380_serena_uiliams_se_zavrushta_na_korta_oshte/", "text": "Носителката на 23 индивидуални титли от Големия шлем Серена Уилямс ще се завърне на корта много по-рано от очакваното. 36-годишната американка, която през септември  стана майка за пръв път , ще се включи в  демонстративния турнир в Абу Даби , съобщи \"Спорт 360\". Уилямс ще излезе на корта в събота, 30 декември. Нейна съперничка ще е шампионката от \"Ролан Гарос\" Йелена Остапенко. Това ще е първият женски мач в десетгодишната история на тенис турнира в Абу Даби. \"Щастлива съм да обявя, че се връщам на корта за пръв път след раждането на първото ми дете през септември. За мен е чест и удоволствие да направя завръщането си в първия женски мач в историята на турнира. Нямам търпение да видя феновете в Абу Даби\", потвърди по-късно Уилямс. С двубоя между нея и Остапенко ще бъде подгрят финалът на мъжката надпревара в емирствата, с която по традиция се дава старт на новия сезон. В турнира, който е във формат с директни елиминации, участват шестима от най-добрите в света. Десетото издание на шампионата в Абу Даби ще се проведе от 28 до 30 декември. Присъствието на Уилямс ще е страхотен удар за организаторите след  оттеглянето на световния номер 1 Рафаел Надал , Стан Вавринка и Милош Раонич, които все още се възстановяват от контузии. Серена Уилямс не е играла от началото на годината, когато спечели Australian Open. Въпреки че  беше бременна във втория месец , американката триумфира по изключително категоричен начин в Мелбърн, като дори не загуби сет в турнира. С успехa в Австралия тя се доближи на един трофей от рекорда на Маргарет Корт за най-много титли от Големия шлем. Очакваше се Уилямс да се завърне на корта именно в Мелбърн, след като по-рано този месец турнирният директор Крейг Тийли  обяви, че е подала заявка за участие . ", "date": "2017.12.24", "title": "Серена Уилямс се завръща на корта още следващата седмица"}
{"url": "https://www.dnevnik.bg/photos/2017/12/24/3103448_snimka_na_denia_boiko_borisov_pusna_tradicionnata/", "text": "Премиерът Бойко Борисов публикува на Бъдни вечер в профила си във \"Фейсбук\" снимки със семейството си. \"В навечерието на този светъл празник пожелавам на всички българи здраве, щастие, късмет, благоденствие и мир. Нека бъдем добри и смирени. Весели празници!\", написа Борисов.", "date": "2017.12.24", "title": "Снимка на деня: Бойко Борисов пусна традиционната семейна снимка за Коледа"}
{"url": "https://www.dnevnik.bg/razvlechenie/2017/12/24/3103378_nai-komentiranoto_v_dnevnik_dogovorut_za_seks_v/", "text": "1.  Който иска секс в Швеция, ще трябва изрично да пита партньора, предвижда законопроект  - 220 коментара 2.  Гладни и изоставени: Украинските пенсионери чакат тежка зима на фронтовата линия  - 201 коментара 3.  Преди 100 години е основан КГБ - най-бруталната машина за политически терор  - 194 коментара 4.  Тръмп обяви Русия и Китай за съперници в нова стратегия за национална сигурност  - 189 коментара 5.  \"Алфа Рисърч\": За първи път от 20 г. се отчита икономически оптимизъм  - 187 коментара 6.  Либералните \"Граждани\" печелят в Каталуня, но сепаратистите са с крехко мнозинство (обобщение)  - 182 коментара 7.  Близо 97% от жителите на Генерал Тошево гласуваха против добива на газ  - 175 коментара 8.  \"Тойота\" поема ускорен курс към електромобили  - 167 коментара 9.  2017 - България е по-малко европейска отпреди 10 години и повече \"евразийска\"  - 138 коментара 10.  След създаването на мегабухалката, която уж да бори корупцията, никой не може да бъде спокоен, обяви Христо Иванов  - 134 коментара", "date": "2017.12.24", "title": "Най-коментираното в \"Дневник\": Договорът за секс в Швеция и годишнината от основаването на КГБ"}
{"url": "https://www.dnevnik.bg/sport/2017/12/24/3103449_kubrat_pulev_i_zauerland_shte_pregovoriat_za_nov/", "text": "Кубрат Пулев и \"Зауерланд\" ще обсъдят съвместното си бъдеще в началото на следващата година. Българският боксьор има договор с германската промотърска компания до края на 2018 г. Двете страни имат желание да продължат да работят заедно. Пулев обаче не е доволен от отношението на своите промотъри и иска ситуацията да се промени, за да остане при германците. 36-годишният българин разкритикува остро \"Зауерланд\" покрай преговорите за двубой със световния шампион Антъни Джошуа. Той беше недоволен от малкото време за подготовка и обвини мениджърите си, че мислят единствено за парите. \"Моят договор е до края на 2018 г., така че съм с тях. От тях зависи. Като говорихме с Кале, той каза, че има желание да продължим. Но ще видим. Зависи от тяхното представяне, защото до момента не са съвсем гладки отношенията. Което е нормално, имайки предвид как се провеждат и как се организират мачовете. Аз лично не съм доволен\", каза Пулев при завръщането си в България след  мача на неговия брат Тервел в Берлин. Кубрат Пулев продължава да се  възстановява от контузията , която му попречи за втори път да се боксира за световна титла. Той все още не знае кога и къде ще е следващият му мач. В момента се водят преговори за  двубой с Мануел Чар за междинната световна титла на WBA. \"Началото на годината, края на годината, защо не? Възможно е в България, възможно е в Чикаго да направим гала вечер, може в Германия. Преговаряме да играя за световна титла, след като контузията ми отшуми. Надявам се да не се появи повече.\" \"Важното е да сме здрави през 2018 г. Да бъдем по-смирени, по-будни и да съумеем да направим България една още по-прекрасна държава за живеене\", каза още Пулев.", "date": "2017.12.24", "title": "Кубрат Пулев и \"Зауерланд\" ще преговорят за нов договор в началото на 2018 г."}
