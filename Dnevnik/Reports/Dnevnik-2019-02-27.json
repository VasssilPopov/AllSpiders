{"url": "https://www.dnevnik.bg/sport/2019/02/27/3397140_siti_i_livurpul_produljavat_gonitbata_na_vurha_sled/", "text": "Преследването между лидерите във Висшата лига \"Ливърпул\" и \"Манчестър сити\" продължава и след мачовете от 28-ия кръг в шампионата, в който и двата тима постигнаха победи. Мърсисайдци остават начело със само точка повече от \"гражданите\" - 69 срещу 68. Тимът на Юрген Клоп постигна една от най-убедителните си победи през сезона, надигравайки с 5:0 гостуващия \"Уотфорд\". \"Сити\" беше на другия полюс, като спечели само с 1:0 срещу \"Уест Хем\" на своя \"Етихад\". Съставът на Клоп изкова победата още до 20-ата минута, когато поведе с две попадения. И при двата случая точен беше Садио Мане след асистенции на десния бек Трент Александър-Арнолд. В първата ситуация в деветата минута сенегалецът вкара с глава, а след това с ефектен удар с пета, когато беше с гръб към вратата. Гостите от \"Уотфорд\" не бяха на висота и след почивката продължиха да инкасират голове. В 66-ата минута Дивок Ориги вкара след подавне на левия защитник Робъртсън, но това не беше всичко. В последните 11 минути централният бранител Върджил ван Дайк вкара два гола. Той се разписа след центрирания на двамата крайни защитници - Александър-Арнолд и Робъртсън. С трите си асистенции в срещата Александър-Арнолд стана най-младият футболист в историята на Висшата лига, който го постига в рамките на един мач. Англичанинът е едва на 20 години и 143 дни. Другият претендент за титлата \"Манчестър сити\" беше видимо изморен от 120-те минути и финала за Купата на лигата, който игра с \"Челси\", което се отрази на качеството на играта. Макар Пеп Гуардиола да направи промени шестима от титулярите от неделя, играха отново от първата минута. Срещу себе си \"гражданите\" срещнаха отбор, който беше добре организиран и единствената му идея беше да не загуби на \"Етихад\". През първите 45 минути \"Уест Хем\" не отправи нито един удар към вратата, било точен или неточен. Гостите от Лондон имаха притежание на топката от едва 22%. След почивката Гуардиола смени фланговете си играчи и от там дойде голямата заплаха. Резервата Бернардо Силва спечели дузпа в 59-ата минута, когато беше повален от Фелипе Андерсон. Зад топката застана Серхио Агуеро, който се разписа в долния ляв ъгъл на вратаря. Аржентинецът вече има 18 попадения във Висшата лига и излезе начело в листата на реализаторите. В дербито на кръга \"Челси\" победи \"Тотнъм\" с 2:0 и завърза още повече битката за топ 4. Педро откри за сините в 57-ата минута, а шест минути преди края Киърън Трипиър си вкара автогол. Другите два претендента за място в четворката \"Арсенал\" и \"Манчестър юнайтед\" също спечелиха. \"Артилеристите\" разгромиха с 5:1 \"Борнемут\" с два гола на Месут Йозил, по един на Лоран Косчелни, Александър Лаказет и Пиер-Емерик Обамеянг. \"Червените дяволи\" пък надвиха като гост \"Кристъл палас\" с 3:1 с два гола на Ромелу Лукаку и един на Ашли Йънг. Така четирите тима са събрани в едва седем точки. \"Тотнъм\" остава трети с актив от 60, \"Арсенал\" е след него с четири по-малко, а \"Юнайтед\" има 55. \"Челси\" е с 53, но и мач по-малко от останалите. В събота предстои дербито на Северен Лондон между \"Тотнъм\" и \"Арсенал\".", "date": "2019.02.27", "title": "\"Сити\" и \"Ливърпул\" продължават гонитбата на върха след нови победи"}
{"url": "https://www.dnevnik.bg/evropa/2019/02/27/3396992_makron_e_protiv_otlagane_na_brekzit_bez_iasna_cel/", "text": "Френският президент Еманюел Макрон заяви, че ЕС може да се съгласи с удължаване на преговорите за Брекзит, ако Великобритания даде ясна причина защо това трябва да се случи, предаде \"Ройтерс\". Великобритания трябва да излезе от ЕС на 29 март, но британският парламент все още не е одобрил условията за \"развода\". Във вторник премиерът Тереза  Мей даде знак , че Брекзит може да бъде забавен до юни, ако парламенът отхвърли изменено споразумение с ЕС следващия месец. \"Ако британците се нуждаят от повече време, ще подкрепим молба за удължаване, ако тя е мотивирана от нови решения на британците\", заяви Макрон по време на съвместна пресконференция с германския канцлер Ангела Меркел. \"Но ние по никакъв начин няма да приемем едно удължаване без ясно виждане за преследваната цел. Както нашият преговарящ Мишел Барние каза, не се нуждаем от повече време, нуждаем се от решения\", добави той. Макар да заяви, че напълно споделя мнението на Макрон, Меркел изглеждаше по-склонна да прояви гъвкавост. \"Ако Великобритания се нуждае от повече време, няма да й го откажем, но ние се стремим към подредено решение\", посочи тя. Удължаването на периода за излизане от ЕС трябва да бъде одобрено от всички останали 27 държави членки. Френски официални лица коментираха, че Париж ще се съгласи със забавяне на Брекзит, ако то бъде съчетано с надеждно решение, например ако Великобритания проведе избори или втори референдум или ако представи нов план, който да е приемлив за всички страни, но който се нуждае от повече време, за да бъде завършен. Сутринта главният преговарящ на ЕС за Брекзит Мишел Барние каза, че евентуално отлагане на датата за Брекзит е възможно при условие, че британците обяснят за какво искат да използват допълнителното време.", "date": "2019.02.27", "title": "Макрон е против отлагане на Брекзит без ясна цел"}
{"url": "https://www.dnevnik.bg/sport/2019/02/27/3397021_cska_si_obiasni_atakata_sreshtu_kluba_s_vendeta/", "text": "ЦСКА е атакуван заради лична вендета срещу треньора на тима Любослав Пенев. Това твърди ръководството на червените със съобщение, в което обяви, че е подало жалба срещу съдиите. Писмото идва три дни след дербито с \"Левски\",  загубено с 0:1 . В последните дни в социалните мрежи се породи недоволство от феновете на ЦСКА за липсата на реакция след дербито. \"Обиден и недопустим е начинът, по който лични конфликти и стари вражди с него се превръщат в откровена вендета. Не само срещу Любо Пенев, а и директно срещу ЦСКА и вярната ни публика\", пишат от ЦСКА. Треньорът на червените  беше съперник на Борислав Михайлов  за президентския пост на последния Конгрес на БФС. \"Подкрепяме нашия наставник и категорично не приемаме съдийските несправедливости, задкулисните действия и неадекватното отношение към институцията ЦСКА\". От клуба обявиха, че са подали жалба срещу съдийството на Владимир Вълков. В мача претенциите на ЦСКА бяха за червения картон на Едвин Джеси, както и за неотсъдено нарушение срещу Иван Турицов от Паулиньо при гола на сините. \"От началото на пролетния полусезон сме свидетели на грубо и тенденциозно съдийско ощетяване срещу нашия отбор. Клубът ни става жертва или на некомпетентността на реферите, или на други процеси, които в крайна сметка сериозно влияят върху развръзката на шампионата и битката за върха\". След двубоя шефът на съдиите  Йордан Сталев обяви, че изгонването на Джеси е правилно . Той обаче отказа да коментира ситуацията с Турицов и Паулиньо, след която Стивън Перейра си отбеляза автогола. \"Клубът ни официално е подал жалба до Съдийската комисия към БФС, в която изразява своите основателни претенции и неудовлетворение от грешните отсъждания на реферите в дербито с \"Левски\" и различният им критерий в идентични ситуации, които оказаха влияние върху развоя на резултата и крайния изход на срещата. Все още очакваме отговор от Съдийската комисия на жалбата ни за срещата \"Черно море\" - ЦСКА\".", "date": "2019.02.27", "title": "ЦСКА си обясни \"атаката срещу клуба\" с вендета срещу Любослав Пенев"}
{"url": "https://www.dnevnik.bg/sviat/2019/02/27/3396760_nazad_kum_kanabisa_-_zashto_erdogan_govori_za_turskoto/", "text": "Турция иска отново да отглежда канабис (коноп). Това е очевидно най-новата стратегическа идея на президента Ердоган. \"Аз съм родом от Ризе. А там навремето се отглеждаше коноп. От конопа се правеха дори долни фланелки, защото той много добре попива потта\", каза президентът на среща със свои съпартийци в Анкара. Главният му аргумент обаче се въплъщава в пазарските торбички от коноп. От 1 януари тази година Турция въведе задължителна цена на найлоновите торбички в магазините - сега те струват около 4 евроцента, като целта е да се намали употребата на найлонови торбички, за да бъде ограничено замърсяването на природата. \"Моята майчица сама ги плетеше\" Най-новият план сега е да се произведат милиони платнени торбички и мрежички, които да бъдат раздадени на народа - най-вече в рамките на предизборната кампания. Защото през март в Турция предстоят местни избори. В тази връзка спомените на Ердоган продължават така: \"Моята майчица сама си плетеше мрежичките за пазар, с които ходехме на покупки. Когато се изцапваха, ние ги перяхме и пак ги използвахме.\" Но сякаш не става дума за само конопени торбички и мрежички. Близки до правителството медии все по-често превъзнасят лечебните свойства на конопа и неговата приложимост в най-различни области. \"Зеленото съкровище на Турция\", както го нарича Ердоган, за жалост било изкоренено по волята на \"враговете на Турция\", които се престрували на приятели. Всеки турчин начаса се сеща за кого говори президентът - за Запада, разбира се, и в частност за САЩ. Защото е факт, че през миналия век насажденията от коноп в Турция бяха унищожени именно под западен натиск - заради производството на хашиш, който се извлича от женските растения. Ахмед Аталък, шеф на истанбулската Камара на аграрните инженери, припомня, че в Турция канабис се е засаждал още преди близо 4000 години. И тъй като в момента държави като Китай и Канада започват сериозно да развиват отглеждането на коноп, Турция не бива да изостава, предупреждава Аталък, цитиран от германския вестник \"Зюддойче цайтунг\". Назад към канабиса Вече е налице и пилотна програма за отглеждането на канабис в 20 турски провинции, съобщава вестник \"Ди Велт\". Един турски мозъчен тръст дори е създал свой собствен Институт за конопа, който от години проучва отглеждането на това растение. Учените от института са предложили на правителството първоначално да се засаждат площи с канабис, от който не може да се извлича наркотично вещество, но който има добро приложение в текстилната и в хартиената промишленост. Тези отрасли, както и много други пострадаха силно от валутната криза и увеличаващите се цени на вносните суровини. Условията за отглеждане на канабис в Турция бяха либерализирани още през 2016 година, но селяните и до днес са крайно предпазливи. Поради простата причина, че досега са чували за канабис единствено покрай операциите на армията срещу нелегалните конопени плантации на забранената Кюрдска работническа партия, за която търговията с дрога е важен източник на приходи.", "date": "2019.02.27", "title": "Назад към канабиса - защо Ердоган говори за турското \"зелено съкровище\""}
{"url": "https://www.dnevnik.bg/bulgaria/2019/02/27/3397034_shofyori_ot_stolichniia_gradski_transport_protestiraha/", "text": "Шофьори от столичния \"Градски транспорт\" облякоха жълти жилетки и излязоха на протест пред общината, съобщи БНТ. Те са недоволни от ниското заплащане, липсата на кадри и тежките условия на труд, въпреки че миналата седмица стана известно, че ще получат през март  увеличените си с 10% заплати .  Протестиращите бяха поканени на днешното редовно заседание на постоянната комисия по транспорт и туризъм. Освен представителите на общината, на разговорите присъстваха и много неправителствени организации, както и омбудсманът Мая Манолова, която настоя за адекватни решения на общината по казуса. Зад исканията на шофьорите застанаха общинските съветници от БСП. Проблемите в градския транспорт на София бяха обсъждани с часове. Очаква се решенията да бъдат взети до две седмици. \"Сега не могат да вземат решение, вероятно няма и да го вземат скоро, предлагат от средата на годината евентуално да има някакво увеличение, което още не е решено. В момента сме 950 лв. щат и от 1 февруари влиза в сила 10% увеличение, което става 1045 лв. щата, което е пак далеч от средната заплата за София\", коментира пред БНТ ватманът Мартин Александров. Екатерина Йорданова, председател на постоянната комисия по транспорт и туризъм: Тази тема няма да приключи тук, нито темата какви решения ще взимаме за нощния транспорт и как бихме отговорили на всички искания, както винаги в тази комисия, ще вземем решенията на база на анализи.", "date": "2019.02.27", "title": "Шофьори от столичния \"Градски транспорт\" протестираха"}
{"url": "https://www.dnevnik.bg/politika/2019/02/27/3396941_v_pravna_komisiia_gerb_nfsb_i_volia_reshiha/", "text": "С подкрепата на депутатите от ГЕРБ, НФСБ и \"Воля\" правната комисия в парламента прие промени в правилника за работа на Народното събрание, според които народните представители, които имат три последователни неоправдани отсъствия или общо пет за месеца, няма да получават никакво възнаграждение или пари за допълнителни разходи. Против гласуваха депутатите от ДПС, а колегите им от ВМРО се въздържаха. Предложението на НФСБ бе прието в отсъствие на депутатите от \"БСП за България\" и цели именно те да останат без заплати, тъй като не участват в пленарни заседания от две седмици. Без санкции за Пеевски Новите правила няма да засегнат депутати, чиито отсъствия се извиняват от председателя на съответната парламентарна група, а след това и от председателя на Народното събрание Цвета Караянчева. Сред тях е и Делян Пеевски от ДПС, който е бил в пленарната зала само на първото заседание на 44-ото Народно събрание на 19 април 2017 г., но голяма част от отсъствията му са извинени. В момента основната депутатска заплата е 3519 лева, а според сегашните правила на парламента колкото и да отсъстват без оправдание, депутатите получават една трета от нея, или 1173 лева. Т.нар. безотчетни пари за допълнителни разходи са две трети от заплатата, или около 2346 лева. При повече от пет неоправдани отсъствия в момента депутатите получават една трета от тези пари, или 782 лева. По сегашните правила дори и да не ходят на работа, депутатите получават около 2000 лева на месец. Ако промените в правилника бъдат приети и в пленарната зала, те няма да получават никакви пари. \"Работното място на един народен представител не е само пленарна зала - има комисии, групи за приятелства, делегации, срещи с избиратели. С това решение народният представител става натисквач на копчета\", каза Хамид Хамид от ДПС. Без глоби за отсъствие след регистрация Депутатите, които се регистрират в пленарната зала, а после не участват в гласуванията, няма да търпят санкции. Обикновено към средата на пленарния ден в залата има по-малко от 100 от общо 240 народни представители. Правната комисия трябваше да гласува предложение на депутата Христиан Митев от НФСБ, според което, ако народен представител е участвал в по-малко от половината гласувания, се санкционира с една втора от дневното депутатско възнаграждение. То обаче бе оттеглено от вносителя. Не бе подкрепено и предложение на председателя на правната комисия от ГЕРБ Данаил Кирилов при отсъствие от поименна проверка да има глоба от 750 лева. След като Хамид Хамид от ДПС обяви, че с тази идея се върви към диктатура и предсрочни избори, Данаил Кирилов от ГЕРБ оттегли предложението си парламентарните групи да имат право на само три процедурни изказвания при едно гласуване. \"С крехка преднина и засега\" се прие предложение на Христиан Митев от НФСБ всяка група да може да прави само по едно процедурно изказване по всяка точка от дневния ред. Заплатите ще растат С нула гласа \"за\", 12 \"против\" и един \"въздържал се\" бе отхвърлено предложението на депутати от БСП заплатата на народните представители да бъде замразена на 2976 лева. В момента основното възнаграждение на народен представител е колкото три средни заплати в публичния сектор и се преизчислява на три месеца. Справка на експертите към правната комисия показва, че депутатската заплата в Бундестага е 9780 евро, които са предмет на данъчно облагане. За офисни разходи на година им се полагат 12 хил. евро. Глоба има и за извинени, и за неизвинени отсъствия - в първия случай тя е 100 евро на ден, а във втория - 200 евро. В Турция при пет неоправдани отсъствия на месец се губи депутатското място, а в Португалия - при 4 отсъствия на сесия.", "date": "2019.02.27", "title": "В правната комисия ГЕРБ, НФСБ и \"Воля\" решиха отсъстващите депутати да не получават заплати"}
{"url": "https://www.dnevnik.bg/evropa/2019/02/27/3396926_tereza_mei_ne_iska_da_go_kaje_no_sega_niama_shans_za/", "text": "Всъщност това е точно обратното на предишната правителствена политика. Променя се изборът, пред който са изправени депутатите - сега те ще трябва да избират между сделката на премиера Тереза Мей, ревизирана от главния прокурор Джефри Кокс, или отлагане на Брекзит с непредвидими последици. Това, което Мей няма да каже, е, че вариантът за Брекзит без сделка вече не е на дневен ред. Тя продължи да твърди: \"Смятам, че ако се наложи, в крайна сметка ще превърнем варианта без сделка в успех.\" Това обаче няма да се случи, а онези консервативни депутати, които искат напускане без сделка, започват да го осъзнават. Премиерът най-накрая, с голямо закъснение, скъса с твърдолинейните евроскептици сред редовите депутати от нейната Консервативна партия. Те сега ще трябва да решат дали да застанат зад Джейкъб Рийс-Мог, който заяви преди няколко седмици, че ако не може да има Брекзит без сделка, той би приел сделката на премиера пред оставането в ЕС, или зад Борис Джонсън, който веднъж се изказа колоритно, че сделката е толкова лоша, че по-скоро би предпочел оставането в ЕС. Като цяло обаче твърдолинейните привърженици на Брекзит бяха в отговор на  изявлението на Мей . Техният гняв, че са предадени - нещо, което вероятно отдавна са знаели, че ще стане - изглеждаше доста сподавен. Или може би те осъзнават - макар че, признавам, това изглежда малко вероятно - че премиерът просто е нямала друг избор, освен да се подчини на волята на Камарата на общините като цяло, където привържениците на Брекзит без сделка са доста малко малцинство. Мей беше пределно ясна, като каза, че ако на 12 март загуби гласуването за своята сделка, ще даде на Камарата на общините да се произнесе на 13 март по въпроса дали иска напускане без сделка. Тя нямаше нужда да казва, че резултатът от вота ще бъде отрицателен. Мей просто заяви, че ако това се случи, тогава ще постави на 14 март пред депутатите за гласуване въпроса дали искат удължаване на срока на действие на чл. 50. Тя подчерта, че това не е онова, което би желала, и заяви, че то няма да промени вариантите пред парламента, а само ще отложи взимането на решение. И Мей разкритикува лидера на лейбъристката опозиция Джеръми Корбин за обратния му завой  в подкрепа на втори референдум , уверена, че и затова в Камарата на общините (все още) няма мнозинство. Премиерката призова депутатите да не гласуват за  поправката на Ивет Купър  (\"Връзването на ръцете на правителството чрез искане за промяна на дневния ред на парламента би имало значителни последствия за начина, по който се управлява Великобритания\"), но Купър не звучеше убедена: \"Ако нямаме прието законодателство, какви гаранции имаме, че правителството ще спазва каквито и да било решения на депутатите\", попита тя. Сега това едва ли има значение. Дали властта е ръцете на Купър или Мей изборът е един и същ - депутатите ще трябва да избират между сделка и отлагане. И в двата случая парламентът ще отхвърли варианта без сделка. /БТА", "date": "2019.02.27", "title": "Тереза Мей не иска да го каже, но сега няма шанс за Брекзит без сделка"}
{"url": "https://www.dnevnik.bg/politika/2019/02/27/3397043_pasportite_da_vajat_10_a_ne_5_g_predlagat_ot_volia/", "text": "Международните паспорти да важат 10 години, а не 5, както досега. Това предлагат в проект за промяна на закона за личните документи депутати от парламентарната група на \"Воля\". В мотивите към проекта се казва, че преобладаващ брой от страните - членки на ЕС, са избрали 10 години като срок на валидност на паспортите. Друг мотив за удължаване на срока до 10 години е, че повечето визи за държави извън ЕС са за срок от 10 години, което налага на 5 години отново да се кандидатства или да се заменя виза само защото трябва да се поднови паспорт. Удължаването на срока до 10 години е предвидено и в проект за промени на закона на личните документи на правителството от 2017 г., който премина обществено обсъждане, но в парламентарния сайт няма данни да е внасян и приеман. Тъй като тази промяна изисква по-дълъг период за технологична подготовка е предвидено изменението да влезе в сила от 1.01.2020 г., пише в мотивите за проекта на правителството. През декември законът  беше променен през преходните и заключителните разпоредби  на Закона за преминаването през и пребиваването на територията на Република България на съюзнически и на чужди въоръжени сили. Промяната беше, че издаването на личните карти с чип, което трябваше да започне през януари следващата година, се отлага за 2020 г. Основната причина за отлагане на новите лични карти с една година е забавянето на обществената поръчка, която бе открита в средата на тази година от МВР. Новите паспорти трябва да са с чип.", "date": "2019.02.27", "title": "Паспортите да важат 10, а не 5 години предлагат от \"Воля\""}
{"url": "https://www.dnevnik.bg/biznes/2019/02/27/3397035_verigite_za_hrani_sa_bili_nai-aktivni_pri_otkrivaneto/", "text": "През втората половина на 2018 г. хранителните вериги са били най-активни при откриване на нови обекти, показват данните на Colliers. На лидерска позиция в този аспект е Billa с 4, следвана от Lidl и T Market с по 3 и \"Фантастико\" с 1 нов магазин. Billa активно навлиза и в търговски центрове, запълвайки частично освободените от Carrefour площи, припомня компанията. Едно от тези места е The Mall, като веригата още не е отворила магазина си там. Търсенето на обекти в търговски центрове е високо през втората половина на изтеклата година, което освен на новите наематели се дължи и на размествания на съществуващите, посочва компанията в анализа си. Моловете продължават да полагат усилия за затвърждаване на позициите си. Те се изразяват както в разнообразяване на микса от наематели, така и в подобрения и преустройства на сградите. Фокусът върху по-добро позициониране ще продължи и през 2019 г., прогнозират експертите, наблюдаващи пазара.  Усвояването на площите в търговските центрове продължава през второто полугодие на 2018 г. При утвърдените проекти регистрираната заетост е над 90%. При софийските търговски центрове свободните площи се запазват с ниски стойности от 5%. Това се случва при непроменени нива на предлагане в модерните молове в София - 400 660 кв.м. С откриването на Plovdiv Plaza в Пловдив общото предлагане за страната нарасна с 35 хил. кв.м отдаваема площ. През 2019 г. то ще се увеличи допълнително, когато още един търговски център ще отвори врати във Варна.  Търговските паркове стават все по-търсен формат най-вече в градове под 100 хил. души население, където обикновено липсват модерни шопинг центрове. Това показва и фактът, че през втората половина на 2018 г. бяха открити три ритейл парка в Пловдив и един в Костинброд. Този тип площи продължава да привлича местните и международни марки от секторите облекло, обувки и стоки за дома, които търсят различни възможности за разширяване на дейността си. Наблюдаваната тенденция обуславя интереса и на предприемачи и инвеститори към развитието и придобиването на такива проекти през следващите години.", "date": "2019.02.27", "title": "Веригите за храни са били най-активни при откриването на нови обекти през 2018 г."}
{"url": "https://www.dnevnik.bg/kultura/2019/02/27/3396959_komiksi_prevzemat_cheshkiia_centur_i_sujuza_na/", "text": "Изложби, прожекции, детски работилници и срещи с български и чешки автори - това са част от събития в програмата на Месеца на комикса, който започва от 6 март в Чешкия център и Съюза на българските художници и ще продължи до края на март, съобщават организаторите. Началото ще постави откриването на изложбата \"В това време на едно друго място / 100 години чешки комикс\". Тя ще бъде представена от кураторите Павел Коржинек и Томаш Прокупек на етаж 4 в галерия \"Шипка 6\". На нея ще бъдат обявени и победителите в младежкия конкурс за комикс на тема \"Свобода\". Сред акцентите в програмата са и филмовите прожекции \"Комикс и кино\", които ще са в Чешкия център всеки ден от 18:30 ч. в дните между 12 и 16 март в рамките на \"София филм фест\". Ще бъдат прожектирани игралните филми \"Кой иска да убие Джеси?\" на Вацлав Ворличек от 1966 г., \"Четири убийства стигат, миличък\" на Олдржих Липски от 1970 г., документалния \"Дъга – разкази в картинки\" на Мария Николова от 2016 г. и анимацията \"Алоис Небел\" на Томаш Луняк от 2011 г. Поредицата ще приключи с детска събота на 16 март от 11 часа, която ще включва прожекция на анимационния филм на Хермина Тирлова от 1977 г. \"Приключенията на Фердо мравката\", както и работилница за комикси с Ива Груева, за която обаче е необходимо предварително записване. През тематичния месец в Чешкия център от 17 до 20 ч. ще има и \"Комикс кафе\", където посетителите ще могат да разглеждат чешки и български комикси. Във втората половина на март ще има и доста срещи с автори на този вид рисувани печатни издания от Чехия и България. На 18 март издателство \"Кибеа\" и Петър Станимиров ще представят графичната новела \"Пръстена на нибелунга\", пресъздаваща средновековния немскоезичен епос. На 20 март ще има и среща с Луцие Ломова, авторката на популярната детска комикс серия за мишките Анча и Пепик, както и на графичните новели за възрастни \"Анна иска да скочи\" и \"Диваците\". На 27 март ще гостува и неколкократният носител на чешката комикс награда MURIEL Войтех Машек - сценарист и художник на комикси, автор на филмови сценарии и театрални пиеси. Финала на 29 март ще постави чешкият певец, композитор и уличен артист Томаш Мачек с концерт на неговия проект Thom Artway. Входът за всички събития е свободен, а подробности за програмата по дни и места може да откриете  тук .", "date": "2019.02.27", "title": "Комикси превземат Чешкия център и Съюза на художниците през март"}
{"url": "https://www.dnevnik.bg/bulgaria/2019/02/27/3397070_domuschiev_shte_finansira_sdelkata_za_nova_televiziia/", "text": "Ръководеното от братята  Кирил и Георги Домусчиеви  дружество \"Адванс медиа груп\", което  миналата седмица обяви, че придобива \"Нова броудкастинг груп\" , ще финансира по-голяма част от сделката с кредити от 4 банки, съобщава \"Капитал\". По информация на медията 100 млн. евро ще бъдат финансирани от банките, а останалите 85 млн. евро ще бъдат осигурени от \"Адванс медиа груп\" чрез заем от прекия му акционер \"Адванс медиа партнърс\", без обаче да е се знае дали те са собствени средства на групата на Домусчиеви, или идват от друг заем. Кредитите са отпуснати от четири банки, които и досега финансират бизнеси на купувачите. Става въпрос за топ три на банките в България по активи - Уникредит Булбанк, ДСК и ОББ, както и белгийското поделение на френската банкова група - BNP Paribas Fortis. Това се разбира от документи, подадени към Търговския регистър по партидата на дружеството купувач \"Адванс медия груп\" в деня на оповестяване на сделката. 50 млн. евро е кредитът от Уникредит Булбанк. Банката е и агент по обезпеченията, като заедно с BNP Paribas Fortis са и организатори и поематели на заема. Френско-белгийската банка влиза в синдиката с 20 млн. евро, като също толкова предоставя и българската ОББ, която също е с белгийски собственик - KBC. Последният кредитор е ДСК, която осигурява 10 млн. евро. Повече по темата четете  тук.", "date": "2019.02.27", "title": "Домусчиев ще финансира сделката за \"Нова телевизия\" с кредити от четири банки"}
{"url": "https://www.dnevnik.bg/sport/2019/02/27/3396842_igri_bez_cigari_obmisliat_organizatorite_na_tokio_2020/", "text": "Организаторите на летните игри в Токио през 2020 г. обмислят въвеждането на пълна забрана за пушене на и около олимпийските съоръжения, съобщи специализираният сайт insidethegames.biz. Според информацията домакините са готови да приложат препоръките на Международния олимпийски комитет (МОК) и Световната здравна организация. Първоначално организаторите на Токио 2020 обмисляха да забранят пушенето на спортните съоръжения, като обособят места за пушене за зрителите и персонала. Такива зони вероятно ще има в олимпийското село. Игрите в Токио могат да се превърнат в първия летен олимпийски форум с пълна забрана за пушене на и около спортните съоръжения, като финалното решение ще имат местните власти. Такава забрана съществуваше по време на зимните игри в Пьонгчанг преди година.", "date": "2019.02.27", "title": "Токио 2020 обмисля пълна забрана за пушене на и около олимпийските съоръжения"}
{"url": "https://www.dnevnik.bg/bulgaria/2019/02/27/3397108_sofiiskiiat_universitet_uvelichava_godishnite_taksi_na/", "text": "На днешния си Академичен съвет Софийският университет \"Св. Климент Охридски\" утвърди годишните такси за обучение на студенти, докторанти и специализанти за учебната 2019/2020 г. От висшето училище подчертават, че промяната се отнася единствено за приетите през учебната 2019/2020 година. Увеличение на годишната такса ще има за специалностите \"Връзки с обществеността\", \"Комуникационен мениджмънт\", \"Журналистика\" и \"Книгоиздаване\" във Факултета по журналистика и масова комуникация. Тя се покачва от 560 на 600 лева за редовно обучение и от 300 на 350 лева за задочно обучение. В специалностите \"Графичен дизайн\" и \"Музикални медийни технологии и тонрежисура\" във Факултет за науки за образованието и изкуствата таксата се увеличава от 730 на 780 лева. Специалността \"Туризъм\" в Геолого-географски факултет се покачва с 40 лв. и става 460 лева. Две специалности във Философския факултет също са с увеличени такси. Това са \"Европеистика\" и \"Политология\", където цените се увеличават от 560 на 600 лева. \"Филология\" във Факултета по славянски филологии вече ще струва 400 лева за задочно обучение, а не 300, както беше досега. Специалността \"Философия\" във Философския факултет поскъпва съответно от 540 на 580 лева за редовно обучение и от 300 на 320 лева за задочно обучение. Намаляват се таксите на три от специалностите във Физическия факултет – \"Учител по природни науки в основна степен на образованието\", \"Физика и информатика\" и \"Физика и математика\", като от 400 лв. те стават 200 лева. Няма промяна на таксите за кандидатстване в Софийския университет за учебната 2019/2020 година и те остават 30 лева за явяване на изпит и 30 лева за участие в кандидатстудентската кампания и класиране. Няма промяна и в таксата от 50 лева за конкурсен изпит на кандидат-докторанти. За втора поредна година новоприетите студенти с максимален състезателен бал във Факултета по математика и информатика, професионално направление \"Математика\", специалности \"Математика\" и \"Статистика\" в бакалавърска степен се освобождават от заплащане на годишната такса за обучение за първата година. Академичният съвет прие и намаление на годишните такси за обучение на чуждестранни студенти, докторанти и специализанти, граждани на страни извън Европейския съюз, за голяма част от специалностите във факултетите на Софийския университет.", "date": "2019.02.27", "title": "Софийският университет увеличава годишните такси на 11 специалности"}
{"url": "https://www.dnevnik.bg/sviat/2019/02/27/3397111_trump_lujeshe_za_rusiia_zashtoto_ne_ochakvashe_da/", "text": "Доналд Тръмп лъжеше за бизнес интересите си в Русия през цялото време, защото не вярваше, че ще спечели изборите. Той просто използваше предизборната кампания, за да рекламира себе си. Това заяви бившият адвокат на президента,  Майкъл Коен , на изслушване в Конгреса току-що. Коен, който бе осъден, че е лъгал конгресмените в интерес на Тръмп, свидетелства отново, след като започна да сътрудничи на разследването. Излъгах Конгреса за това кога Тръмп е спрял преговорите си за строежа на Moscow Tower в Русия – твърдях, че това се е случило през януари 2016 г. Това не бе вярно, преговорите ни продължиха с месеци по време на кампанията, каза Коен. \"От януари 2016 г. до края на юни той ме пита поне 5-6 пъти \"Как върви в Русия?\", имайки предвид този проект\". \"Тръмп излъга, защото  никога не е очаквал да спечели изборите . Излъга, защото очакваше да спечели стотици милиони долари от проекта в Москва. Аз също лъгах – защото г-н Тръмп ясно ми показа, чрез личните си изказвания, за които и двамата знаехме, че са лъжа, и чрез лъжите си пред страната, че искаше да лъжа\". Кампанията \"Доналд Тръмп е човек, който се кандидатира за поста, за да направи марката си велика, а не за да направи държавата ни велика. Той няма нито желание, нито намерение да бъде водач на нацията, а само да рекламира себе си и да трупа богатство и власт\", заяви Коен, добавяйки, че президентът е наричал кампанията си \"най-великата инфореклама в политическата история\". Сговорът с Русия  Коен подчерта, че той самият не притежава доказателства, че сговор с Русия за кампанията е имало, но всички знаци сочат натам. Като пример той даде своя среща с Тръмп през юни 2016 г., по време на която синът му – Доналд Тръмп Младши, е влязъл при баща си, държейки се необичайно, и му е казал, че \"срещата е уредена\". Малко след това Младши се е срещнал с руската адвокатка Наталия Веселницкая, която му е предложила компромати за Хилъри Клинтън. Тръмп често казва, че синът му има ужасна преценка за хората. Той никога не би уредил каквато и да е среща без одобрението на баща си\", каза Коен. Чарът \"Когато се запознах с г-н Тръмп, той бе успял предприемач, гигант в недвижимите имоти, икона. Беше опияняващо да бъдеш близо до него. В негово присъствие човек усеща, че е част от нещо по-голямо, че променя света\", каза Коен за началото на работата си за Тръмп. \"От самото начало знаех, че той ще ме кара да лъжа, за да защитя бизнес интересите му. Срам ме е да си призная, че намирах това за тривиално, що се отнася до един имотен магнат в частния сектор. Но сега става въпрос за президента – и това вече е важно и опасно\". Тръмп е лъжец и мошеник За да подкрепи тези си думи, Коен снабди Конгреса с няколко документа. Сред тях – доказателства, че Тръмп е лъгал за размера на богатството си, понякога раздувайки го, за да бъде вместен в класациите на най-богатите американци, понякога – намалявайки го, за да снижи данъците си. Бившият адвокат припомни и как е плащал на порнозвезда, за да мълчи тя за аферата си с Тръмп, и каза, че президентът му е наредил да излъже Мелания Тръмп. \"Едно от нещата, за които съжалявам най-много, е, че излъгах Първата дама. Тя е добър, мил човек. Уважавам я много. Тя не беше заслужила това.\" Коен каза още, че е заплашвал със съдебни дела гимназията и колежите, в които Тръмп е учил, за да не разкриват публично какви са били резултатите от изпитите му. \"През 2008 г. той ми каза, че ще намали заплатите на служителтие си наполовина – моята включително – и в същото време ми показа формуляр за получаване обратно на 10 млн. долара в данъчни облекчения. Каза, че не можел да повярва колко е тъпо правителството, за да дава на \"някого като него\" толкова пари.\" \"Тъжната истина е, че никога не съм чувал г-н Тръмп да казва каквото и да е, което да ме накара да повярвам, че обича народа или че иска да направи живота му по-добър\".", "date": "2019.02.27", "title": "Тръмп лъжеше за Русия, защото не очакваше да спечели изборите, каза адвокатът му"}
{"url": "https://www.dnevnik.bg/sport/2019/02/27/3397114_cska_prodade_maurides_vuv_vtorodivizionen_kitaiki_klub/", "text": "ЦСКА реализира пореден трансфер през зимната пауза, след като продаде нападателят си Мауридес в китайския \"Чангчун Ятай\". Новината беше съобщена от официалния сайт на ЦСКА, добавяйки че Мауридес е подписал за две години с новия си тим. Първоначално авторитетният transfermarkt.de написа, че сумата е 1 милион евро, а след това беше променена на 2.9 милиона. Мауридес пристигна в ЦСКА през миналото лято на мястото на продадения също в Китай  Фернандо Каранга . Нападателят пристигна от португалския \"Белененсеш\" за 300 хиляди евро. Той изигра 27 мача, в които се разписа 13 пъти. Бразилецът игра много силно през есента, но постепенно загуби форма. През зимната пауза Мауридес беше сигурен за австрийския \"Рапид\" (Виена), но  трансферът му пропадна  в последния момент. Впоследствие той изгуби мястото си в състава, а в последния двубой с \"Левски\" дори не беше в групата. \"Чангчун Ятай\" отпадна от елита на китайския футбол, след като завърши 15-и през миналия сезон. Тимът е шампион от 2007 г. \"Финансовите параметри по трансфера остават конфиденциални. Кариоката е привлечен, за да помогне на отбора бързо да се завърне в Супер лигата на страната\", добавиха от ЦСКА. \"Благодарим на Мауридес за себераздаването с червената фланелка и му пожелаваме здраве и много успехи\". Това е втори трансфер на ЦСКА през зимата. Преди това червените продадоха  Кирил Десподов в \"Каляри\", обявявайки трансфера за рекорден .", "date": "2019.02.27", "title": "ЦСКА продаде Мауридес във втородивизионен китайски клуб"}
{"url": "https://www.dnevnik.bg/sviat/2019/02/27/3397115_siriia_be_osnovnata_tema_za_razgovor_na_putin_i/", "text": "Сирия бе основната тема между израелския премиер Бенямин Нетаняху и руския президент Владимир Путин, които се срещнаха в Кремъл за пръв път след боен инцидент миналата година, предаде \"Франс прес\".  Иран е най-голямата заплаха за стабилността в Близкия изток, предупреди Нетаняху в началото на срещата. Той подчерта решимостта на Израел да не допусне трайно иранско присъствие в Сирия. Изключително важно е да се води диалог по въпросите на сигурността в Близкия изток, изтъкна от своя страна Путин. В делегацията на израелския премиер са председателят на Съвета за национална сигурност Меир бен Шабат и шефът на израелското военно разузнаване Тамир Хейман.  Иран, ливанското шиитско движение Хизбула и Русия са основните съюзници на президента Башар ал Асад в конфликта в Сирия, припомня \"Франс прес\". Днешната среща бе първият по-дълъг разговор между Путин и Нетаняху след 17 септември миналата година, когато сирийската противовъздушна отбрана по погрешка свали руски военен самолет по време на операция на израелската бойна авиация. Инцидентът доведе до сериозно напрежение между Русия и Израел./БТА", "date": "2019.02.27", "title": "Сирия бе основната тема за разговор на Путин и Нетаняху"}
{"url": "https://www.dnevnik.bg/skorost/2019/02/27/3396344_kamik_uplutniava_gamata_ot_krosouvuri_na_shkoda/", "text": "Шкода\" вкарва трети кросоувър в гамата си. С дължината си от 4.24 метра \"Камик\" (Kamiq) се позиционира под  \"Карок\"  (4.38 м) и  \"Кодяк\"  (4.70 м). Както и името на предишните два модела, така и това идва от езика на ескимосите инуити, населяващи северните части на Канада и Гренландия. \"Камик\" означава \"Нещо, което пасва перфектно\". При търсенето на име стремежът е бил то да започва с \"К\" и да завършва на \"Q\", както и другите два кросоувъра. Според \"Шкода\" новият модел е насочен към младите купувачи с активен начин на живот. По отношение на дизайна заслужава отбелязване, че това е първият модел на чехите, в който дневните светлини и фаровете не са в един блок, а са разделени. В салона впечатлява централният дисплей с размер до 9.2 инча. Като опция се предлага и виртуално приборно табло, което се проектира на екран с големина 10.25 инча. Едно от предимствата на \"Камик\" е обширното вътрешно пространство. Мястото пред коленете на возещите се отзад е щедро, а багажният обем варира между 400 и 1400 литра. Като опция облегалката на седалката до шофьора може да се сгъне напред, като се отваря място за превоз на товар с дължина почти два метра и половина. Двигатели с мощности от 95 до 150 коня Базовият мотор за \"Шкода Камик\" е еднолитров трицилиндров с мощност 95 конски сили и максимален въртящ момент 175 Нм. Той се комбинира с петстепенна механична скоростна кутия. Същият като обем мотор може да генерира и 115 коня и 200 Нм, като освен с механична работи и с автоматична трансмисия с двоен съединител. Най-мощният двигател е четирицилиндров 1.5 със 150 коня и 250 Нм. Той е снабден със система за деактивиране на половината цилиндри при ниски натоварвания и си партнира със седемстепенен автоматик или механична скоростна кутия с 6 предавки. Дизелът е 1.6 със 115 к.с. и 250 Нм. И тук изборът е между шестепенна ръчна скоростна кутия или автоматик с двоен съединител и 7 предавки. Спортно или офроуд шаси Купувачите могат да избират между две шасита - стандартно и спортно, което е с 1 см. по-близо до пътя. Опционално \"Камик\" се снадбява с адаптивно окачване и система за промяна на настройките на основните системи в режими нормален, спортен, екологичен и индивидуален. Също срещу доплащане може да се взема допълнителна защита на всички основни агрегати. По отношение на асистиращите системи \"Шкода Камик\" може да се похвали с всичко най-съвременно, познато от по-високия клас автомобили. Сред тях серийни са предупреждение за опасност от сблъсък със спирачна функция, предупреждение за напускане на избраната лента на движение, асистент за задържане на колата в нейната лента и др. Адаптивният круиз контрол е опция, като когато автомобилът е с автоматична трансмисия осигурява не само подържане на безопасна дистанция пред предното превозно средство, но и спиране, и потегляне, ако престоят е под 3 секунди. Предупреждението за кола в мъртвата зона на огледалата засича превозни средства на разстояние до 70 метра. На разположение е и система за самостоятелно паркиране. Управление от разстояние По отношение на системите за забавление те са три различни, като най-скъпата разполага с редица он-лайн услуги (времето, новини, цени на горивата и други). За \"Шкода Камик\" е разработено и приложение за смартфон, което позволява отключване, заключване и проверка на състоянието на колата от разстояние. По традиция чехите предлагат с новия си модел редица хитри улеснения на живота на шофьора като защита на ръбовете на вратите при отваряне, капачка на резервоарчето за течността за чистаки, която при отваряне става фуния, демонтиращо се фенерче, играещо ролята и на лампа в багажника и други.", "date": "2019.02.27", "title": "\"Камик\" уплътнява гамата от кросоувъри на \"Шкода\""}
{"url": "https://www.dnevnik.bg/sport/2019/02/27/3391981_shte_se_spraviat_li_vasil_bojkov_i_levski_s_voinata/", "text": "Това са думи на Васил Божков от април 2006 г. Тогава в едно от малкото си интервюта, дадено пред подбрани спортни журналисти, бизнесменът, все още като собственик на ЦСКА коментира увеличилото се напрежение и недоволство сред привържениците. По това време той взе крайно решение - разочарован от обидите към себе си, затвори сектор Г, в който традиционно стоят най-запалените фенове. Почти 13 години по-късно  Божков се ангажира с финансирането и оздравяването на \"Левски\" . Наравно с финансовата криза и липсата на спортни успехи той се изправя и срещу още един изключително тежък проблем - враждата между няколко организации на привържениците и борбата им за надмощие и влияние. Божков вече е направил първи стъпки в търсене на решение. По информация на \"Дневник\" бизнесменът е разговарял поотделно със замесените страни в конфликта, но не се знае точно какъв е бил подходът му. Успоредно с това в навечерието на първия мач за годината - домакинството срещу \"Локомотив\" (Пловдив), клубът предприе необичаен ход и представи подробно разписан правилник за вътрешния ред. В него са описани правата и задълженията на запалянковците на стадиона, като са посочени и строги мерки, включително налагане на забрана за посещение на мачове. Дербито с ЦСКА миналата неделя обаче беше предшествано от  сбиването между фенове на \"Левски\" . И засега въпреки предприетите мерки от Божков и новото ръководство ситуацията изглежда патова и застрашава развитието на клуба. За сложността на проблема говори фактът, че замесените страни не желаят да говорят открито за него, но в разговори пред \"Дневник\" го определят като \"буре с барут\" и \"бомба със закъснител\". И никоя от тях не вижда как може да се намери кардинално решение. Кой срещу кого В основата на конфликта са двете водещи фракции - най-влиятелната за последните две десетилетия \"София Запад\" (основана 1999 г.) и \"Южна дивизия\" (2006 г.). Проследяването на генезиса му е сложно и е свързано с междуличностни противоречия на основни фигури от двете страни. Напрежението се заражда в месеците след 100-годишния юбилей на \"Левски\" (2014 г.). Следват години, в които противопоставянето е налице и тлее, но се правят опити за помиряване. Пълен успех обаче не само не е постигнат, но дори се стига до настоящия момент, в който помирението изглежда непостижимо. Част от разногласията са свързани с ролята на феновете в клуба и участието им в управленските структури. Тръстът \"Синя България\", в основата на който са умерени запалянковци, придоби преди четири години 10% от акциите на клуба. След това бившият вече съсобственик на \"Левски\" Иво Тонев вкара в Управителния съвет по един представител на тръста и на Националния клуб на привържениците (НКП - организация, обединяваща фенове и фенклубове, сред които и \"София Запад\"). В това време продължи противопоставянето между отделни групи фенове. Стигна се дотам, че \"Южна дивизия\" спря да посещава сектор Б, в който са най-запалените фенове на \"Левски\", и вече гледа мачовете в сектор А, където са умерените запалянковци. Ключов момент от вътрешните игри  беше издигането на свастика в сектор А на мач с ЦСКА  през април 2017 г., заради която клубът беше глобен и наказан. Тогава от  НКП заявиха, че централната трибуна е място за умерени фенове , а от \"Южна дивизия\"  видяха предварително подготвен сценарий в опит да бъдат дискредитирани . Последвалият опит за помирение приключи с  побой срещу един от лидерите на \"Южна дивизия\" Адриян Петров - Дългия  по време на домакинство срещу \"Лудогорец\" през есента на 2017 г. Тогава на нов ред дойде размяна на обвинения, като от \"Южна дивизия\" заявиха, че от \"София Запад\"  са узурпирали сектор Б и са посегнали на левскарщината . В последните месеци сектор Б беше напуснат от друга фракция - \"Синя хунта\", както и от група фенове, които са били част от \"София Запад\". Сега те заедно с \"Южна дивизия\" са в сектор А, обединени зад знаме с надпис \"Ултрас Левски\". В социалните мрежи запалянковци призовават за обединение, а критиките от по-неутралните фенове са предимно към \"София Запад\" и НКП, които страдат заради лошия си обществен имидж. Един от лидерите в двете структури е Любомир Костадинов-Младежа, който  беше осъден  през 2012 г. по обвинения, че е бил част от група за наркотрафик, свързвана с Христофорос Аманатидис-Таки. През декември 2017 г. Костадинов и председателят на НКП Степан Хиндлиян  бяха на среща с министъра на спорта Красен Кралев , на която обсъдиха тъкмо проблемите на футболните запалянковци в България. Без правилен ход Крайните фенски страсти очевидно не са по вкуса на Божков, който вероятно няма желание името му и това на фирмите му да се асоциира със скандали. Така, както беше и през 2006 г. в ЦСКА. Преди 13 години тогавашният изпълнителен директор на червените Лазар Василев заяви на пресконференция по темата със затварянето на сектор Г: \"Няма да допускаме фенове в сектора, докато не установим кои са тези лица. След това на тях ще им бъде забранен достъпът до стадиона. Така се прави навсякъде по света. Не може да обиждаш собственика на клуба, след като той е осигурил най-добрата подготовка за отбора, осигурил е най-добрата екипировка, изплаща редовно премии и заплати. Затворихме сектора, защото няма да толерираме такова поведение на групичка хора\".  За \"Левски\", особено в настоящата ситуация, е от съществено значение да обедини публиката и да я привлече на стадиона. В подкрепа на тази теза изпълнителният директор Павел Колев каза наскоро: \"В състоянието, в което се намира \"Левски\" в момента, можем да кажем, че феновете са единственият нематериален дълготраен актив на този клуб. Трябва да сме изключително горди с това, което притежаваме, защото това е част от силата на \"Левски\". Преди десетина дни \"Синя България\" обяви, че негови представители са се срещнали с Божков. \"Беше изразено твърдото му намерение (на Божков) да се справи с оздравяването и стабилизирането на клуба, като акцентът ще бъде върху реформиране на управленската структура, приоритетни инвестиции в юношеската школа и създаването на комфорт и сигурност за привържениците по време на мач чрез безкомпромисна борба с футболното хулиганство\", се казва в съобщението. От тръста заявиха лаконично пред \"Дневник\", че не са страна в конфликта. \"Тръст \"Синя България\" е представил на клуба проект за кампания за ограничаване на хулиганските прояви и вредите, които търпи ПФК \"Левски\" АД и е в готовност да продължи работа по него с новото ръководство\", посочиха от организацията. Замесените страни не коментират. Председателят на НКП Хиндлиян заяви пред \"Дневник\" единствено, че проблемът е дълбок и че в момента не вижда решение. Павел Колев също посочи, че предизвикателството е голямо. Затягане на мерките А проблемът е голям, защото касае пряко клуба и развитието му. Основните притеснения са свързани с това, че враждата се е разпростряла в два от секторите на стадиона и това може да отблъсне по-умерените запалянковци, които пък са ценни на новото ръководство. С правилника за вътрешния ред клубът вече затегна мерките. Но това също включва действия, които са против интересите му. От една страна, за мача с \"Локомотив\" са били ангажирани повече служители на полицията пред сектор А, за да се избегнат евентуални сблъсъци. От друга, по пътя към централната трибуна бяха допускани само запалянковци с билети за сектор А, като по този начин привърженици с пропуски за другите сектори бяха лишени от възможността да стигнат до фенмагазина, намиращ се на централната трибуна. Самият правилник за вътрешния ред описва подробно правата и задълженията на запалянковците на стадиона. В него се посочва също, че провинили се фенове могат да бъдат извеждани извън стадиона от охранителната фирма, а впоследствие с решение на изпълнителния директор на клуба могат да издавани забрани за посещаване на домакинските срещи. Преди години беше решено полицията да охранява мачовете само извън стадиона, а за рисковите срещи има допълнителни сили, които са в готовност да влязат на пистата. За охраната на домакинските мачове на \"Левски\" се грижи фирмата \"ЛСФК Секюрити\", която според Търговския регистър е собственост на Ивелина Льондова и Мадлена Калчева, но на практика е свързвана с НКП и \"София Запад\". Хиндлиян не смята, че това носи предпоставки за напрежение по трибуните. Той каза пред \"Дневник\", че за реда в сектор Б се грижат фенове, но за другите сектори се наемат външни охранители. Тъкмо обвързаността с клуба покрай договора за охрана дава повод \"Южна дивизия\" често да критикува НКП и \"София Запад\". Историята препраща към лятото на 2006 г., когато мощна атака с бомбички от сектор Б по време на мача с грузинския \"Сиони\" от втория предварителен кръг на Шампионската лига доведе до нараняване на полицаи и пожарникари. Тогавашният собственик на \"Левски\" Тодор Батков загатна по-късно, че се вижда принуден да плаща на феновете, за да има тяхната подкрепа. По негово време НКП сключи договор с клуба, според който фенската организация получаваше по 1 лев от всеки продаден билет за сектор Б. Наскоро организацията обяви, че \"прекратява по своя инициатива договора\". \"В началото въпросните средства се използваха за благотворителни каузи, а в последствие биваха изразходвани за направата на хореографии. От този момент това се преустановява\", обявиха от клуба на привържениците в средата на февруари. От случая със \"Сиони\" насам \"Левски\" няколко пъти е бил наказван и глобяван заради поведението на свои привърженици. Последният казус е свързан със срамното отпадане от \"Вадуц\" в началото на този сезон. Безредици, хвърляне на предмети, опит за нахлуване на терена и расистки прояви  донесоха на сините глоба от 40 хил. евро и наказание от УЕФА  и в следващите си два мача в Европа отборът ще играе пред празни трибуни. Новото ръководство на сините приема по неволя това наследство, но вече търси начини да избегне подобни проблеми. Въпросът е дали ще успее.", "date": "2019.02.27", "title": "Ще се справят ли Васил Божков и \"Левски\" с войната между феновете"}
{"url": "https://www.dnevnik.bg/sviat/2019/02/27/3396241_sreshtata_na_trump_i_kim_koi_kakvo_iska_i_s_kakvo_shte/", "text": "Лидерите на Америка и Северна Корея Доналд Тръмп и Ким Чен Ун ще се срещнат за втори път на живо днес – този път във Виетнам. Предишната им среща в Сингапур завърши с исторически снимки и големи думи, но експертите по ядрено разоръжаване се съмняват, че е довела до реален резултат. Ето към какво ще се стремят двете страни сега. Какво искат САЩ Ядреното разоръжаване  на Северна Корея е голямата цел на Вашингтон – това означава унищожаването на всички оръжия за масово поразяване и спиране на производството им, както и на междуконтиненталните балистични ракети. С какво ще се задоволят Засега – да уеднаквят дефицинията си за  \"разоръжаване\"  със Северна Корея, твърдят американски представители пред агенция \"Ройтерс\". Възможно е да се обсъжда и  замразяване на програмите за оръжия за масово поразяване  и оръжейните програми. Какво иска Пхенян КНДР публично е призовала да бъдат прекратени икономическите санкции и това ще бъде основната ѝ цел. Освен това нейната идея за денуклеаризация може да включва премахването на американския ядрен чадър от Южна Корея. Политици в Сеул и Вашингтон изразиха тревога, че тя може да поиска САЩ да намалят броя на войниците си в Южна Корея, но в петък Тръмп каза, че това не подлежи на преговори. Отдавна режимът иска и мирно споразумение с Америка, което да нормализира отношенията и да прекрати техническото състояние на война, която продължава от Корейската война насам. С какво ще се задоволи Вашингтон не е съгласен да сключва всеобхватен мирен договор преди Северна Корея напълно да се разоръжи. Американски представители обаче намекват, че са склонни на по-ограничено споразумение, което да намали напрежението и да отвори пътя напред. Ким е казвал и че иска \"съответни практически действия\" от САЩ в замяна на мерките, които твърди, че е взел в посока денуклеаризация. Под това КНДР разбира вдигане на санкциите, коментира държавната новинарска агенция през декември.", "date": "2019.02.27", "title": "Срещата на Тръмп и Ким: кой какво иска и с какво ще се задоволи"}
{"url": "https://www.dnevnik.bg/biznes/intervju/2019/02/27/3395881_nasur_kamel_diplomat_istinskite_jertvi_na_migraciiata/", "text": "В кариерата си от над 3 десетилетия и половина той представлява Египет в международни организации, заемал е постове във Вашингтон, Лисабон и Тунис. Заместник-посланик е в Брюксел (1999-2001 г.) и в Париж (2001-2004 г.). След две години се връща в Париж, но като посланик (до 2012 г.), същия пост заема в Лондон (2014-2018 г.). Между двата мандата е заместник-министър на външните работи, отговарящ за Северна Африка и Близкия изток. От юли 2018 г. оглавява Съюза за Средиземноморието, междуправителствена организация на 43 държави. В създадения по инициатива на френския президент Никола Саркози съюз влизат всички членки на ЕС, няколко балкански и почти половината арабски страни, Турция и Израел, които работят за справяне с общи предизвикателства, свързани с икономиката, търговията, развитиет, климата сигурността, миграцията и други. \"Дневник\" разговаря с Насър Камел във втория ден на срещата на европейските и арабските държави в египетския курорт Шарм ел Шейх. - Нека обясня фразата. Когато Съюзът за Средиземноморието се появи през 2008 г. по инициатива на френския президент ( ), задачата беше свръхамбициозна. Тогава идеята бе да се създаде съюз на страни на брега на Средиземно море. Тогава дойдоха Германия и големите сили в Европа, които не бяха средиземноморски в географския смисъл на думата. Те казаха: ЕС е едно политическо и икономическо пространство и не може част от него да влиза в съюзи с други региони без останалите. Така цялата идея евоюлира от проект на съюз към съюз на проекти. И нямам предвид физически проекти, а регионална интеграция, по-добро сътрудничество, секторно сътрудничество - имаме шест различни сектора, по които работим, като политически диалог. А в България и на Балканите ме води желанието да укрепя средиземноморската идентичност на целия регион. Видях България като много добър пример. Заради географското ѝ място, политическата стабилност, икономическата динамика и политическото ѝ желание и нарастващия интерес към юга - вие сте в ЕС и се движите в синхрон с него - изборът на България бе естествен. Визитата ми днес потвърди убеждението ми, че има по-голям апетит за ангажимент със Средиземноморието. - Нямам предвид фокус в състезание или съпоставка с други региони. Заради геополитическата обстановка в Южното Средидемноморие, Арабската пролет и други, заради икономическата и финансовата криза в Европа липсваше ангажимент. Заради безпрецедентните предизвикателства като миграцията и вълната, каквато не сме виждали от Втората световна война - не говоря за милионите само в Европа, а и за Южното Средиземноморие, където живеят 12-13 млн. бежанци - и заради кризите в Либия и Сирия, липсваше ангаимент. В известен смисъл това остана зад нас. Ще ме питате какво значи \"зад нас\". А аз чувствам от началото на мандата си през юли, че Средиземноморието отново е на мода. Има нов интерес - Франция свиква среща в Марсилия (през лятото на 2019 г. - бел. ред.), Италия започва много инициативи свързани с околната среда и замърсяването, други страни също се интересуват. Целта ми беше да пренеса на Балканите този генерален интерес и когато се срещнах с министъра ( ) през септември, говорих с нея и тя се съгласи, че ще е добра идея да дойда за срещи с представители на науката и образованието, но и на медиите, да обясня кои сме и какво може да направи България. Ако видите дори търговията на България с региона - търговията с Египет нарасна силно в последните 2-3 години. Икономическият ръст се завръща на Южното Средиземноморие, средно 3.7-3.8% процента от БВП, и то ако броите Сирия и Либия, а при Египет достига 5.3, при Мароко е над 4%. Не сме се възстановили напълно политически и икономически, но доброто предстои. - Преди три години говорехме за милиони, над милион успяха да стигнат до Европа. Днес са едва десетки хиляди и броят е голям единствено на влизащите в Испания. Пикът е зад нас. Между другото, по-голямата част от миграцията вече не е от Южното Средиземноморие, имаше и много мигранти от региона - основно от Сирия. Днес мнозина идват от Субсахарска Африка, Афганистан, Иран и Ирак. Стоя зад думите си - в известен мисъл пикът е далеч. - Ще ви дам разочароващ отговор - Европа е тази, която не е съгласна. Защо ще очаквате Европа и арабският свят да са съгласни за това? Да отидем и по-далеч - на север и на юг възприемат проблема различно. На север гледат на себе си като жертви, докато числата показват, че истинските жертви са на юг. Ако видите Йордания, Ливан или Египет, ще видите, че 30% от хората, които живеят в Ливан, са бежанци. Египет има над 5 млн. бежанци в страна с население над 90 млн. души. Възприятията на двата бряга на Средиземноморието са различни. Някои страни приеха няколко хиляди мигранти и надават вой до небесата. Затова е трудно да се постигне споразумение. Отвъд това трябва да решим дали търсим управление на миграцията, или справяне с основните причини за нея. Ако искате второто, трябва да погледнете към Субсахарска Африка, която сега е основният източник на мигранти. Трябва да разгледате проблеми като климатичните проблеми, политическата нестабилност в Сахел, икономическото развитие (а и това на страните от Южното Средиземноморие). Европа започва да разбира, че проблемът е по-голям от създаването на морска охрана, задържане на мигранти и други. Но съм съгласен, че общият подход ще отнеме време. - Не съм магьосник. - И трябва да ги представлявам всичките. От тази позиция мога да ви кажа, че може да няма общ подход, но има разбиране за причините, сериозна работа и усилие като Плана за инвестиции в Африка, работа с Мароко и Египет. Решение, което да работи за всички, няма. - Само донякъде мога да се съглася. Дискусията в публичното пространство е само за въпросите, по които имаме различия. Знаем, че и в самата Европа има много различия по въпроса. Темите между севера и юга са много по-богати - икономически възможности, климатичните промени, сътрудничество, но не са много интересни за широката публика. А и ние в Съюза за Средиземноморието не сме единствените актьори в региона, които се занимават с големите проблеми. Фактът, че имаше среща на Арабската лига и ЕС и то с такова участие, говори сам за себе си - това никога не се е случвало досега. Означава, че (лидерите) са били доведени от общи интереси. - Нямам информация докъде са стигнали обсъжданията ( ). Сирия обаче остава страна с хаос и с огромни предизвикателства. Това е и страна, в която имам чувството, че между арабския свят и Европа няма несъгласие. Но няма да влизам в подробности. - Мога да ви дам и съвсем дипломатичния отговор, че това е работа на членовете, не на генералния секретар. Когато членовете решат, че е време Сирия да се върне, това ще стане. Ако не са решили - няма. - Да, Мароко преминава през истинска индустриална революция. - Числата не са впечатляващи, но ръстът им е. Нека обясня. Преди 5, 6 или 7 години едва 3% от вноса на ЕС идваше от членовете на Южното Средиземноморие. Сега става дума за между 9 и 11% от вноса в ЕС, които идват в нашия регион. Това означава удвояване или утрояване за броени години. Ако прибавите икономическите проблеми на Европа от последните години, ако прибавите проблемите заради Арабската пролет, явно нещо се случва както трябва. При този икономически ръст на юг, предвид факта, че Европа произвежда 18-19% от БВП, предвид демографската структура на Южното Средиземноморие, виждате ли бъдеще в Европа, в което тя ще задържи този дял в световния БВП, ако Южното Средиземноморие не е неин естествен партньор в производството и инвестициите в рамките на големия евро-средиземноморски регион на съвместен просперитет и взаимозависимост? - Трудно ми е да навляза в такива технически подробности. Знам, че нещата се случват двустранно и това е един от големите недостатъци - че повечето търговски договорености днес са двустранни, между ЕС като блок и отделни страни. Имате митнически съюз с Турция, споразумение за свободна търговия с Египет, Тунис, Мароко и Йордания, в ход е процесът с Алжир, няма да говоря за Либия. Нужда е свободна зона между ЕС и Средиземноморието. Това е целта ми - да има зона за свободна търговия - не между ЕС и други държави, а между всички. Това би премахнало бариерите, би премахнало и нужната от изключения. - Тя вече се обсъжда. Направихме много за правилата за произход, имаме напредък в нетарифните бариери ( ) но все още не сме достигнали момент, в който може да положим основите за свободната търговска зона. Ако искате честния ми отговор, проблемите са свързани с арабско-израелския конфликт. Колко по-открито да го кажа? И все пак основите са положени. Да не забравяме, че Европа е първият, вторият и третият ни европейски партньор. Недипломатично е, но сме обречени да правим каквото можем, за да уеднаквим регулаторната си рамка с вас. Същото направи България през 2007 г. - Имаме три различни поделения, които се занимават с човешкото развитие - висше образование, научноизследователска дейност, мобилност. Но под мобилност не разбираме само заетост. Искаме да постигнем нещо като средиземноморски \"Еразъм\", който е на ранен етап. И не е нужно да са само студенти - могат да пътуват и професори. Създадохме Евро-средиземноморски университет в Мароко, където европейци учат заедно със северноафрикански състуденти. На човешко ниво работим за повече възможности за жените и стигаме до извода, че всички трябва да уважаваме равенството между половете. В платформата ни за диалог помагаме на много хора от двете страни да се опознаят. Ще отнеме време и усилие и все пак не бих казал, че не се познават. Бих казал, че ситуацията се определяше от предизвикателствата на икономиката и миграцията, а и на екстремизма, който изплаши Европа. Но следващите няколко години ще са различни - години на мир, работа и взаимно разбиране. Хората ще разберат, че сме много по-близки, отколкото мислим.", "date": "2019.02.27", "title": "Насър Камел, дипломат: Истинските жертви на миграцията са страните от Южното Средиземноморие"}
{"url": "https://www.dnevnik.bg/sviat/2019/02/27/3396445_guaido_vse_oshte_e_prezident_bez_durjava/", "text": "Преди месец във Венецуела започна битка за власт. Началото бе поставено от изненадващия ход на лидера на опозицията Хуан Гуайдо. Благодарение на една добре подготвена кампания той бързо си осигури международна подкрепа. Същевременно президентът Николас Мадуро бе поставен под силен натиск - както от масовите демонстрации в страната, така и от плановете на САЩ за налагане на ембарго върху вноса на венецуелски петрол. Всичко това свари лагера на Мадуро неподготвен и той зае отбранителна позиция. Негови съветници дори се скараха пред камерите на телевизиите. Не може да се отрече, че това е часът на опозицията. През изминалия уикенд Хуан Гуайдо постигна още една победа: на благотворителния концерт на опозицията присъстваха стотици хиляди негови привърженици, докато редиците на контраконцерта, организиран от лагера на Мадуро, бяха доста рехави. Светът видя и как хиляди цивилни венецуелци се опитваха да пробият блокадата на полицията и Националната гвардия, които изпълняваха указанията да не допуснат в страната изпратената чужда хуманитарна помощ и стреляха по демонстранти и подпалваха камионите с помощи. Гуайдо - президент без държава Мадуро, изглежда, губи войната на пропагандния фронт: пред света той изглежда като един безскрупулен, корумпиран диктатор, останал без народ. Същевременно почти не се говори за мотивите на Америка за желания от нея нов, неоконсервативен обществен ред, нито пък за предисторията на някои от лицата, подкрепящи Гуайдо - например Елиът Ейбрамс, който е основна фигура в аферата \"Иран-контри\", или свръхконсервативното кубинско лоби в изгнание. А Хуан Гуайдо все още е президент без държава. Засега той не успява да вкара хуманитарните помощи във Венецуела. А един-двама дезертьори, били те и високопоставени военни - като бившия шеф на тайните служби Уго Карвахал, не са достатъчни, за да твърдим, че лоялността на военните към режима на Мадуро се разклаща. Затова и стратегията с хуманитарните помощи не се цели в тях, а в средния ешелон военни, които всъщност изпълняват задачата да не допуснат помощите във Венецуела. Ако те бъдат прекършени, тогава цялата деморализирана армия ще ги последва и генералите ще се окажат в изолация. Така в играта влиза и факторът време. Временно Мадуро и неговите кубински съветници успяха са си осигурят алтернативни търговски партньори в Близкия изток, Индия и Русия, с което могат да отслабят въздействието на американското ембарго. Само че тези алтернативи са скъпи - заради високите транспортни разходи, а и с времето хуманитарната криза в страната ще се задълбочава. Засега не е много ясно как ще реагира на всичко това изтормозеното население на Венецуела - дали хората ще се вдигнат на бунт, или пък ще избягат навън. Колкото по-дълго Мадуро удържа положението, толкова по-трудно ще става за Гуайдо. Съществува дори опасност опозицията да се разцепи или една част от нея да се радикализира. Докъде ще стигне Тръмп? В дългосрочна перспектива режимът във Венецуела може да се закрепи - както навремето в Куба. Но само ако се намери някой съюзник, воден от геостратегически подбуди, който да започне да налива милиарди в карибската държава. А това не е никак сигурно. Геополитически ситуацията в света днес е такава, че суперсилите се оттеглят към своите регионални зони на влияние. Ще бъде ли решена съдбата на Венецуела от играчи като Тръмп, Путин или Си Цзинпин? Тръмп би могъл да се впусне в тази игра, защото се нуждае от козове преди изборите през 2020 година. Дотогава въпросът трябва да е окончателно решен. Но колко далеч е готов да стигне той? Дали военното решение си остава само една вербална заплаха? И доколко Тръмп участва заедно с Европа в играта на доброто и лошото ченге с цел да се принуди Мадуро да седне на масата за преговори? Въпросителните са много.", "date": "2019.02.27", "title": "Гуайдо все още е президент без държава"}
{"url": "https://www.dnevnik.bg/evropa/2019/02/27/3396274_kokainut_-_jujnoamerikansko_cunami_vruhlita_evropa/", "text": "На испанското пристанище Алхесирас властите непрекъснато откриват наркотици, които пристигат най-вече от Южна Америка. Но един ден се натъкват на нещо наистина много голямо:  9 тона кокаин , укрити в контейнери с банани. Това е най-голямото количество кокаин, конфискуван някога в Европа, на стойност поне половин милиард евро по думите на испанския вътрешен министър. Пренасищането на пазара продължава Рекордното количество конфискувана дрога е показателно за един феномен, който германските митничари и полицейски служители наричат \"южноамериканско цунами\". По света биват откривани и конфискувани все по-големи количества контрабанден кокаин. И през 2018 тенденцията от последните години се потвърждава, става ясно от вътрешен доклад на Федералната криминална служба, с който разполага и обществената медия NDR. Там се казва, че до ноември 2018 в света са били конфискувани 608 тона кокаин. От службата обаче не изключват да бъде счупен предишният рекорд от 2017 година, когато бяха конфискувани 639 тона кокаин. Според Кристиан Хопе, ръководител Отдела за борба с наркотиците във Федералната криминална служба, причината за това е в свръхпроизводството на кокаин в държави като Колумбия, Перу и Боливия. Освен това днес производството на кокаин е станало по-ефикасно - от една реколта се добива много повече кокаин, отколкото преди няколко години, допълва той. Все по-качествена дрога От наскоро публикувано изследване на Европейския център за мониторинг на наркотиците и наркоманиите EMCDDA става ясно, че заради пренасищането с кокаин чистотата на наркотика расте, без това да се отразява на цената му. Германската митническа служба дори предполага, че цената на едро ще падне още повече. Алесандро Пирона от EMCDDA предупреждава, че растящата конкуренция може да доведе до брутални нарковойни също и в Европа. \"Ние ставаме свидетели на поръчкови убийства, отвличания, насилие срещу полицаи и опити за сплашване на пристанищни работници\", посочва той. Престъпните банди досега действаха основно в Белгия и Холандия. Двете страни със своите пристанища Ротердам и Антверпен от години са основната входна врата, през която пристига кокаинът в Европа. Кристиан Хопе съзира опасност и за Германия. Той казва, че растящата конкуренция между различните наркомрежи може да доведе до повече насилие и в Германия. \"Възможно е и насилствено отнемане на пратки с кокаин от конкурентите\", казва той. Катализатор и за други престъпления Различни престъпни мрежи контролират кокаиновия пазар в Европа. Особено силно представени в това отношение са групировките от Западните Балкани и Мароко. В началото на декември м.г. беше проведена мащабна международна полицейска акция срещу предполагаеми членове на Ндрангетата - тогава бяха конфискувани 4 тона кокаин. \"Трябва да сме наясно, че милиардните печалби от търговията с наркотици не се използват само за финансиране на луксозния начин на живот на мафиотските босове. Много по-важно е това, че търговията с наркотици е и \"катализатор\" за други престъпления, като търговия с хора, грабежи и пране на пари. Освен това печалбите от този нелегален бизнес могат да навлязат и в легалната икономика и по този начин да я подкопаят\", казва Хопе. Повече кокаин в канализацията Отдавна и в Германия кокаинът не е наркотик за хората от по-горните прослойки на обществото - използват го и все повече студенти и строителни работници, така както и банкери и хората на изкуството. Според информации на NDR, митничарите и полицаите в Германия са конфискували през 2018 година около 5 тона кокаин, което е по-малко, отколкото година по-рано, когато беше хваната една голяма пратка. Проби от канализационните води в 10 по-големи европейска града, сред които Барселона, Антверпен, Париж и Осло, показаха, че от 2015 година насам има нарастване на количествата остатъчни продукт от кокаин в канализацията. Според Алесандро Пирола причините за това могат да са различни, но са много индикациите, че все повече хора употребяват кокаин. Тъй като говорим за международни престъпни групи, е крайно време срещу тях да се изправи една международна мрежа от правоприлагащи органи, които да обменят информации в реално време, добавя Кристиян Хопе.", "date": "2019.02.27", "title": "Кокаинът - \"южноамериканско цунами\" връхлита Европа"}
{"url": "https://www.dnevnik.bg/zelen/2019/02/27/3396471_fotogaleriia_kude_zimuva_chervenogushata_guska/", "text": "Червеногушата гъска е световно застрашен вид, който гнезди в тундрата и лесотундрата на сибирските полуострови Таймир, Ямал и Гидан в Русия. Тя зимува по черноморското крайбрежие на Украйна, Румъния и България. Според Червената книга на България (2011г.), червеногушите гъски са общо 38 000 в света, а Планът за действие за този защитен от \"Натура 2000\" вид дава максимален брой от 55 000 птици, преброени през януари 2013. През март миналата година, точно преди началото на пролетната миграция на вида, в страната е имало 22 000 червеногуши гъски.", "date": "2019.02.27", "title": "Фотогалерия: Къде зимуват червеногушите гъски"}
{"url": "https://www.dnevnik.bg/evropa/2019/02/27/3396585_franciia_iska_da_namali_obezshteteniiata_za/", "text": "Франция иска да намали обезщетенията за безработица, които могат да стигат до 7700 евро (8750 долара) месечно за хората, загубили високоплатени позиции, като част от програмата за преразглеждане на подпомагането при безработица, каза вчера премиерът Едуар Филип, цитиран от \"Ройтерс\". Правителството на президента Еманюел Макрон, което е ориентирано към бизнеса, ще търси начини да накара компаниите да не залагат предимно на краткосрочни трудови договори, добави Филип. Обезщетенията за безработица са следващото голямо препятствие пред програмата за реформи на Макрон, след като той облекчи трудовото законодателство през 2017 г. и премахна данъка върху имуществото с цел насърчаване на инвестициите. В момента правителството упражнява минимален контрол върху размера и периода, през който безработният получава обезщетения. Те се договарят на национално ниво от синдикатите и работодателите на всеки 2 или 3 години. След като синдикатите и работодателите не успяха да постигнат споразумение този месец, правителството обяви, че ще излезе със собствена реформа. \"Трябва да преразгледаме системата ни, която позволява изплащането на обезщетения за високи заплати, които са три пъти по-високи, отколкото при съседите ни\", каза Филип пред медии. Обезщетенията за безработица във Франция са средно 68 процента от предишната заплата на служителите спрямо 56 процента при други страни от Организацията за икономическо сътрудничество и развитие(ОИСР), която обединява 36 развити икономики. За разлика от Франция в повечето други страни обезщетенията за безработица се понижават, колкото по-високо е било възнаграждението, което служителите са получавали. Въпреки че максималното обезщетение за безработица може да достигне до 7700 евро, то средното е по-близо до 1200 евро и само 0.03 процента от хората получават най-високата възможна сума според Френското дружество за осигуровки за безработица (Unedic). Целта на реформата е да бъдат спестени до 3.9 милиарда евро за 3 години. Тя ще бъде представена през следващите месеци, така че би могла да влезе в сила в средата на годината, заяви Филип. Той допълни, че правителството ще се опита да въведе схема от инициативи и възпиращи фактори, които да попречат на работодателите да наемат служители на краткосрочни договори. Традиционно френските работодатели използват този тип контракти, за да избегнат постоянни трудови договори, при които е много по-трудно да освободят служителите. Френското дружество за осигуровки при безработица се финансира с вноски от служители и работодатели, като евентуални дефицити се компенсират чрез заеми от капиталовите пазари. Тъй като дружеството се ползва от държавни гаранции, то дългът му се включва в общия държавен дълг на Франция, който е близо 100 процента от брутния вътрешен продукт на страната. /БТА", "date": "2019.02.27", "title": "Франция иска да намали обезщетенията за безработица, стигащи 7700 евро месечно"}
{"url": "https://www.dnevnik.bg/bulgaria/2019/02/27/3392197_arhitekturata_kato_izkustvo_ili_ako_grafa_beshe_ulica/", "text": "Това са думите на млад архитект, който след няколкогодишна кариера в чужбина избира да се върне и да работи в България. Александър Йончев израства в родния си град София и завършва 9-а Френска езикова гимназия. Казва, че няма конкретен момент, в който се е родило желанието му да стане архитект. От малък взима уроци по рисуване и се занимава с музика и смята, че това го е насочило към сегашната му професия. Два детски спомена се открояват ясно, когато Йончев разказва за зараждането на желанието му да стане архитект - единият е свързан с рисуването, когато се учи на акварелна техника, прерисувайки традиционни български къщи от картините на акварелиста Яни Янев, а другият - с музиката, когато още 7-годишен участва на концерт в Софийската опера и балет. Запознанството му отблизо с \"живота\" зад кулисите повлиява силно на възприятието му за пространство. От Франция до Италия и обратно След гимназията Александър Йончев заминава да учи архитектура във френския град Сент-Етиен, близо до Лион. Посещава често Париж и много сгради оставят трайна следа в съзнанието му. Една от тях е Националният център за изкуство и култура \"Жорж Помпиду\", който е \"е в голям контраст с всичко, което се вижда, докато се стигне до него\". От по-старите постройки го впечатлява Пантеонът. Определя го като \"изключителен неокласицизъм и пример за изчистена архитектура\". След дипломирането си се мести да работи за архитектурно студио в Торино (Италия), където управлява проекти, свързани с клиенти от Южна Франция. След 2 години се изправя пред избор - да продължи или да търси развитие на друго място. Решава да се върне в България и да си даде \"свеж старт\". Почти веднага започва работа в студиото на архитект Атанас Панов, но след година и половина се отделя и със свои колеги създават собствено архитектурно студио. Кръщават го Simple Architecture. Архитектурно ателие за всеки Освен основната си работа, Йончев успява да реализира и друго свое желание съвместно с Френския институт в България. Той организира архитектурно ателие, за да помогне на курсистите да опознаят отделните области в архитектурата. Целта е да се запознаят най-общо с изкуството, което е превърнал в своя професия: \"Гледам да им показвам много примери, за да знаят после сами какво да гледат\". На сбирките в ателието присъстват хора с различни желания - някои искат да учат архитектура и да видят разликата между отделните ѝ елементи, други идват от любопитство или страст към нея. Йончев разделя часовете на две части - презентационна и практическа. \"Забелязвам, че когато ги провокирам да говорят след първата част, те се притесняват да изкажат мнение. Във Франция е много различно. Там се дава пълна свобода. И особено в моментите след презентация, хората не могат да си вземат думата един от друг. Тук не е така. Опитвам се да ги разчупя, но е много трудно. Виждам ги, че имат мнение, но се сдържат да го изкажат. Важно е те да могат да се изразяват, да дискутират\", разказва архитектът. Практическата част е свързана с изработването на макети по зададена тема. Например, Йончев поставя задачата да се проектира галерия, като предизвиква курсистите при правенето на макет да представят възможно най-много подробности от идеята си - от височината на таваните, до големината на санитарните помещения. Ремонтът на \"Графа\" през погледа на архитект Александър Йончев не харесва ремонта на централната софийска улица \"Граф Игнатиев\", който от месеци предизвиква спорове, но не е краен в оценката ки. \"Графът\" преди беше тротоари, стъпенки и трамвайни релси. Идеята да се направи цялата тази преработка е всичко да се обедини - трябва да изглежда като един площад, а целта е пешеходецът да няма никакво затруднение да преминава от едно място на друго. Това нещо тотално се разбива, когато е направено така, както е в момента. Направих експеримента да наблюдавам как хората се движат по улицата в тези части, които са по-завършени. Направи ми впечатление е, че пешеходците се движат или по едната страна на тротоара, или по другата, но не и по линиите\", разказва архитектът. Обяснява, че по презумпция не трябва да се усеща разликата от това дали човек се движи по трамвайните релси или по настилка. Ремонтирано по този начин обаче \"се губи ефектът, в който са вложени толкова много усилия\". Според архитекта големите плочи биха били по-добър вариант за обособяване на голямо пространство, отколкото сегашния - с малки павета, защото те създават рискове при качеството на изпълнение. Йончев обяснява, че в началото бил настроен негативно към плочките на градината около църквата \"Св. Седмочисленици\", но това се променило, когато ги видял на живо. Сега определя шарката върху тях като плюс, защото ако са с хомогенна повърхност и не се наредят некачествено \"дефектите ще бъдат силно видими\". Смята, че ако \"Графа\" беше улица във Франция, ремонтът ще да мине през същите етапи на проектиране, организация и одобрение, но обществото би реагирало много по-бурно при недостатъци, а властите - много по-активно при отстраняването им. \"Французите имат дози идеализъм, който тук липсва\", смята той. Нестандартно за проблемите с трафика Когато в Париж започват да се появяват проблемите, характерни за София в момента (големият трафик, затрудненото придвижване и липсата на комуникативност в града), се взима нестандартно решение, с което състоянието на френската столица се подобрява значително. Тъй като булевардите не могат да бъдат разширени, градът е разделен на микроцентрове. В тях има жилищна част, офис част и магазини в рамките на пешеходно разстояние. За подобен пример Йончев дава и столицата на Дания - Копенхаген. Целта на града е до 2020 г. да мине изцяло на зелена енергия. За да бъде осъществена, се обособяват квартали, за които е изчислено, че всички места, посещавани от човек ежедневно трябва да бъдат на 5 мин. пешеходно разстояние. Така на мястото, където живее ще има бизнес сграда, училище, детска градина и магазини. \"Идеята на този тип квартал е да се позволи на хората да живеят абсолютно автономен живот само в него. Така няма да има значение дали човек ще живее в малко населено място или в 2 млн. град - ще се чувства спокоен и свободен\"", "date": "2019.02.27", "title": "Архитектурата като изкуство, или ако \"Графа\" беше улица във Франция"}
{"url": "https://www.dnevnik.bg/evropa/2019/02/27/3396588_upravliavashtite_partii_v_germaniia_sa_zagubili_okolo/", "text": "Партиите от правителствената коалиция в Германия са загубили за година хиляди свои членове, сочат резултатите на проучване на ДПА. В началото на 2018 г. членската маса на Християндемократическия съюз (ХДС) на канцлера Ангела Меркел е наброявала 426 хиляди души, а сега числеността й е намаляла на около 415 хиляди души. Баварският Християнсоциален съюз (ХСС) - сестринска партия на ХДС - е намалял от 141 400 до 139 хиляди членове през същия период. А при социалдемократите (ГСДП), които участват във федералното правителство, намалението е от 443 хиляди на 438 хиляди. Управляващите партии в Германия са загубили за една година общо около 18 хиляди свои членове. Анкетата на ДПА установява, че крайнолявата партия \"Левицата\" остава стабилна с около 62-хилядна членска маса, а членовете на либералната Свободна демократическа партия са се увеличили с хиляда и достигат 54 хиляди. Крайнодясната \"Алтернатива за Германия\" също има прираст от около хиляда души и в нея сега членуват към 33 615 души. В понеделник вестник \"Велт\" обяви, че през последните 12 месеца партията \"Зелени\" се е сдобила с около 10 хиляди нови членове и те вече са 75 хиляди. През втората половина на миналия век ХДС/ХСС и ГСДП бяха основните политически сили в Германия, като често получаваха на избори общо над 80 на сто от гласовете. През 1990 г. ГСДП имаше 943 хиляди, а ХДС/ХСС - 975 хиляди членове. През 2017 г. изборният резултат на ХДС/ХСС бе 32.9, а на ГСДП 20.5 на сто, припомни ДПА. /БТА", "date": "2019.02.27", "title": "Управляващите партии в Германия са загубили около 18 хил. свои членове за година"}
{"url": "https://www.dnevnik.bg/bulgaria/2019/02/27/3396486_ohraniavani_i_razkrasiavani_-_totalitarnite_pametnici/", "text": "Паметниците във Варна на една \"престъпна организация\" и една \"чужда сила, обявила война на България\" ще продължат да бъдат \"художествено осветени\" и охранявани със средства от местния и централен бюджет. Това показва справка с тръжните книжа за възлагането на две обществени поръчки, обявени от областната и общинската администрации в града. Цитираните формулировки са от Закона за обявяване на комунистическия режим в България за престъпен и в конкретния случай се отнасят за паметниците на Съветската армия и \"борците против фашизма и капитализма\" в града. По 6 хил. лв. на година възнамерява да харчи Областната администрация във Варна за \"жива охрана\" и видеонаблюдение на Паметника на Съветската армия. Това показва обявление за възлагане на обществена поръчка, на обща стойност 71.2 хил. лв., публикувана на 22 февруари т.г. Останалата част от бюджета на поръчката е предназначен за охраната на сградата на самата Областна администрация на ул. \"Преслав\" №6 във Варна – 4 хил. лв., както и за още два държавни имота в местността Траката и с. Господиново – съответно 20.4 хил. лв. и 40.8 хил. лв. В същото време друг тоталитарен паметник – т.нар. Пантеон на борците против фашизма и капитализма в северната част на варненската Морска градина, ще бъде художествено осветяван наред с други градски забележителности по обществена поръчка на обща стойност 91.2 хил. лв. годишно без ДДС. Над 27 хил. \"доброволци\" Паметникът на Съветската армия във Варна е изоставен и опасен от години. Заради огромното количество бетон, излято при строежа му в началото на 70-те години на миналия век, разрушаването му винаги е оценявано като прекалено скъпо, а проектите за превръщането му в сграда с културно предназначение така и остават само на хартия. Паметникът е построен за 4 години между 1974 и 1979 г., като на него \"доброволно\" са работили над 27 хил. души. В него са излети повече от 100 хил. тона бетон, но цената на 23-метровата конструкция никога не е била обявявана. За нея могат само да бъдат правени предположения като се има предвид, че средства не са пестени нито за проекта, нито за строежа, нито за поддръжката му до 1989 г. За \"вечния огън\", горял в разпукан бронзов куб в подножието му, са били изразходвани по 4 бутилки газ на денонощие, а бронзовата врата към залите във вътрешността му е тежала 3.5 тона. Три цветни качулки През 2012 г., след като трите участнички в руската група \"Пуси райът\" бяха  осъдени на по две години затвор  в трудов лагер заради протестната си \"пънк молитва\" в московския храм \"Христос Спасител\", трите женските фигури върху лявото крило на паметника, високи по 11 м осъмнаха с разноцветни качулки, покриващи целите им глави. Те бяха същите като използваните от \"Пуси райът\" . Едва година по-късно стана известно, че качулките са били поставени от Пламен Горанов, който на 20 февруари 2013 г. се самозапали по време на протест срещу корупцията в местната власт във Варна. Сега след сключването на договор за охраната на паметника Областната администрация във Варна ще плати 6 хил. лв. за неговото денонощно видеонаблюдение и всекидневното му обхождане. Сватбени снимки на \"Пантеона\" Друг паметник от тоталитарното минало на България, за който във Варна също се харчат пари, но този път от общинския бюджет, е т.нар. Пантеон. Той е открит на 6 ноември 1959 г. по повод празнуваната тогава и в България годишнина от съветската революция в Русия. Пълното име на \"Пантеона\" е \"Паметник на загиналите борци против фашизма и капитализма от град Варна и Варненски окръг в периода 1923-1944 г.\". До 1989 г. на почетен караул пред него бяха принуждавани да стоят средношколци, а младоженците във Варна трябваше да поднасят цветя и да се снимат за спомен пред него като част от сватбения си ритуал. Сега – 30 години след 1989 г., общинската администрация във Варна продължава да отделя пари от бюджета си за художественото му и архитектурно осветление. Колко точно струва то, не е ясно, тъй като е част от общите разходи, които града отделя за осветлението на всичките си паметници. Тяхната сума е 91.2 хил. лв. годишно без ДДС. \"Достойни за почит\", но на тъмно Разходите, които държавната и местната администрация във Варна правят за двата паметника - на Съветската армия и на \"Пантеона\" в Морската градина, са трудно защитими и дори влизат в противоречие с гласувания през 2000 г. Закон за обявяване на комунистическия режим в България за престъпен. В неговия Чл.1 е записано, че \"Българската комунистическа партия (тогава именуваща се Българска работническа партия /комунисти/) идва на власт на 9 септември 1944 г. с помощта на чужда сила (Съветския съюз и Съветската армия, бел. ред.), обявила война на България, и в нарушение на действащата Търновска конституция\". В Чл. 3. на същия закон е записано, че комунистическият режим в България от 9 септември 1944 г. до 10 ноември 1989 г. е обявен за престъпен, а Българската комунистическа партия е била престъпна организация, подобно на други организации, основаващи се на нейната идеология, които в дейността си са били насочени към потъпкване на човешките права и демократичната система. На това основание законът постановява, че \"всички действия на лица, които през посочения период (1944 г. - 1989 г.) са били насочени към съпротива и отхвърляне на комунистическия режим и неговата идеология, са справедливи, морално оправдани и достойни за почит\". В същото време справка в техническите спецификации към обществената поръчка за \"Техническа поддръжка на ефектно, архитектурно осветление на територията на Община Варна\" показва, че местната администрация не е включила в нея паметника на жертвите на тоталитарния режим у нас, намиращ се на бул.\"Сливница\" само на стотина метра от кметство на града.", "date": "2019.02.27", "title": "Охранявани и разкрасявани - тоталитарните паметници във Варна продължават да тежат на бюджета"}
{"url": "https://www.dnevnik.bg/evropa/2019/02/27/3396609_dekatlon_se_otkaza_ot_puskaneto_v_prodajba_na_sporten/", "text": "Френската търговска верига за облекла и спортни стоки \"Декатлон\" обяви, че се отказва от пускането в продажба на спортен хиджаб във Франция, след ден на полемика в страната за този продукт, предадоха световните агенции. \"Взехме решение тази вечер да не пускаме за момента във Франция този продукт\", обяви Ксавие Ривоар, директор на комуникациите в компанията. Продуктът трябваше да бъде използван за тичане. Той вече се продава в Мароко и трябваше да започне да се продава във Франция в идните седмици. По-рано вчера Ривоар каза: \"Напълно поемаме отговорността за решението да направим достъпен спорта за всички жени по света. Това е почти обществен ангажимент, щом позволява на жени да практикуват бягане, поемаме напълно ясно тази отговорност\", допълни той. В интервю за радио Ер Те Ел (RTL) вчера френският министър на солидарността и здравеопазването Аниес Бюзен подчерта, че такава стока не е забранена от закона. Тя обаче допълни, че не споделя такава визия за жената и че би предпочела френска фирма да не насърчава използването на ислямски забрадки и було. \"Спортът еманципира, а не подчинява\", каза Орор Берже, говорител на президентската партия \"Република, Напред!\". Тя разкритикува онези, които толерират жените на обществени места само когато те се крият и които според нея не са \"влюбени в свободата\". Производителят на спортни стоки \"Найки\" вече е пуснал в продажба \"хиджаб за жени\" в различни цветове - черно, сиво и бяло. /БТА", "date": "2019.02.27", "title": "\"Декатлон\" се отказа да пусне в продажба спортен хиджаб във Франция"}
{"url": "https://www.dnevnik.bg/biznes/2019/02/27/3396587_i_v_bulgariia_se_podgotvia_sistema_za_sledene_na/", "text": "Предстои в България да бъде въведена система за следене за превишена скорост по пътищата чрез изчисляване на средната скорост на движение в даден участък. Това съобщи в интервю за Нова телевизия шефът на \"Пътна полиция\" комисар Росен Рапчев. Този метод, който Рапчев оцени като много добър,  се прилага от септември 2017 г. в Сърбия . Там устройствата отбелязват часа на преминаване през пунктовете за плащане на магистралните такси. Ако при преминаването между два пункта средната скорост на колата е надвишила максимално допустимите 120 км/ч, служители на пътна полиция налагат глоби на място, чиито граници са на равностойността на между 50 и 1200 лв. Шефът на пътната полиция уточни, че системите в България вече се изграждат. Собствениците на транспортни компании ще трябва да променят организацията на работата в дните за забрана на движение на тежкотоварни камиони по магистралите, каза Рапчев. Става дума за деня преди празник и последния празничен ден, каквито ще са предстоящите 1 и 4 март, например. Идеята е тировете да не спират на едно и също място при полицейския пост в началото на магистралата, а шофьорите и техните работодатели предварително да преценят къде ще ги \"хване\" забраната и да набележат паркинг, на който да изчакат. \"Когато има забрана, фирмата да си предвиди алтернативен маршрут или паркинги, на които да стоят тези автомобили, защото като падне забраната и те се пускат, се образува дълга колона и става опасно за движението. Идеята е да се разпределят на повече места, а не само където полицаите ги спират\", каза пътният шеф. \"Ако знаят, че ще влязат в забраната, да си изберат паркинг преди забраната\", посъветва Рапчев. Едновременно с това уточни, че \"Пътна полиция\" няма да указва къде има подходящи паркинги, защото не са нейна собственост. Призна обаче, че паркингите не са достатъчно, както се оплакаха шофьори във видеоматериал на телевизията. Той увери, че за предстоящите празници режимът за тировете ще е същият, както досега, но на две места на самите магистрали ще има пунктове за вътрешен контрол. Новият подход ще се прилага от лятото, когато влезе в действие системата за тол такси. ,", "date": "2019.02.27", "title": "И в България се подготвя система за следене на средната скорост по магистралите"}
{"url": "https://www.dnevnik.bg/biznes/potrebiteli/2019/02/27/3396613_kitkat_s_vkus_na_zelen_chai_pristiga_i_v_evropa/", "text": "Новият \"КитКат\" (KitKat) с вкус на зелен чай, който вече присъства в търговската мрежа на Япония, ще бъде в европейските магазини от края на февруари, съобщи производителят \"Нестле\" (Nestle), цитиран от електронното издание на в.\"Фигаро\". Името на новия \"КитКат\" е \"Зелен чай матча\". \"КитКат\" е марка бисквити, покрити с шоколад, която е създадена в Англия през 1935 година и в момента се разпространява в целия свят от \"Нестле\". \"Очаровани сме да доведем един от най-емблематичните японски видове \"КитКат\" в Европа тази година\", каза Александер фон Майо, ръководител на сладкарското подразделение на \"Нестле\" в света. Този нов продукт идва от Япония, където е пуснат на пазара през 2004 година и е много популярен. Матча е традиционна напитка на основата на зелен чай на прах, която от векове се цени високо в Япония и често се използва в чаени церемонии. \"КитКат\" зелен чай матча ще бъде съчетан с гладък бял шоколад и ще се произвежда в германския град Хамбург от какаови зърна и зелен чай матча, внесени от Япония и Китай. Появата на пазара на този нов продукт на \"Нестле\" следва пристигането в Европа на \"КитКат руби\" - KitKat Ruby (направен от шоколад с розов цвят - бел.ред.) през 2018 година. Групата \"Нестле\" обяснява въвеждането на новата гама с желанието си \"да отговори на нарастващите изисквания на потребителите, които обичат да експериментират с новите тенденции\". /БТА", "date": "2019.02.27", "title": "\"КитКат\" с вкус на зелен чай ще се продава и в Европа"}
{"url": "https://www.dnevnik.bg/na_put/2019/02/27/3396219_fotogaleriia_islandiia_-_ledenata_krasavica/", "text": "Исландия е място, където никой не остава безразличен: уникална природа, хора и история, храна, бит, култура. Може би правя някаква далечна аналогия с Камчатка. В превод, на исландски значи страна на ледове, но такова слънце ме е пекло там, че се наложи да търся висок фактор, защото се оказах изненадана и неподготвена за края на юли. Но всичко по реда си.", "date": "2019.02.27", "title": "Фотогалерия: Исландия - ледената красавица"}
{"url": "https://www.dnevnik.bg/evropa/2019/02/27/3396618_makron_e_nastroen_blagosklonno_za_namaliavane_na/", "text": "Президентът на Франция Еманюел Макрон заяви вчера, че е \"по-скоро благосклонно настроен\" към идеята за облекчаване на данъчното бреме след националния дебат, последвал антиправителствените протести, предаде \"Ройтерс\". Френският лидер организира  поредица дискусии  в страната с цел да възстанови връзката с гласоподавателите след  вълните от протести , които избухнаха в средата на ноември заради данъците върху горивата и високите разходи за живот. \"През 2017 година обещах по време на кампанията (за президентските избори - бел.ред.) да намаля данъците, което ще бъде част от големите макроикономически алтернативи, произтичащи от тези дебати\", каза той при едно от обсъжданията в Източна Франция. \"Трябва ли да се движим по-бързо и да понижим повече данъците, дори ако това означава по-голямо намаляване на разходите? Трябва ли намаляването на данъците да бъде приоритет наред с това да опростим нещата? Аз съм отворен за всичко това и съм по-скоро благоприятно настроен да вървим в тази посока\", добави Макрон. /БТА", "date": "2019.02.27", "title": "Макрон е настроен благосклонно за намаляване на данъците"}
{"url": "https://www.dnevnik.bg/sviat/2019/02/27/3396623_kim_shte_ostane_vuv_vietnam_dva_dni_sled_sreshtata_s/", "text": "След срещата си с американския президент Доналд Тръмп днес и утре севернокорейският лидер Ким Чен-ун ще остане във Виетнам на \"официално приятелско посещение\", което ще продължи до събота, съобщи севернокорейската агенция КЦТА, цитирана от \"Асошиейтед прес\" и БТА. Според държавната медия след пристигането си в Ханой Ким е бил информиран от севернокорейски представители за техническите разговори с Вашингтон в подготовка на срещата му с Тръмп. При посещението си в севернокорейското посолство в Ханой вчера Ким е разпоредил на дипломатите да работят за задълбочаване на сътрудничеството с Виетнам. Президентът Тръмп пристигна в хотела, в който ще отседне, докато е в Ханой за срещата с Ким (повече за нея  четете тук ). Автомобилният кортеж на американския президент премина тази нощ по пустите улици на виетнамската столица и по мост, украсен с американски, севернокорейски и виетнамски знамена. В центъра на града обаче се беше събрало множество. Много от хората снимаха с телефоните си кортежа, а мнозина други наблюдаваха от близките сгради. Виетнам прави всичко възможно да гарантира успеха на втората среща на върха между САЩ и КНДР, заяви виетнамският премиер Нгуен Суан Фук в интервю, излъчено вчера от американската телевизия Си Ен Ен и цитирано от ТАСС. \"Трябва да си подадем ръка в името на мира на Земята, в името на взаимно свързания и развит свят. Трябва да се развиваме заедно и да спомагаме за глобалната сигурност\", отбеляза той. Виетнам се надява, че няма да е само страна - домакин на срещата между Тръмп и Ким, а ще е и пример за ползите, които носят мирът, помирението и свободният пазар. Тръмп повтори, че Виетнам преживява икономически разцвет и това можа да стане и в Северна Корея, ако тя се откаже от стремежа към ядрени оръжия. \"Потенциалът е ГРАНДИОЗЕН, огромна възможност, като почти никоя друга в историята, за моя приятел Ким Чен-ун\", написа Тръмп в \"Туитър\". \"Виетнам прави всичко възможно за успешното протичане на втората среща на върха между САЩ и КНДР в Ханой. Това е исторически момент по пътя към помирението и установяването на мир на Корейския полуостров. За нас това е важно задължение и голяма отговорност\", изтъкна премиерът.", "date": "2019.02.27", "title": "Ким ще остане във Виетнам два дни след срещата с Тръмп"}
{"url": "https://www.dnevnik.bg/bulgaria/2019/02/27/3396630_obshtinata_globavia_s_240_hil_lv_na_den_za_zabaviane/", "text": "Глобата за забавяне на  ремонта на ул. \"Граф Игнатиев\"  е 240 хил. лв. на ден. Обектът няма да бъде приет от комисия, докато не бъдат отстранени всички проблеми, а до момента санкции са налагани два пъти. Това заяви кметът на София Йорданка Фандъкова в ефира на Би Ти Ви. Конкретният повод за коментар й беше сигнал за отводнителна шахта, бетонирана до корените на дърво, показан в репортаж на телевизията. Тя го определи като безумен и акцентира, че има и други подобни случаи, при които няколко детайла компрометират мащабни проекти. \"Моята задача е да не бъде даден нито лев за несвършена работа. До момента  санкции са налагани два пъти  – 60 хил. лв. за наранени дървета и 100 хил. лв. за надзора, заради това, че не беше осигурил специалисти\", заяви кметът и поясни, че санкцията за неизпълнение на качеството е 1.2 млн. лв., а за за забавяне - 240 хил. лв. на ден. Фандъкова коментира и протеста на шофьорите от градския транспорт. \"От 10 години водим тежки преговори със синдикатите, преди месец  отделихме 10 млн. лв. за увеличение  на възнагражденията им, но две седмици по-късно БСП отново повдигнаха темата\", каза тя и добави, че проблемите са два – недостиг на шофьори и лошите условия в гаражите. Според нея и по два от тях се работи. Друг случай, който беше очертан, е намерението на Столичната община да пусне тролейбус по ул. \"Фритьоф Нансен\", където движението да стане двупосочно. Това стана нужно, след като трамвай номер 6 беше спрян, а той беше основна връзка за няколко квартала. Въпреки че решението е било взето през лятото без широко обществено обсъждане, според кмета въпросът остава отворен за нови предложение и има възможност движението да остане еднопосочно.", "date": "2019.02.27", "title": "Общината глобява с 240 хил. лв. на ден за забавяне на ремонта на \"Граф Игнатиев\""}
{"url": "https://www.dnevnik.bg/sviat/2019/02/27/3396628_nigeriiskiiat_prezident_bivsh_voenen_upravnik_specheli/", "text": "Нигерийската избирателна комисия обяви тази сутрин досегашния държавен глава Мухамаду Бухари за победител на състоялите се в събота президентски избори, предаде ДПА. Бухари е преизбран с 15.1 млн. гласа, съобщи председателят на Националната избирателна комисия Махмуд Якубу. Основният му съперник,  бившият вицепрезидент Атику Абубакар , от опозиционната Народна демократична партия (НДП), е получил 11.2 млн. гласа. Часове преди обявяването на официалните резултати НДП съобщи за изборни нарушения, включително фалшифициране на изборните резултати. Около 84 млн. регистрирани избиратели имаха възможност да дадат гласа си в 175 хил. изборни бюра в 36-те щата на страната. Средната избирателна активност е била 35.6 процента, затвърждавайки досегашната низходяща тенденция. Изборите  бяха изненадващо отложени със седмица  и бяха белязани от значителни закъснения при отварянето на някои бюра. /БТА", "date": "2019.02.27", "title": "Нигерийският президент, бивш военен управник, спечели втори мандат"}
{"url": "https://www.dnevnik.bg/sviat/2019/02/27/3396632_pakistan_obiavi_che_e_svalil_dva_indiiski_samoleta/", "text": "Пакистан съобщи, че е свалил два самолета на индийските военновъздушни сили след вчерашната атака в контролираната от Исламабад част на оспорвания Кашмир, предаде Би Би Си. Говорител на пакистанската армия обяви, че единият от самолетите е паднал в Пакистан, а пилотът е бил арестуван. Представители на полицията, цитирани от \"Ройтерс\", твърдят, че са задържани двама пилоти. Индия не коментира незабавно новината, но по-късно свърза падането на единия от самолетите с технически неизправности, предаде катарската телевизия \"Ал Джазира\". Вчера Индия  атакува бунтовници в Пакистан  заради атентат в Кашмир,  отнел живота на 40 индийски военнослужещи  и на цивилни. Нанесените от индийските сили удари бяха първите от войната през 1971 г. насам. И Индия, и Пакистан имат претенции към целия Кашмир, но контролират само част от него, след като две от три войни между тях се водиха именно за тази територия. Според местни медии големи летища и в двете страни са спрели работа, затворено е и въздушното пространство в района на Кашмир.", "date": "2019.02.27", "title": "Пакистан обяви, че е свалил два индийски самолета"}
{"url": "https://www.dnevnik.bg/sport/2019/02/27/3396642_uefa_razsledva_serhio_ramos_za_umishlen_jult_karton/", "text": "УЕФА разследва капитана на \"Реал\" (Мадрид) Серхио Рамос за  умишлено изкаран жълт картон . В основата са действията на защитника в края на  мача с \"Аякс\" в Амстердам от осминафиналите в Шампионската лига . Рамос извърши нарушение в последните минути и получи жълт картон. Това беше третият му картон в турнира през сезона, заради което ще пропусне реванша в Мадрид, но няма да е застрашен да не играе в четвъртфиналите, ако отборът му се класира. \"Гледайки резултата, ще излъжа, ако кажа, че не го направих нарочно. Това е нещо, за което мислех. Без да подценявам съперника, нито казвам, че интригата в двойката е приключила, но във футбола е необходимо да взимаш трудни решения, така че реших да го направя\", каза след двубоя Рамос, цитиран от \"Ройтерс\". По-късно обаче защитникът промени тезата си и заяви, че нарочно е извършил нарушението, но не за да си изкарва картон. \"В играта винаги има много напрежение и трябва да взимаш решения за секунди. Най-доброто нещо от вечерта е резултатът, а най-лошото е, че няма да играя във втората среща заради един момент в мача\", написа Рамос в \"Туитър\".", "date": "2019.02.27", "title": "УЕФА разследва Серхио Рамос за умишлен жълт картон"}
{"url": "https://www.dnevnik.bg/razvlechenie/2019/02/27/3396641_shakira_shte_se_iavi_v_suda_v_ispaniia_za_danuchna/", "text": "Колумбийската певица Шакира е била призована да се яви пред испанския съд на 12 юни по обвинения, че не е платила данъци на стойност 14.5 млн. евро, обяви съдът в област Каталуня, предаде \"Ройтерс\". Прокуратурата повдигна обвинения през декември, твърдейки, че 42-годишната изпълнителка не е платила данъците си на база приходи в периода 2012 - 2014 г., за който се смята, че тя е живяла в региона. Представители на Шакира обявиха в изявление след отправените обвинения, че певицата не е живяла в Испания до 2015 г. и че е покрила всичките си данъчни задължения.  Според испанските закони гражданин, който пребивава на територията на страната над половин година, става данъчно задължен в нея. Това означава, че той трябва два плаща данъци върху всичките си доходи, в това число и на тези, получавани в чужбина. Изпълнителката на хитове като Hips Don't Lie и Clandestino редовно посещава футболните мачове на нейния партньор Жерар Пике, който играе във футболния отбор \"Барселона\". Двойката има две деца. Испанските власти преследват и други големи знаменитости за неплатени данъци. Съотборникът на Пике от Аржентина - Лионел Меси, и баща му бяха обявени за виновни по обвинение, че през 2016 г. са укрили данъци в размер на 4.1 млн. евро и бяха глобени в размер на 250 хил. евро, както и задължени да платят липсващата сума плюс лихвите. На 22 януари португалският футболист Кристиано Роналдо, който тази година се премести от \"Реал Мадрид\" в \"Ювентус\", получи глоба от почти 19 млн. евро също заради данъчни измами.", "date": "2019.02.27", "title": "Шакира ще се яви в съда в Испания за данъчна измама за 14.5 млн. евро"}
{"url": "https://www.dnevnik.bg/evropa/2019/02/27/3396647_veneciia_odobri_vhodna_turisticheska_taksa_za/", "text": "Общинските съветници във Венеция одобриха входна такса за туристите, които влизат в популярния италиански град, разположен във Венецианската лагуна, предаде ДПА. Все още не ясно кога приетата схема ще влезе в сила.  Първоначалните планове  бяха да се въведе такса от 3 евро (2.65 долара) за еднодневен престой от май. През следващата година таксата ще нарасне до 6 евро и може да бъде увеличена до 10 евро през натоварени туристически дни. Масовият туризъм  от дълго време е проблем във Венеция, въпреки че е основният източник на приходи за града. Туризмът е разглеждан като основна причина за пренаселването, повишените цени на имотите и намаляващото местно население. По оценка на неправителствената организация за защита на културно-историческото наследство \"Италия ностра\" (Italia Nostra) от 2016 година всяка година 30 милиона души посещават града, който е в списъка на световното културно и природно наследство на ЮНЕСКО, със среден дневен наплив от над 82 хил. души. Според схемата за входна такса посетителите, които са настанени в хостели, ще бъдат освободени от плащането й. Гостите на хотелите вече плащат местна туристическа такса за престоя си. \"Не сме заинтересовани да събираме пари в брой\", каза по-рано този месец кметът на Венеция Луиджи Бруняро. Целта е да се подпомага плащането за поддръжката и чистотата в историческия град, допълни той. \"Трябва да кажем на целия свят колко трудно е да се управлява толкова специално място\", каза още кметът. /БТА", "date": "2019.02.27", "title": "Венеция одобри входна туристическа такса за еднодневен престой"}
{"url": "https://www.dnevnik.bg/sport/2019/02/27/3396644_revanshut_mejdu_uaildur_i_fjuri_propadna/", "text": "Очакваният незабавен реванш между непобедените шампиони в тежката категория в бокса Дионтей Уайлдър и Тайсън Фюри няма да се състои. Фюри обяви в сряда, че иска да се изправи срещу друг опонент през май или юни, а в края на годината може да помисли за двубой с Уайлдър. 30-годишният британец и 33-годишният американец се изправиха един срещу друг на 1 декември в Лос Анджелис в битка за най-престижната титла в тежката категория - на Световния боксов съвет (WBC).  Двубоят завърши при спорно равенство , с което Уайлдър запази пояса. След срещата двамата боксьори обявиха, че са готови да се срещнат отново. Реваншът беше считан за сигурен, а WBC даде зелена светлина за провеждането му. Очакванията бяха двубоят да се състои през май в Ню Йорк или в Лас Вегас. Миналата седмица обаче Фюри изненадващо  подписа договор с компанията на американския промотър Боб Аръм \"Топ ранк\" . Британецът се споразумява с ESPN да излъчва на американска територия следващите му пет мача, като за това ще получи 80 милиона паунда.  Още тогава се разбра, че шансовете за незабавен реванш са нулеви. Причината е, че Уайлдър е част от най-големия конкурент на \"Топ ранк\" в Америка - РВС на Ал Хеймън. Освен това правата за излъчването на мачовете на американеца се държат от \"Шоутайм\", която изключително рядко работи с ESPN. \"Говорихме с Тайсън. Той взе решение да продължи напред с друг мач и да се насочи към Уайлдър след това\", заяви президентът на \"Топ ранк\" Тод Дюбьоф, цитиран от ESPN. На този етап няма яснота кой ще е следващият съперник на Фюри. Сред споменаваните варианти е Кубрат Пулев, който също подписа договор с \"Топ ранк\" преди Нова година. Това обаче изглежда малко вероятно, тъй като така българинът ще рискува позицията си на задължителен претендент за една от световните титли на Антъни Джошуа. \"Очевидно е, че Фюри не иска да се бие с нас сега. Надяваме се, че след това ще се изправи с Дионтей. Междувременно ние трябва да направим друг мач. Нашето желание беше Фюри. Нямахме интерес към друг двубой. Всичко, което чувахме от Фюри, е, че иска реванш с Дионтей. Такова беше и нашето желание. Не обаче и неговото\", каза промотърът на Уайлдър Шели Финкел.  Шампионът на WBC, който има 39 нокаута и 40 победи в 41 мача, почти сигурно ще се изправи срещу сънародника си Доминик Бризил. 33-годишният боксьор от Калифорния има 20 победи в 21 мача, като единствената му загуба е от Джошуа през лятото на 2016 г. По думите на Финкел съперникът на Уайлдър ще бъде обявен в края на тази или началото на следващата седмица, а предпочитана дата за двубой е 18 май. \"Ясно ни беше, че се заканваш, защото знаеш, че следващият ти мач няма да е с мен. Вместо това предпочете първо да направиш една загрявка. Не те обвинявам. Вероятно и аз бих, ако бях видял мозъка си разпръснат по целия ринг\", обърна се Уайлдър към Фюри след проваления реванш.", "date": "2019.02.27", "title": "Реваншът между Уайлдър и Фюри пропадна"}
{"url": "https://www.dnevnik.bg/bulgaria/2019/02/27/3396636_ako_se_okaje_nespravedliva_novata_formula_za_pensiite/", "text": "Възможно е след анализ в края на годината да се стигне до коригиране на новата формула за изчисляване на размера на пенсиите, ако тя покаже драстични отклонения. Това каза пред БНР председателят на парламентарната комисия по труда и социалната политика Хасан Адемов (ДПС). Той коментира публикация във вестник \"Сега\" от преди ден, според която 37% от хората, които ще се пенсионират през тази година, ще получат по-ниска пенсия, отколкото по старите правила. От тази година беше премахнато изискването кандидат-пенсионерите да посочат 3 последователни години от последните 15 от преди 1997 г. Обявената цел беше да се улеснят гражданите, защото преди 2000 г. не е имало регистър на осигурените и те трудно намират документи, за да докажат правата си. Адемов поясни, че резултатът е на база симулационен модел на база представителна извадка от пенсиониралите се през 2017 г. Не може да се твърди че точно 37% от близо 80 хил. души, които се очаква да се пенсионират през тази година, ще получат по-малък размер на пенсията, добави той и увери, че притеснения не трябва да има. \"Тези 37% са условен процент, никой не знае как ще изглеждат размерите на пенсиите на хората, които предстои да се пенсионират. По-добре е да се направи сериозен анализ в края на годината, за да се вземат съответните мерки, ако се налага\", добави той. Според депутата ощетени ще бъдат хора, които в десетилетието преди 2000 г. са се осигурявали върху много висок доход. Причината е, че по това време не е било прието ограничението за максимален осигурителен доход. Между тях по данни на Националния осигурителен институт има бивши шефове на фалирали банки и фирми. Освен това имало възможност и да се манипулират документите, с които се доказва стажът и доходът. Така се е получило несъразмерно съотношение между осигурителния принос на някои хора и средните нива на осигурителния доход в страната. \"Но не трябва да позволяваме единични нарушения, ако ги има или са доказани, да служат за повод да накажем коректните\", каза председателят на социалната комисия. .", "date": "2019.02.27", "title": "Ако се окаже несправедлива, новата формула за пенсиите може да бъде променена"}
{"url": "https://www.dnevnik.bg/sviat/2019/02/27/3396637_trump_znaeshe_che_uikiliiks_shte_publikuva_imeili_na/", "text": "Личният адвокат на президента на САЩ Доналд Тръмп смята да го обвини, че е знаел за теча на имейли на Демократическата партия от лятото на 2016 г. през сайта \"Уикилийкс\", засегнал съперника му на президентските избори, съобщиха \"Ройтерс\" и Си Ен Ен. Майкъл Коен ще свидетелства днес пред комисия в Камарата на представителите. Той ще обясни, че докато е бил с тогавашния кандидат-президент в офиса му през юли 2016 г., Тръмп получил обаждане от дългогодишния си политически съветник  Роджър Стоун . Той обяснил, че е разговарял с основателя на \"Уикилийкс\" Джулиан Асанж и чул от него, че ще сайтът ще разпространи имейли на Демократическата партия, които създадоха напрежение в щаба и между поддръжниците на бившия държавен секретар Хилъри Клинтън и опонента ѝ за номинацията на демократите Бърни Сандърс. Скандалът с имейлите се отрази на подкрепата за Клинтън. Разпространеното от американски медии  изявление, което той ще направи в началото на изслушването, съдържа и други обвинения към Тръмп - той ще каже, че президентът е ръководил преговорите за строителен проект в Москва дори по време на президентската си кампания и въпреки твърденията, че не е имал бизнес интереси в Русия. \"Нямам доказателства, но имам подозрения\" За Тръмп Коен, признат за виновен, че уредил плащания на порноактриса в нарушение на правилата за финансиране на предизборна кампания, ще каже още, че е \"расист\" и \"мошеник\" и че ще предаде документи в подкрепа на думите си. Според него президентът не само му е наредил да извърши плащането на 130 хил. долара до Сторми Даниълс, за да може актрисата да мълчи за аферата си с него, а и да излъже за това първата дама Мелания Тръмп. Коен същевременно планира да каже, че няма преки доказателства за връзки между Тръмп или щаба му и Русия, говорещи за съглашателство. \"Нямам. Искам да е ясно. Но имам подозрения\", казва той. Преди края на \"руското разследване\" \"Ройтерс\" отбелязва, че думите на Коен се очакват с внимание в момент, когато специалният прокурор Робърт Мюлър се готви да приключи  т.нар. руско разследване  (за съглашателство между щаба на Тръмп и Русия, обвинявана в опити за намеса в изборите от 2016 г.). Тръмп нарича разследването лов на вещици и постоянно отрича да е имало каквото и да било съглашателство. Самият Стоун, разговарял (според изявлението на Коен) с Асанж, е обвинен от Тръмп, че е излъгал в показания пред Конгреса, но отрича да е знаел за имейлите. Негови текстови съобщения, които агенция \"Ройтерс\" е видяла, обаче сочат, че по време на кампанията е правил няколко опита да се свърже с Асанж. Коен трябва да влезе в затвора на 6 май, с два месеца отсрочка след начално обявената дата, получена заради скорошна операция и заради свидетелстването пред комисиите в Конгреса. Той  бе осъден през декември  на три години лишаване от свобода по девет обвинения, сред които нарушаване на правилата за финансиране на кампанията. Коен бе признат за виновен и че е излъгал пред Конгреса за проект за построяване на \"Тръмп тауър\" в Москва.", "date": "2019.02.27", "title": "Тръмп знаеше, че \"Уикилийкс\" ще публикува имейли на демократите, ще каже бившият му адвокат"}
{"url": "https://www.dnevnik.bg/sport/2019/02/27/3396614_da_se_iznenadash_ot_poznatoto_ili_kak_marsel_hirsher/", "text": "Носителят на рекордните седем поредни Световни купи в алпийските ски Марсел Хиршер направи голяма реклама на Банско и България с публикация в блога си. Дни след провеждането на стартовете в курорта австрийската звезда изказа възхищението, но и учудването си. \"Следваща спирка Банско... и за да сме честни: България и ски спорт, кой би помислил, че това е възможно? Имат ли изобщо планини? Карпатите? Чували ли сте къде са разположени и има ли ски курорти? Въпроси, които като австрийски скиор си задаваш при полета към София... но изненадата е страхотна\", написа Хиршер в блога си. И продължи с висока оценка за Банско и за организацията. \"Банско е фантастичен ски курорт и се издига на над 2500 метра. Модерни лифтове и перфектно поддържани писти. Това ни показва още веднъж, че карането на ски е много по-широко разпространено, отколкото си мислим. Също така състезанията бяха перфектно организирани. Стартовете от Световната купа в Банско също бяха перфектно организирани. Цялата обстановка, финалът и трибуната, гостоприемството и подготовката на пистите - всичко това беше безупречно и дори по-добро от някои негативни изключения тук, в Алпите\", заяви австриецът. В думите му впечатление прави \"изненадата\" му от това какво да очаква в България, защото той вече е бил в Банско. През 2012 г.  дори спечели две победи в стартове от Световната купа  (в гигантския слалом и слалома), което му донесе като награда апартамент в курорта. Този сезон Хиршер не успя да стигне до победа в Банско. Австриецът постави много висока оценка за организацията още на българска земя, като заяви, че е останал впечатлен как  след обилния снеговалеж и отмяната на състезанието в събота  ден по-късно пистата е била в отлично състояние за гигантския слалом. В генералното класиране за Големия кристален глобус Хиршер продължава да води с огромна преднина. Той има 1408 точки, а Пинтюро е втори с 918. Кристоферсен заема третото място с 808 точки, следван от Марко Шварц с 560 и Доминик Парис с 550.", "date": "2019.02.27", "title": "Да се \"изненадаш\" от познатото, или как Марсел Хиршер направи реклама на България"}
{"url": "https://www.dnevnik.bg/photos/snimka_na_denia/2019/02/27/3396653_snimka_na_denia_spasiavaneto_na_edin_pluh/", "text": "В германския град Беншайм спасителни екипи получили необичайно обаждане – едър плъх се нуждаел от помощ, след като се заклещил в дупка на капака на канализационна шахта, разказва Би Би Си. \"Имаше доста зимнa тлъстина и се беше заклещил до задните си крака – нямаше път напред или назад\", казва спасителят на животни Михаел Зеер.", "date": "2019.02.27", "title": "Снимка на деня: Спасяването на един плъх"}
{"url": "https://www.dnevnik.bg/politika/2019/02/27/3396673_vmro_se_gotvi_za_samostoiatelno_iaviavane_na/", "text": "ВМРО започва подготовка за самостоятелно участие на евроизборите. Това решение е взето вчера от националното ръководство на партията след  поредния провал на преговорите за общо явяване  на партиите от \"Обединени патриоти\" - ВМРО, \"Атака\" и НФСБ. За председател на предизборния щаб е избран депутатът Юлиан Ангелов. В съобщението на ВМРО все пак се оставя вратичка за общо явяване: \"Ние държим на обединението на формациите, които милеят за патриотичната идея, но сме категорични, че личните битки и боричкания лишават държавата от реалната възможност да имаме адекватни и работещи представители в следващия Европейски парламент. Ето защо оставаме встрани от тях и продължаваме дългогодишната си битка за отстояване на реалните ценности на Европа.\" Листата на ВМРО ще се води от Ангел Джамбазки. Настояване на партията на вицепремиера Красимир Каракачанов евродепутатът да води и общата листа не бе прието от \"Атака\" и НФСБ. Миналата седмица НФСБ  номинираха лидера си Валери Симеонов за водач на листата  и също започнаха да работят за самостоятелно явяване. \"Българските граждани вече направиха своя избор в лицето на Ангел Джамбазки, който е най-разпознаваем, най-успешен и работещ според проучванията и класациите на ЕП\", мотивират се за избора си от ВМРО. Ръководството на ВМРО е приело Харта на патриотичните ценности \"Друга Европа е възможна\" като основополагащ документ за явяване на изборите за Европейски парламент. От ръководството подчертават: \"Патриотите от ВМРО многократно инициирахме разговори с нашите коалиционни партньори, без нито едно предварително условие, предложихме прозрачни процедури за избор на водач на листата, така че това да бъде човек, максимално полезен за коалицията. Ние продължаваме да бъдем сигурни и няма да се откажем от нашето предложение това да е човек, избран с вътрешни избори в коалицията. Предлагаме това да са избори, които да се проведат на 7.04.2019 г., навсякъде, където има клубове и организации на поне една от трите формации, като членове на изборните комисии да бъдат по двама представители от всяка партия.\" От ВМРО предлагат в тези избори право на участие да имат не само членовете на партиите от ОП, а и всички симпатизанти на патриотичната идея. \"Приемаме и приканваме всеки, приемащ себе си като радетел за българщината и за запазване на ценностите, върху които се гради Европа, да ни подкрепи. Единни само можем да отстоим на пълзящия розов фашизъм и на фалша, които предлагат не само в говоренето си, но и в политиките си левите и десните евро лицемери в лицето на ПЕС и ЕНП\", пише още в решението на ВМРО. Хартата \"Друга Европа е възможна\", която се споменава в решението на ВМРО, е подписана преди два дни от Ангел Джамбазки, заместник-председателя на ВМРО Искрен Веселинов и министъра на околната среда и водите Нено Димов. Най-общо казано, в документа се призовава за \"Европа на отечествата\", \"християнска Европа\" и \"консерватизъм\". \"Трябва да чуем гласа на народите си, а не на чиновниците, трябва да реформираме съюза, трябва да спрем разпространението на либералния фашизъм, трябва да спрем своеобразната война в Европа!\", завършва документът, върху който ще се основава предизборната програма на ВМРО. В София вече има билбордове с лицето на Ангел Джамбазки. От ВМРО отричат това да е начало на кампанията, а било реклама на срещата на Алианса на консерваторите и реформистите в Европа (АКРЕ), която ще се състои в София в началото на следващия месец. ВМРО бяха приети за член на АКРЕ преди седмица.", "date": "2019.02.27", "title": "ВМРО се готви за самостоятелно явяване на европейските избори"}
{"url": "https://www.dnevnik.bg/bulgaria/2019/02/27/3396683_deputati_ot_bsp_za_vzeli_okolo_6_hil_lv_za/", "text": "Двама депутати от БСП са се възползвали от командировки и са  посетили изложение  за лов и риболов в Залцбург, където България има щанд. Това е станало въпреки решението на партията да  бойкотира пленарните заседания  заради предложенията им за промяна в Изборния кодекс, които не бяха приети, показва репортаж на Би Ти Ви. Иван Иванов и Йордан Младенов заминават в Австрия от 20 до 24 февруари. Общо командировъчните на първия са 3 хил. лв., от които 1382 лева за самолетен билет, за хотел - 1308 лв., а джобните му са били 342 лв. Сметката на Йордан Младенов е сходна. В писмена позиция до медията пресцентърът на БСП съобщава, че двамата ще възстановят сумите с лични средства. Йордан Младенов е член на Комисията по земеделие и храните и Комисията по транспорт, информационни технологии и съобщенията. Иван Иванов пък е член на комисиите по вътрешна сигурност и обществен ред, както и на Комисията по европейските въпроси и контрол на европейските фондове. До изложението са пътували и още двама депутати - Александър Сабанов от \"Обединени патриоти\", чиято сметка е около 2 хил. лв., и Бюрхан Абазов от ДПС. Общо сметката на четиримата е 13.4 хил. лв. От репортажа стана известно, че те не се познават с организаторите на българския щанд в австрийския град. На тези форуми има български рекламен щанд, а делегацията се оглавява от заместник- министър на земеделието. Присъстват и депутати почитатели на лова и риболова. \"Традиционно от години минават, идват народни представители, може би идват, за да се запознаят с ловните достижения на останалите държави\", коментира директорът на Югозападното горско стопанство инж. Дамян Дамянов. По думите ни България се рекламира като дестинация за лов, а всяка година различно държавно предприятие подготвя представянето. За момента няма данни по какъв начин депутатите са помогнали с присъствието си за популяризиране на страната чрез средства от държавния бюджет.", "date": "2019.02.27", "title": "Депутати отишли срещу 13 хил. лв. в Залцбург, за да посетят ловно изложение"}
{"url": "https://www.dnevnik.bg/politika/2019/02/27/3396657_gerb_shte_podkrepi_pulnoto_oriazvane_na_zaplatite_na/", "text": "След разговор между коалиционните партньори в парламента днес зам.-председателят на ГЕРБ Цветан Цветанов обяви, че политиците трябва да бъдат солидарни с гражданите, които не получават заплата, като не отидат на работа. В отговор на журналистически въпроси той даде да се разбере, че ГЕРБ ще подкрепи предложението на депутати от ВМРО при три последователни или пет неизвинени отсъствия през месеца на народните представители да се удържат цялата заплата и всички пари за допълнителни разходи. В момента основната депутатска заплата е 3519 лева, а според правилника на парламента колкото и да отсъстват без оправдание, депутатите получават една трета от нея, или 1173 лева. Т.нар. безотчетни пари за допълнителни разходи са две трети от заплатата, или около 2346 лева. При повече от пет неоправдани отсъствия депутатите продължават да получават една трета от тези пари, или 782 лева. Така, макар и да не ходят на работа, депутатите от \"БСП за България\" ще получават около 2000 лева на месец. Целта на поправките в правилника е те да не вземат никакви пари. Самите социалисти искаха да се откажат от заплатите и допълнителните средства още миналата седмица. Промените няма да засегнат депутата от ДПС Делян Пеевски, който е бил в парламента само на първото заседание на 44-ото Народно събрание на 19 април 2017 г. Причината е, че голяма част от неговите отсъствия са извинени. ДПС обаче няма да подкрепи поправките. Предложенията за промени в правилника ще бъдат разгледани днес от правната комисия в парламента. Депутатите от ВМРО предлагат още депутатите да губят половината от дневното си възнаграждение, ако участват в по-малко от половината гласувания. Комисията ще разгледа и предложение на ГЕРБ депутатите да бъдат санкционирани с 750 лева, ако отсъстват от поименна проверка в пленарната зала. Ще бъде обсъдено и предложение на БСП депутатските заплати да бъдат замразени на 2976 лева. На заседанието на коалиционния съвет днес е било обсъдено и ветото на президента Румен Радев върху промените в Изборния кодекс, като по думите на Цветан Цветанов разговорите ще продължат. От ДПС не коментираха как ще гласуват при обсъждането му. Мнението на коалиционните партньори е, че коалицията ГЕРБ - \"Обединени патриоти\" е стабилна въпреки напрежението в т.нар. малка коалиция.", "date": "2019.02.27", "title": "ГЕРБ ще подкрепи пълното орязване на заплатите на депутати, които не ходят на работа"}
{"url": "https://www.dnevnik.bg/biznes/2019/02/27/3396670_prez_ianuari_bulgarite_sa_putuvali_nai-mnogo_do/", "text": "Пътуванията на български граждани в чужбина през януари са 402.3 хил., или с 3.8% над регистрираните през януари 2018 година, показват данните на Националния статистически институт. Увеличение на пътуванията има към Румъния - с 13.8%, Турция - с 12%, Австрия - със 7.5%, Германия - с 6.8%, Испания - с 5.8%, Франция - с 4.9%. Същевременно намаляват пътуванията на български граждани към Швеция - с 20.3%, Словакия - със 17.3%, Швейцария - с 2.6%, Сърбия - с 2.2%, и други. През първия месец от годината най-голям брой пътувания на български граждани са осъществени към Гърция - 84.1 хил., Турция - 75.5 хил., Сърбия - 35.2 хил., Северна Македония - 26.6 хил. Увеличени са пътуванията с всички наблюдавани цели: с цел почивка и екскурзия - с 6.5%, със служебна цел - с 4.4%, и с други цели - с 2.1%. Най-голям е делът на пътуванията с други цели (гостуване, обучение, посещение на културни и спортни мероприятия) - 48.4%, следвани от пътуванията със служебна цел - 25.9%, и пътуванията с цел почивка и екскурзия - 25.7% През януари посещенията на чужденци в България са 554.3 хил., или с 1.9% повече в сравнение с година по-рано, като транзитните преминавания през страната са 23.7% от всички посещения. Делът на гражданите от Европейския съюз е 48%, или с 4.7% повече в сравнение със същия месец на предходната година. Увеличават се посещенията на граждани от Обединеното кралство - с 50.3%, Полша - с 32.1%, Румъния - с 24.2%, Германия - с 2.5%, и други. Същевременно намаляват посещенията на граждани от Австрия - със 17.9%, Италия - с 15.4%, Гърция - с 5.5%, и други.  Посещенията на граждани от други европейски страни намаляват, като най-видимо е това при граждани от Турция - с 5.2%. През януари 2019 г. преобладава делът на посещенията с цел почивка и екскурзия - 43.2%, следвани от посещенията с други цели - 39.1%, и със служебна цел - 17.7% Най-много посещения в България са реализирали гражданите от Гърция - 103.7 хил., Турция - 98.4 хил., Северна Македония - 67.3 хил., Румъния - 61.9 хил., Сърбия - 39.8 хил., Обединеното кралство - 24.8 хил., Германия - 15.7 хил. Обичайно туристи от тези страни идват на ски ваканции в България.", "date": "2019.02.27", "title": "През януари българите са пътували най-много до Гърция и Турция"}
{"url": "https://www.dnevnik.bg/razvlechenie/2019/02/27/3396654_oskarite_bez_vodesht_povishiha_televizionnata_gledamost/", "text": "Първата от 30 години насам церемония по връчване на наградите \"Оскар\" без водещ е привлякла 12% по-голяма телевизионна аудитория в САЩ в сравнение с рекордно ниската гледамост на шоуто миналата година, обяви телевизията ABC, която държи правата за излъчването на церемонията в САЩ до 2028 г., предаде \"Ройтерс\". Живото предаване в неделната вечер е било гледано средно от около 29,6 млн. зрители, сочат данните на Nielsen, които не включват гледанията в дигиталните и мобилни платформи. През 2018 г. церемонията е била гледана от 26,5 млн. зрители, което бе рекордно ниска бройка в сравнение с 2017, когато аудиторията е била 32,9 млн.. Тазгодишният скок в рейтингите е победа за Американската академия за филмово изкуство и наука, както и за продуцентите на шоуто, които имаха задачата да повишат гледамостта. Церемонията бе открита от рок групата \"Куин\" и звездата от American Idol Адам Ламбърт. Шоуто бе с около 40 минути по-кратко в сравнение с това през 2018 г. и вместо обичайния откриващ монолог имаше кратки реплики от известните гости, които излизаха самостоятелно или по двойки, за да представят отделните категории и музикалните изпълнения. Голяма част от телевизионните критици похвалиха предаването с твърдението, че липсата на водещ е направило шоуто по-динамично и е принудило продуцентите да бъдат по-креативни в измислянето на други начини да забавляват зрителите. \"Трябва да кажа, че наистина сработи\", писа Кристофър Тапли от \"Варайъти\". \"Кой да знае, че не ви е трябвал водещ?\" Тазгодишната церемония до голяма степен се възползва и от двата си големи музикални филмови претендента - \"Роди се звезда\" и \"Бохемска рапсодия\", които помогнаха в задаването на тона. Интимният дует на Брадли Купър и Лейди Гага на наградената с \"Оскар\" песен Shallow бе момент, който имаше силата да спре дъха на шоуто, коментира още Тапли. Лорейн Али от \"Лос Анджелис Таймс\" допълва също, че не магията на киното спаси най-голямата нощ на Холивуд, а силата на музиката. Много от номинираните филми бяха боксофис хитове, което контрастира с последните години, когато оскарите се фокусираха върху по-артистични филми, гледани от доста по-малка публика. Не всички обаче харесаха формата без водещ. Кели Лоуър от USA Today написа, че на телевизионното предаване на оскарите тази година му е липсвало енергия и комедия, както и че е било \"коварно скучно\". \"Може би всичко това можеше да бъде избегнато, ако академията беше направила онова, което (почти) винаги е правила, и да създаде водещ\", допълва тя. Комикът Кевин Харт се отказа от ангажимента да води церемонията още през декември заради негови предишни хомофобски коментари в \"Туитър\". Така церемонията бе втората без водещ в своята 91-годишна история.", "date": "2019.02.27", "title": "Оскарите без водещ повишиха телевизионната гледаемост"}
{"url": "https://www.dnevnik.bg/sport/2019/02/27/3396691_snimka_na_denia_nadal_se_zavurna_na_korta_s_burza/", "text": "Носителят на 17 титли от Големия шлем Рафаел Надал се завърна на корта с бърза победа. Испанският тенисист победи германеца Миша Зверев с 6:3, 6:3 за 80 минути в двубой от първия кръг на турнира от категория \"АТП 500\" в Акапулко.  За Надал това беше първи мач от тежката загуба срещу Новак Джокович във финала на Australian Open.", "date": "2019.02.27", "title": "Снимка на деня: Надал се завърна на корта с бърза победа"}
{"url": "https://www.dnevnik.bg/sviat/2019/02/27/3396747_pojar_izbuhna_na_nai-goliamata_gara_v_kairo_ima/", "text": "Пожар избухна на главната железопътна гара в египетската столица в Кайро. Има загинали и ранени, предаде \"Ройтерс\", като се позова на представител на силите за сигурност и местни медии. Според египетската държавна телевизия най-малко 25 души са загинали, а ранените са 50. Пожарът е станал при инцидент с влак, забил се в стоманена бариера на гара \"Рамзес\", обясниха египетските власти. Според някои медии е имало експлозия. Запис, разпространяван в социалните мрежи, показва, че влакът не е успял да спре, достигайки до гарата. Част от кадрите, разпространявани в интернет, показват тежко пострадали хора, обвити в  пламъци . Няма данни инцидентът да е резултат от умишлени действия и саботаж, смятат властите. Железопътните инциденти с жертви не са рядкост в Египет, където през 2017 г. 40 души загинаха при влакова катастрофа в Александрия.", "date": "2019.02.27", "title": "Пожар избухна на най-голямата гара в Кайро, има десетки загинали и ранени (видео)"}
{"url": "https://www.dnevnik.bg/bulgaria/2019/02/27/3396752_kratki_novini_muj_e_prebil_jena_si_do_smurt_vuv_varna/", "text": "Светият Синод дари консумативи за детска клиника Парите за дарението на клиниката по детска онкохематология към болница \"ИСУЛ - Царица Йоанна\" са събрани от кампанията \"Деца рисуват за деца - 2018 г.\" Кампанията се проведе за втора поредна година, а в тазгодишното издание бяха събрани над 5000 лв. от две благотворителни изложби през 2018 г. Изменя се наредбата за прилагане на схемите \"Училищен плод\" и \"Училищно мляко\" На заседанието си днес правителството прие изменения в Наредбата за условията и реда за прилагане на схемите \"Училищен плод\" и \"Училищно мляко\". Промените целят да поставят в равноправно положение всички заявители в двете схеми, като се въведе нов ред за кандидатстване. Съществуващите актове за одобрение на заявителите по тези схеми са с различен срок на действие - със срок до 3 години. Настоящите промени целят да не се допусне да има за дълъг период от време доставчици, които са получили одобрение по различни режими, като същевременно не бъдат нарушени доставките в рамките на текущата учебна година. Държавата гарантира с до 50 млн. лв. студентски кредити през годината Финансовата подкрепа се изразява в гарантиране на главницата и лихвите по кредитите на студентите и докторантите, съобщава пресцентърът на Министерски съвет. В Закона за кредитиране на студентите и докторантите (ЗКСД) договорените кредити са гарантирани от държавата до тяхното пълно погасяване. Държавата е подписала договори за студентски кредити с \"Банка ДСК\", \"Райфайзенбанк\", \"Алианц Банк България\", \"Юробанк България\", Първа инвестиционна банка и Българо-американска кредитна банка. Росен Желязков ще ръководи българската делегация в българо-македонската комисия Комисията ще заседава в периода 6-7 март 2019 г. в Скопие, председател от македонска страна ще е министърът на икономиката на Република Северна Македония Крешник Бектеши, съобщава правителствената пресслужба. Основните теми в първото заседание на комисията за икономическо сътрудничество ще е изграждането на транспортна и енергийна инфраструктура. В дневния ред са включени още въпроси от двустранното икономическо сътрудничество в области като търговия, инвестиции, селско стопанство и др.  Владимир Зарев е предложен за орден \"Стара планина\" Правителството предлага на президента да издаде указ за награждаване на Владимир Зарев с орден \"Стара Планина\" - първа степен, за изключително големите му заслуги в областта на културата и изкуството, съобщи правителствената пресслужба. Владимир Зарев е автор на осемнадесет книги, дванадесет от които романи, между които националният епос - трилогията \"Битието\", \"Изходът\" и \"Законът\", \"Разруха\", \"Светове\", \"Лето 1850\", \"Поп Богомил и съвършенството на страха\", \"Хрътката\", \"Хрътката срещу Хрътката\", \"Орлов мост\". Негови творби са превеждани в Германия, Русия, САЩ, Чехия, Турция, Полша, Унгария, Румъния, Украйна, Сърбия, Хърватия, Албания и др. Кабинетът одобри промени в Закона за концесиите заради летището Кабинетът одобри промени в Закона за концесиите, мотивирани с подобряване на правната среда при възлагане на процедури за концесия. Посочва се и че се прилагат по-добре директиви на Европейската комисия в тази област. Измененията всъщност се наложиха от нежеланието на големи компании да кандидатстват за концесията на летището в София, което наложи и многократно отлагане на срока за приемане на оферти. Сред промените е тази, която засяга отговорността на инвеститори, които участват съвместно в проектни компании. Според сегашните текстове инвеститорите в проектната компания отговарят за всичко, практиката по света е рискът да се носи от специално създадената компания. Повече за това четете  тук .  \"Гранд Енерджи\" ЕООД поема концесията за въглища в \"Бобов дол\" \"Гранд Енерджи\" ЕООД ще поеме изцяло правата и задълженията по концесионния договор за добив на въглища от участък \"Бобов дол\" на находище \"Бобовдолски въглищен басейн\", реши кабинетът в отговор на уведомление от настоящия концесионер - \"Въгледобив Бобов дол\" ЕООД, за тази промяна. Към \"Гранд Енерджи\" ще бъде отправено също предложение за промяна на клаузите в концесионния договор, свързани с предоставянето на банкова гаранция. До момента исканата банкова гаранция покриваше 50% от паричните задължения на концесионера, занапред изискването е да покрива изцяло всички. \"Въгледобив Бобов дол\" е собственост на \"Въгледобивна компания\", която пък е собственост на британската Carlington Ltd. Компаниите обаче се свързват с Христо Ковачки, посочва \"Капитал\".  Кабинетът прекрати концесията за плаж \"Сарафово\" Правителството едностранно прекрати договора за концесия на плажа \"Сарафово\", сключен на 7 септември 2000 с \"МАТ\" ООД. Прекратяването е в резултат на нарушения на договора от страна на концесионера, което е установено при проверки. Мъж е пребил жена си до смърт във Варна 41-годишният Борислав Н. е бил привлечен като обвиняем за убийството, извършено по особено мъчителен начин и с особена жестокост, съобщи \"Нова телевизия\", като цитира апелативната прокуратура във Варна. Двамата били в развод. За поредна вечер между тях избухнал скандал, който продължил с жесток побой над 40-годишната жена. След като оставил съпругата си в безпомощно състояние, мъжът позвънил на майка си и я повикал да иде, за да му помогне да изнесе багажа си. След това двамата напуснали жилището, без да се интересуват за състоянието на пребитата жена. Аутопсията показала, че смъртта е настъпила от масивен кръвоизлив в мозъка, причинен чрез множество удари в главата със или върху твърди тъпи предмети. Малтретираната жена е подавала няколко жалби за домашно насилие срещу съпруга си през годините на брака им. Днес е Денят за борба с агресията в училище Всяка година в последната сряда на февруари се отбелязва Денят на розовата фланелка в знак на солидарност с тормозените в училище деца. Инициативата е от 2007 г., когато две момчета в Канада застават в подкрепа на свой съученик, който бил тормозен, защото дошъл на училище с розово поло. На следващия ден момчетата купуват розови тениски и ги раздават на всички в училище, които имат смелостта да ги облекат. Задържана е група имотни измамници Според специализираната прокуратура четиримата задържани са извършили измами с 23 имота в София, като жертвите им са самотни възрастни хора, както и такива с психически отклонения. В групата участва и бивш нотариус, който е с отнети права заради участие в предишни имотни измами.", "date": "2019.02.27", "title": "Кратки новини: Мъж е пребил жена си до смърт във Варна"}
{"url": "https://www.dnevnik.bg/sport/2019/02/27/3396656_kamp_nou_shte_stane_purviiat_stadion_v_evropa_na_koito/", "text": "Испанският футболен шампион  \"Барселона\"  обяви, че неговият стадион \"Камп ноу\" ще бъде първото съоръжение в Европа, което ще бъде оборудвано с 5G мрежа. Проектът 5G Stadium-Immersive Reality беше представен на Световното мобилно изложение. Това е част от партньорството на каталунците с испанската телекомуникационна компания \"Телефоника\". Целта е \"феновете да получат преживяване на стадиона, както никога досега\". Като част от проекта на \"Камп ноу\" ще бъдат инсталирани множество безжични 360-градусови камери, включително до крайните линии и вратите. Благодарение на тях феновете ще могат да гледат двубоите в домовете си с очила за виртуална реалност (VR), все едно са на стадиона. 5G технологията ще спомага и за по-детайлно заснемане на съдържание от тренировките, както и ще предлага виртуални обиколки на \"Камп ноу\". \"За \"Барселона\" е истинска гордост, че \"Камп ноу\" ще бъде първият футболен стадион в Европа, който ще бъде оборудван с 5G мрежа. Благодарение на нашите партньори и участието на \"Телефоника\" ние правим стадиона ни място, което ще доближи още повече хора до играта\", каза президентът на \"Барселона\" Хосеп Мария Бартомеу. Това е поредният проект на \"Барселона\", свързан със стадиона. Каталунците вече дадоха ход на план за модернизацията на съоръжението. Легендарният стадион ще бъде модернизиран за 600 милиона евро като част от проекта  Espai Barca . Капацитетът му ще бъде увеличен до 105 хиляди места. Освен това \"Камп ноу\" ще бъде изцяло покрит.", "date": "2019.02.27", "title": "\"Камп ноу\" ще стане първият стадион в Европа, на който се използва 5G технология"}
{"url": "https://www.dnevnik.bg/kultura/2019/02/27/3396634_mejdunaroden_ekip_suzdava_trubadur_v_sofiiskata_opera/", "text": "\"Трубадур\" е най-новото заглавие, което ни предлага Софийската опера и балет. С какво впечатлява премиерата на операта, която се играе все още премиерно днес и утре (27 и 28 февруари), освен с драматичната си история, силните чувства на любов, ревност, омраза, борба за надмощие, унищожение, изразени чрез точно толкова силната и красива музика на Джузепе Верди, която лесно се запомня и може да се тананика. С това, че Пламен Карталов отново е подходил с мащаб - поканил е богат международен екип, с който работи успешно и в други постановки.  Диригентът Лоран Кампелон е чест гост, познат от \"Лакме\" от Делиб през 2008 г. и \"Дон Кихот\" на Масне от 2010 г. \"Вече 12-13 години идвам тук, в операта. Връщам се като в свое семейство. Изключително съм щастлив всеки път когато дирижирам италианска музика\", казва той. Режисьор, сценограф и автор на осветлението е Филипо Тонон, Кристина Ачети - автор на костюмите. Репликата \"Чувствам се у дома в София\" се използва от голяма част от международния постановъчен екип в \"Трубадур\". Използва я и изпълнителката на Леонора – младата италианка Марили Санторо, възпитаничка на Райна Кабаиванска. Една от премиерните вечери всъщност бе с много от участници и стипендианти от майсторските й класове в пълния гласови диапазон, а знаменитото сопрано пристигна за подкрепа в залата на операта.  Спектакълът е иновативен. Такъв е бил и \"Трубадур\" за времето си - не само като либрето, но и в сценичен аспект – с бързи промени на сцената, всичко е трябвало да се изпълнява за изключително кратко време. С тази динамика се е съобразил и режисьорът. \"Ако беше филм \"Трубадур\", би бил трилър, казва той и допълва: Защото на всеки две минути има обрат в действието, но е невероятно как в някои моменти дори само в музиката се крие всичко.\" В оригинала е имало и седем танца от по 25 минути, които липсват в постановките днес. В тази е включен само един, и то във второ действие.  Актьорският състав е подбран от опитни певци, а изпълнителските състави са общо три. За Иванка Нинова (с двоен юбилей тази година – 60-годишен и 30 на сцената на Софийската опера като солистка) Азучена е от ролите, които обожава. Играла я е повече от 100 пъти в различни театри в Европа, а след дълго прекъсване отново е на софийска сцена. За сопраното Габриела Георгиева Леонора е също любима роля, в която е дебютирала преди 17 години. Сега изпитвам голямо вълнение, защото ми е много скъпа роля, една от първите, с които съм се изявявала на сцената на Софийската опера. Обичам я и защото с арията на Леонора направих своя дебют въобще като певица на сцената на учебния театър на Музикалната академия. Там за първи път усетих вибрациите на тази опера и топлото отношение на хората, които бяха дошли тогава да ме чуят. Даде ми импулс, че съм в правилната посока и трябва да продължа – да изградя този свой талант.  Всичко се пее от първата до последната нота, няма нещо пропуснато. Има много голяма динамика в действието, която отговаря на тази вътре в душите на персонажите. Операта се прави само с един антракт. В музикално отношение наистина е голямо предизвикателство, защото темпата са доста по-интензивни от тези, с които сме свикнали, а и публиката е свикнала да слуша. Цялата музикална тъкан прелива една в друга - хор, ария, дует, терцет - всичко е като избродирана дантела. Или поне се стараем да го направим така. Това приковава вниманието на публиката. Е, за нас е трудно, защото динамиката те оставя без дъх, но пък показва младежкия дух, заложен в драмата.  Заложеното в партитурата се прочита по определен начин от диригента и от режисьора. Те са тези, които дават идеята, опитват се да направят симбиоза в своите виждания за \"Трубадур\" – да бъде по-интензивно, органично, по начин, който да показва естествения ход на събитията, връзката с живота. А ние, със своя глас и сценична изява, би трябвало да завършим целия този развой, да съживим мъртвата партитура, да я претворим с нашата енергия на сцената. Това е процес, който чрез репетициите, обсъжданията, чрез всичките тези напасвания на концепциите дава динамиката.  Опитваме се да направим тази симбиоза – на театралност и на певческа изява. Всичко да бъде максимално достоверно и да се доближава може би до това, което е искал самият автор.  Когато един певец е правилно мотивиран, когато са му зададени ясно и конкретно задачите, които трябва да изпълнява на сцената, когато достатъчно добре му е обяснен образът, нещата стават много органични и лесни за претворяване.  Най-голямото ми предизвикателство е, че в седма картина трябва да се покаже цялата драма на героинята през задъхано темпо. Не само без пропусната нота, а и с кабалета, след което идва емоционален дует с граф Ди Луна, който също физически доста е наситен с много енергия и с голяма борба между персонажите. За мене лично е значителен стимул за преодоляване. Защото, от една страна, Верди достатъчно е провокирал певците да използват целия свой резерв, потенциал от техника, диапазон, емоционална и гласова палитра. Певецът наистина трябва да бъде много опитен, наясно със себе си, със своите възможности, за да може да покаже цялата красота на гласа си, на тялото си, а това наистина е много трудно да се съчетае – физическата красота и физическото действие на героя със гласовата характеристика.  Зависи много от заглавието. За \"Трубадур\" поисках да спазя това, което бе предвидено в либретото. Но това не означава, че е един свръхтрадиционен спектакъл. Любовта е любов както в Средновековието, така и през ХХ век. Всичко зависи от заглавието. Но не ми харесва да го наричам традиционен. Да кажем, че спазих либретото от моята – нашата гледна точка. За наш късмет, работейки в много опери, публиката е различна. В някои имаме повече млада публика, в други - по-малко, но за съжаление светът на операта не е оценен така, както би трябвало да бъде. По тази причина трябва да благодарим на тези опери, които имат доверие и желание да продължат независимо от трудностите - икономическите и управленските затруднения, които съществуват навсякъде по целия свят. Аз идвам от Италия, където също имаме изключително големи кризи в света на операта. Опитваме се да продължим напред, да спазваме изискванията на операта както от икономическа гледна точка, така и от артистична. Не е казано, че когато едно нещо е модерно, може да се хареса само на младата публика. Или ако е традиционно – от по-малко млада публика. Идеята е да имаме нещо красиво и артистично на сцената.  Бидейки и архитект, мога да поема ангажимент и за декорите. Това ми помага от историческа гледна точка.  Когато човек види постановката, може да оцени, че Филипо Тонон предлага красива и различна сцена. В цялост е по-тъмна, съответстваща на мрачните нюанси в характерите и действията на героите, но с контрастни противопоставяния на моменти.", "date": "2019.02.27", "title": "Международен екип прави \"Трубадур\" в Софийската опера"}
{"url": "https://www.dnevnik.bg/biznes/2019/02/27/3396754_sled_promianata_za_novite_kasovi_aparati_danuchnite/", "text": "След като вчера след среща при премиера Бойко Борисов се взе решение да се удължи със седем месеца срокът за въвеждане на нов софтуер и касови апарати от фирмите, днес Националната агенция за приходите внася уточнения. Всички търговци, независимо от това дали са регистрирани по ДДС, използващи софтуер за управление на продажбите, имат срок до края на септември 2019 г., в който трябва да приведат дейността си в съответствие с новите изисквания. Те ще могат да продължат да ползват старите си касови апарати до 30.09.2019 г., като от началото на октомври няма да се допуска едновременната употреба в един търговски обект на касов апарат и софтуер за продажбите, ако те не са свързани, допълват от НАП. За фирмите, които не използват софтуер за управление на продажбите,  . Регистрираните по ДДС компании, които не ползват софтуер, а отчитат продажбите си само на касов апарат, са длъжни да го сменят или модифицират   Фирмите без регистрация по ДДС и неползващи софтуер за управление на продажбите трябва да сменят или модифицират касовите си апарати  2019 г. До 29 март 2019 г. е срокът, в който собствениците на електронни магазини, започнали дейност преди 29 декември 2018 г. и получаващи плащания в брой или с банкови карти, трябва да подадат информация в НАП за електронните си платформи. 2019 г. трябва да започнат да отпечатват на всяка касова бележка данни за покупната цена, дължимия акциз, ДДС и продажната цена на горивата, които продават. До края на юни 2019 г. търговците на горива трябва да приведат в съответствие с изискванията и електронните си системи с фискална памет. В следващите дни предстои да бъде публикуван проект за изменение и допълнение на Наредба Н-18, с която се въведоха новите правила, в който ще бъдат регламентирани новите срокове. Проектът ще бъде предложен за обществено обсъждане, като междувременно продължават срещите на експерти на НАП и представители на бизнеса за изясняване на спорните моменти в наредбата, посочват от приходната администрация. Собствениците на електронни магазини, стартирали дейност преди 29 декември 2018 г. и получаващи плащания в брой или с банкови карти, подават информация в НАП чрез портала за електронни услуги на агенцията. 1. Смяна или модифициране на касовите апарати на регистрираните по ДДС лица, които не ползват СУПТО. 2. Бензиностанциите посочват данни за размера на ДДС, акциз, покупна и продажна цена на горивата във всяка касова бележка. 1. Смяна или модифициране на касовите апарати на нерегистрираните по ДДС лица, които не ползват СУПТО. 2. Смяна на електронните системи с фискална памет на бензиностанциите. Всички търговци - независимо от това дали са регистрирани по ДДС, използващи софтуер за управление на продажбите  трябва да сменят или модифицират касовите си апарати и да приведат използвания от тях софтуер в съответствие с нормативните изисквания. От 1 октомври 2019 г. софтуерът следва да управлява всички фискални устройства, намиращи се в търговския обект.  Ползвателите на Интегрирани автоматизирани системи за управление на търговската дейност (ИАСТУД), най-често ползвани в големите търговски вериги, ги привеждат в съответствие с изискванията на наредбата.", "date": "2019.02.27", "title": "След промяната за новите касови апарати данъчните напомнят сроковете на бизнеса"}
{"url": "https://www.dnevnik.bg/sport/2019/02/27/3396727_bojidar_antonov_zavurshi_zimnoto_preminavane_na_kom_-/", "text": "Божидар Антонов завърши успешно зимното преминаване на най-дългия туристически маршрут в страната от връх Ком до нос Емине, обявиха от екипа му във \"Фейсбук\". Ултрамаратонецът е преодолял 600-километровото предизвикателство за 9 дни, 4 часа и 51 минути.  Антонов премина по трасето с бягане, без да използва ски. В голяма част от изпитанието той разчиташе на собствените си възможности, като получаваше помощ от екипа си с храна и подслон. През септември  Антонов измина маршрута с рекорд . Той завърши изпитанието за 4 дни, 8 часа и 27 минути, като подобри с 4.38 часа предишното  върховото постижение на Кирил Николов-Дизела от 2015 г .", "date": "2019.02.27", "title": "Божидар Антонов завърши зимното преминаване на Ком - Емине за малко над 9 дни"}
{"url": "https://www.dnevnik.bg/bulgaria/2019/02/27/3396777_metroto_se_uduljava_kum_simeonovskiia_lift_i_arena/", "text": "Метрото ще бъде удължено към Симеоновския лифт, зала \"Арена Армеец\" и пътния възел на \"Цариградско шосе\" при спирка \"Окръжна болница\". Утре общинският съвет ще разгледа промяна в устройствения план на София, с която да се позволи строителството. От докладната записка на главния архитект на София Здравко Здравков се разбира, че планът предвижда две разклонения на първи и трети метродиаметър. Едното е от сегашната последна спирка \"Бизнеспарк\" в западна посока до бул. \"Св. Климент Охридски\" с връзка към Симеоновския лифт на \"Витоша\". Трасето ще е с дължина 2 км и две спирки. Второто удължение е от Военна академия към зала \"Арена Армеец\" до пътния възел при бул. \"Цариградско шосе\" и ул. \"проф . Петър Мутафчиев \" (сп. \"Окръжна болница\") с обща дължина 6 км. Предвижда се строителството да е подземно с транспортно-пробивна машина.", "date": "2019.02.27", "title": "Метрото се удължава към Симеоновския лифт и \"Арена Армеец\""}
{"url": "https://www.dnevnik.bg/evropa/2019/02/27/3396775_komisii_v_evroparlamenta_podkrepiha_laura_kyoveshi_za/", "text": "Комисията на Европейския парламент по граждански свободи, правосъдие и вътрешни работи подкрепи днес румънския кандидат Лаура Кьовеши за главен прокурор на ЕС, предаде БТА. Решението бе взето след тайно гласуване с хартиени бюлетини. След края на гласуването бе съобщено, че от 50 подадени гласа Кьовеши получава подкрепата на 26 евродепутати от комисията, за френския кандидат Жан-Франсоа Бонер са постъпили 22 гласа, а за германския кандидат Андрес Ритер - един глас. Една бюлетина е била празна. Единственият български депутат в залата е бил Емил Радев (ГЕРБ/Европейска народна партия), като заместник-член на комисията, посочва БНР. Той има право на глас само ако замества някой от колегите си, какъвто не е бил случаят днес. Колегите му Асим Адемов (ГЕРБ/ЕНП), Сергей Станишев (БСП/С&Д) и Филиз Хюсменова (ДПС/АЛДЕ) са били заместени от евродепутати от други страни членки. Снощи  комисията на европарламента по бюджетен контрол  взе също решение да подкрепи Кьовеши. Румънският кандидат получи подкрепата и на  професионалната комисия по подбора . Преди седмица Съветът на ЕС  постави на първо място Бонер . Какво предстои Предстои председателят на европарламента Антонио Таяни и останалите представители на ръководството на институцията да решат как да се постъпи. Възможно е те да потвърдят избора на парламентарните комисии, но може решението да бъде подложено на гласуване в пленарната зала. Ако европарламентът и Съветът на ЕС подкрепят различни кандидати, ще се пристъпи към преговори. Ако мнението на двете институции съвпадне преди преговорите, избраният кандидат може да бъде назначен. Възможно е преговорите да се състоят по време на финландското председателство на Съвета на ЕС (през втората половина на 2019 г.), което означава, че ще са в мандата на новия Европарламента. Последното пленарно заседание на сегашния Европейски парламент ще е през април. Изборите за евродепутати ще се състоят през май. Главният прокурор на ЕС ще разполага само с един мандат от седем години. Очаква се прокуратурата на ЕС да започне работа догодина. По време на петгодишния мандат на Кьовеши начело на Националната дирекция за борба с корупцията осъдителните присъди за корупция по високите етажи на властта рязко се увеличиха, което й спечели похвали в ЕС. Миналата година обаче Кьовеши  бе отстранена  по заповед на правосъдния министър на Румъния Тудорел Тоадер. Преди няколко дена тя беше  призована за разпит  по обвинения за злоупотреба с правомощия, приемане на подкуп и лъжесвидетелстване. Тоадер по-рано заяви, че ще направи всичко възможно, за да блокира избирането й.", "date": "2019.02.27", "title": "Лаура Кьовеши направи крачка към поста главен прокурор на ЕС"}
{"url": "https://www.dnevnik.bg/bulgaria/2019/02/27/3396793_razprostranena_v_uchilishta_broshura_s_gei_dvoiki_bila/", "text": "Брошурата \"Любов без последствия\" не е предназначена за училищата, а за кабинетите за анонимно и безплатно консултиране и изследване на ХИВ/СПИН. Това обяви министърът на здравеопазването Кирил Ананиев днес, цитиран от пресцентъра на ведомството, във връзка с информация, че брошурата се раздава в училища в Ямбол. Ръководствата на пет регионални здравни инспекции самостоятелно са взели решение да разпространят брошурата в училищата. Това са РЗИ-Монтана, РЗИ-Видин, РЗИ-Ямбол, РЗИ-Кърджали и РЗИ-Хасково, информира Ананиев. Брошурата е разпространявана в училищата от медицинските специалисти, работещи в здравните кабинети. Това каза след правителственото заседание министърът на образованието Красимир Вълчев. \"Все още нямаме пълна информация по случая. Но това, което разбрахме, е, че чрез медицинските специалисти, които са в здравните кабинети в училище и които не са на подчинение на директорите, е разпространявана брошурата в повечето случаи\", обясни Вълчев, цитиран от агенция \"Фокус\". \"Брошурата \"Любов без последствия\" е част от здравнообразователната програма, която се финансира по линията на Глобалния фонд на ООН. Първото издание на брошурата е от 2006 г., след това е преиздавана през 2009 г. и началото на 2017 г. Тя е насочена към целевата група МСМ (мъже, които правят секс с мъже)\", заяви Ананиев на брифинг след днешното заседание на Министерския съвет. От думите му се разбра, че брошурата не е предназначена за училищата, а за кабинетите за анонимно и безплатно консултиране и изследване на ХИВ/СПИН (КАБКИС). \"Съществува разписан регламент, по който брошурата е следвало да бъде разпространена само и единствено в КАБКИС, поради което, след като преди седмица получихме информация, че се разпространява в учебни заведения, съвместно с Министерството на образованието и науката веднага разпоредихме изтеглянето ѝ от училищата, за да не достигат до децата\", поясни още министърът на здравеопазването, като допълни: \"Това е провокация, която ще се разследва\". Той увери, че всички длъжностни лица, които са допуснали разпространението на брошурата в училища, ще понесат наказания.", "date": "2019.02.27", "title": "Разпространена в училища брошура с гей двойки била за кабинетите за СПИН"}
{"url": "https://www.dnevnik.bg/politika/2019/02/27/3396658_deputati_ot_bsp_bili_na_izlojenie_za_lov_i_ribolov/", "text": "Двама депутати от БСП, които са били в Австрия на  разноски на парламента , за да посетят изложение за лов и риболов, ще върнат парите за командировката, съобщи лидерът на БСП Корнелия Нинова днес. Става въпрос за Иван Иванов и Йордан Младенов,  които са били в Залцбург  от 20 до 24 февруари, въпреки че не участват в заседанията на парламента. Разходите са около 13 хил. лв. Корнелия Нинова обяви днес, че председателят на парламента Цвета Караянчева не е трябвало да разписва командировката, тъй като тя нямало да помогне за работата на парламента. Днес представители на БСП се срещнаха с ръководството на Партия на Зелените (лидер Владимир Николов), с която се разбраха за общ фронт за честни избори. Нинова отново обяви, че депутатите от БСП няма да се върнат в пленарната зала за обсъждането и гласуването на ветото на президента Румен Радев върху промените в Изборния кодекс.", "date": "2019.02.27", "title": "Депутати от БСП, били на изложение за лов и риболов, ще върнат парите за командировката"}
{"url": "https://www.dnevnik.bg/sviat/2019/02/27/3396776_opoziciiata_v_surbiia_albaniia_i_cherna_gora_otkaza_na/", "text": "Опозицията в Албания, Черна гора и Сърбия няма да се върне в парламента въпреки призивите на Европейския съюз. Това съобщи \"Болкан инсайт\", като цитира депутати, интервюирани от Балканската мрежа за разследваща журналистика (БИРН), организацията, от която е част и онлайн изданието. Опозицията в Сърбия обяви бойкот на парламента по-рано този месец след редица протести всяка събота от декември насам. На тях хиляди излизат по улиците на десетки градове в страната с искане за оставката на управляващата Сръбска прогресивна партия и президента Александър Вучич и нови избори. Макар сръбските власти да обмислят предсрочен вот (редовният за парламент трябва да е догодина), опозицията бойкотира парламента. След няколко големи демонстрации в центъра на Тирана подобно искане отправи и албанската опозиция заради разследване на БИРН и радио \"Гласът на Америка\" за връзки на кабинета на Еди Рама с престъпни групи. Миналата седмица депутатите в Албания върнаха мандатите си, а за утре е насрочен нов, поддържан от опозицията протест. Последваха протести в Черна гора, където над десет хиляди души се събраха в Подгорица (град с население няколкостотин хиляди) заради видеоклип, показал как Душко Кнежевич, шеф на черногорски холдинг, предава на кмета на столицата плик с почти 100 хил. долара, за да финансира кампанията на управляващите. Там част от опозицията бойкотира работата на парламента още от изборите през 2016 г. насам, макар че основната опозиционна - Демократичният фронт - са върна в законодателния орган през юни. Впоследствие говорителят на еврокомисията Мая Коциянчич поиска бойкотът на парламентите да приключи и отказа да сравнява ситуациите в Белград, Подгорица и Тирана, но добави, че Брюксел \"хвали, когато е нужно и заслужено да се хвали\", а ако това не е случаят, комисията е силно критична и дава \"конкретни препоръки\". \"И от наша гледна точка\" Според Мариника Тепич, която е част от Съюза за Сърбия - опозиционно обединение, подкрепящо протестите - Коциянчич обаче \"би направила същото\" на мястото на политиците в Белград. \"Вече няма политически диалог в парламента, който се превърна в театър на абсурда\", казва тя за \"Болкан инсайт\", обвинявайки управляващите, че дори намаляват звука на микрофона, когато говорят опозиционери. Измира Улчинаку, отказала се от мандата си от опозиционната партия на 21 февруари, обвинява ЕС, че не говори за \"корупцията и престъпността\" в Албания. Според нея \"твърде дълго високопоставени фигури от европейски институции мълчаха за корупцията, пленената държава от престъпни интереси и автократичното уплавление на (премиера) г-н (Еди) Рама.\" Дритан Абазович, депутат от опозиционното движение УРА, казва, че макар на Балканите да рабират \"позицията на Брюксел и развитите страни от ЕС, които нямат проблеми с демокрацията\", евродепутатите трябва \"да видят нещата и от наша гледна точка\".", "date": "2019.02.27", "title": "Опозицията в Сърбия, Албания и Черна гора отказа на ЕС да се върне в парламента"}
{"url": "https://www.dnevnik.bg/sport/2019/02/27/3396794_albert_popov_beshe_predstaven_na_boiko_borisov_ot/", "text": "Еуфорията около най-добрия български скиор Алберт Попов достигна и до кабинета на Бойко Борисов. 21-годишният състезател и личният му треньор Ивайло Борисов проведоха среща с премиера по инициатива на спортния министър Красен Кралев. \"За мен беше удоволствие да представя пред премиера Бойко Борисов и министрите от кабинета младата българска звезда в алпийските ски Алберт Попов и неговия треньор Ивайло Борисов\", написа Кралев във фейсбука си след срещата при Борисов. Тя се състоя преди днешното заседание на правителството. \"През тази година 21-годишният скиор постигна страхотен успех, записвайки в рамките на няколко дни девето и шесто място в слаломи от стартовете за Световната купа, с което стана вторият българин с класиране в топ 10 след Петър Попангелов. Попов е и бронзов медалист от Световното първенство за младежи през 2018 г.\", допълни спортният министър. Борисов е пожелал успех на Попов в следващите състезания. На свой ред скиорът и треньорът му са благодарили за подкрепата, която получават от премиера, българското правителство и Министерството на младежта и спорта\", разказа Кралев.  Борисов получи няколко подаръка, сред които състезателният номер, с който Попов караше в Световната купа в Банско. Събитието, което  беше финансирано от държавата с 1 милиона лева , се проведе от петък до неделя. За Попов това беше дебют в старт от Световната купа на родна земя. Премиерът получи още снимка с автограф от българския скиор, както и фотография с екипа, организирал Световната купа в Банско.  Попов беше обект на огромен интерес  при завръщането на Световната купа в България след пауза от четири години. От Кралев, през кмета на Банско Георги Икономов до шефа на ски федерацията Цеко Минев - всички се надпреварваха да възхваляват таланта на Попов, да се снимат с него и да го награждават. При откриването на Световната купа в петък  Попов получи почетния знак на Банско от Икономов. Като причина беше изтъкнат приносът му за \"добрия имидж и известността на нашия град\" в световен мащаб. Според Кралев по предварителни данни телевизионната аудитория, до която са достигнали стартовете от Световната купа в Банско, е поне 120 милиона души в целия свят. \"Това е огромна реклама, която страната ни получи благодарение на трите старта в Банско\", изтъкна спортният министър, който при откриването на Световната купа беше награден от Цеко Минев за приноса му към развитието на ски спорта в България. ", "date": "2019.02.27", "title": "Алберт Попов беше \"представен\" на Бойко Борисов от Красен Кралев"}
{"url": "https://www.dnevnik.bg/photos/2019/02/27/3396789_fotogaleriia_jenite_ot_avtomatite_do_skritoto_tialo/", "text": "От жените като войници до жените като консервативни вярващи - израелски дейци на изкуството показват различните им лица в изложбата \"Какво се случва с правата на жените\", открита снощи в галерия \"Васка Емануилова\". Тя ще остане там до 31 март.  На снимката: кадри на фотографа Игор Крутер от серията \"Каракал\", насочена към жените в израелската армия.", "date": "2019.02.27", "title": "Фотогалерия: Жените - от автоматите до скритото тяло"}
{"url": "https://www.dnevnik.bg/kultura/2019/02/27/3396684_holivudski_profesionalisti_vlizat_v_jurito_na_nagrada/", "text": "Награда за кино 355\" е новото предизвикателство, което Фондация за изкуство \"Стоян Камбарев\" отправя към младите кинорежисьори. Така ще бъде отбелязана и 10-годишнината на фондацията, съобщават оттам. В рамките на своеобразното състезание международно жури, в което влизат известни продуценти, сценаристи и режисьори от Холивуд, Великобритания и България, ще селектират трима млади кинорежисьори. След това те ще имат 5 дни, за да създадат 5-минутен игрален филм. Условия и селекция  Журито ще търси режисьори на възраст между 18 и 30 години, а критерий за оценяването ще са на база добре разработен и ясен синопсис, оригиналност на съдържанието и изобретателност в използването на числото 10 в сюжета. Голяма тежест ще изиграе и представянето на проекта във видеоклип с продължителност 60 секунди. На финалистите ще бъдат осигурени 2 снимачни дни на територията на UFO Film and Television Studios, където те ще имат възможност да използват всички декори, снимачна техника, осветление, звук, реквизит и гардероб. А числото 10 ще трябва да присъства в заглавието и да бъде вплетена по някакъв начин в сюжета на късометражните филми. Към жанра и темата няма определени изисквания - в това отношение режисьорите ще разполагат с пълна свобода. Победителят ще получи специално изработена за случая статуетка и награда в размер на 10 хил. лева под формата на парични средства и услуги за следващия му филм от партньорите на фондацията NOVA Film, UFO Studios и ARS Digital Studio. \"Идеята е опитните и успешни творци от кинобизнесa да подкрепят младите филммейкъри в реализацията на техните бъдещи филми, а не просто да раздават чекове и статуетки\", казват от фондацията. Първият носител на \"Награда за кино 355\" ще бъде избран интерактивно от публиката по време на живо по време на церемонията по връчването на наградата за полет в изкуството \"Стоян Камбарев\" на 17 април в балната зала на Военния клуб. Журито  Председател на 9-членното жури ще бъде Филип Рот, известен като един от първите специалисти в областта на киното, които използват компютърни платформи за дигитални специални ефекти в киното. Той и Джеф Бийч (също част от журито) създават UFO Film and TV Studios и продуцират над 100 игрални и телевизионни филма за Universal, Warner Brothers, Sony, Paramount. Присъствието на двамата в журито за новата награда не е случайно - те са дългогодишни партньори на фондация \"Стоян Камбарев\" и досега са подкрепяли всички млади кинорежисьори, номинирани за наградата за полет в изкуството. В журито влиза още Том Витале, който е сред най-успешните световни продуценти и дистрибутори на филми и в продължение на много години е вицепрезидент на SyFy и Universal Network Television. Друго известно име е Дон Майкъл Пол, работил за MGM и други големи студиа, който през последните 11 години е един от най- плодотворните режисьори за 1440 UNIVERSAL. Марк Самърс е утвърден кастинг директор, който представлява някои от водещите хореографи, актьори и танцьори в света. През 2010 г. той става почетен член на LIPA, където е представен лично от сър Пол Макартни. Българските представители в журито ще бъдат Иван Тонев, който освен продуцент и оператор е и член на управителния съвет на фондация \"Стоян Камбарев\". Неговата компания Ars Digital Studio и досега е подпомагала безвъзмездно постпродукцията на младите кинорежисьори, номинирани за наградата за полет в изкуството. Проф. д-р Станислав Семерджиев е ректор на НАТФИЗ и изпълнителен директор на Aсоциацията на световните филмови университети (CILECT). Валерия Стойкова от Matchpoint Production е продуцирала над 30 игрални филма, преди да се насочи към рекламния бизнес, където в момента е една от водещите фигури. Десислава Тенекеджиева се присъединява към журито не само като председател на управителния съвет на фондацията, а и като продуцент, осъществил повече от 90 проекта за международния и български пазар в областта на киното, телевизията, реклaмата и музиката чрез компаниите си NOVA Film и базираната в Лондон MOON FOX.", "date": "2019.02.27", "title": "Холивудски професионалисти влизат в журито на \"Награда за кино 355\""}
{"url": "https://www.dnevnik.bg/bulgaria/2019/02/27/3396822_apelativniiat_sud_preoceni_na_50_hil_lv_susipanata/", "text": "Апелативният съд преоцени на 50 хил. от  първоначално определените 100 хил. лв . за съсипаната кариера на бившия здравен министър Божидар Нанев, съобщава сайтът  lex.bg . Според мотивите на съда съдебният процес, в който беше оправдан по обвинение за неизгодна за държавата сделка, не се е проточил и не е повлиял на здравето му, което е причина обезщетението да бъде намалено наполовина. В края на миналата година Нанев осъдил прокуратурата на първа инстанция за обезщетение от 100 хил. лв. за неимуществените вреди, които му е нанесло  делото за сделките за антивирусния препарат \"Тамифлу\", по което беше оправдан преди 5 години , Бившият здравен министър заведе делото срещу прокуратурата по Закона за отговорността на държавата и общините за вреди (ЗОДОВ), като твърди, че процесът срещу него е сложил край на лекарската му практика в България и на политическата му кариера, тъй като е емигрирал във Франция. Освен това той описва колко тежко е преживял незаконното обвинение и това, че болната му майка е починала, преди да разбере, че е невинен, а той се чувствал виновен за смъртта ѝ. Апелативните съдии са съгласни с изводите, че политическата кариера на Нанев е претърпяла пълен крах, тъй като преди да бъде обвинен, е бил председател на Българския лекарски съюз и министър на здравеопазването. В мотивите си за определяне на обезщетението съдът пише още, че под внимание е взет високият пост, който Нанев е заемал, и широкото медийно отразяване на делото срещу него, като подчертава, че в такъв случай вредите са по-тежки, но делото е продължило по-малко от 3 години и няма доказателства да се е отразило на здравословното състояние на Нанев. Обвиненията срещу Нанев бяха, че в края на 2009 г. е сключил договор за доставка на лекарството срещу свински грип \"Тамифлу\" с фирма \"Рош България\", вместо да се възползва от офертата на Здравната служба на Великобритания, и от това са настъпили вреди за около 2. 4 млн. лева от разликата между двете офертни цени. Тогава Нанев обясни, че при обявена световна пандемия България е трябвало да осигури препарати за поне 1 млн. души от населението, а в страната имало около 100 000 опаковки, без да са предвидени пари за повече за текущата година. Договорът с \"Рош\" бил за доставка на 200 000 дози и за отложено плащане през 2010 г., когато вече ще са планирани и пари в бюджета. В същото време офертата от Великобритания включвала незабавно плащане плюс транспортни разходи, а освен това имало опасност лекарствата да са с изтекъл срок на годност на следващата година и след това да се плаща за унищожаването им. Затова и в министерството били на мнение, че офертата е неизгодна. Освен това към края на 2009 г. вече нямало ръст на заболеваемостта. Страната обаче е трябвало да бъде подготвена и за втора вълна, каквато имаше, и закупените лекарства тогава влязоха в употреба. Съдът мотивира оправдателната присъда за Нанев, като прие, че несъмнено отложеното плащане е по-изгодно от предварителното и е от особено значение при спешна нужда от закупуваната стока, като дори и приемането на по-висока цена би било оправдано. На две инстанции съдилищата приеха, че сделката не само не е била неизгодна, а е била икономически оправдана и необходима.", "date": "2019.02.27", "title": "Съд намали на 50 хил. лв. обезщетението за бившия здравен министър Божидар Нанев"}
{"url": "https://www.dnevnik.bg/evropa/2019/02/27/3396821_pet_bulgarski_regiona_sa_sred_nai-bednite_v_es/", "text": "Българският северозападен регион е на последно място в ЕС по регионален брутен вътрешен продукт, изразен в стандарти на покупателната способност на населението. По данни за 2017 г. той е бил 31% от средното за ЕС, показват  данни на Евростат . Най-богатият регион е Вътрешен Лондон – Запад в Обединеното кралство (626% от средното за ЕС). Наблюдават се големи разлики в ЕС и в самите държави членки. След Северозападна България (31% от средното за ЕС) най-ниско в класацията са Майот във Франция и Северен-Централен в България (и двата региона с 34%), както и Южен-Централен (35%) и Североизточен (39%) отново в България (35%). Следват румънският Североизточен регион (с 39%) и българският Югоизточен регион (с 43%). Сред 20-те региона с БВП на глава от населението под 50% от средното за ЕС пет са в България, по четири в Гърция и Унгария, три в Полша, по два във Франция и Румъния. В тези 20 региона живеят 22.9 милиона души. Водещите в класацията след Вътрешен Лондон – Запад са Люксембург (253%), Южна Ирландия (220%), регионът на Хамбург в Германия (202%), регионът на Брюксел в Белгия (196%), Източна и Централна Ирландия (189%) и регионът на Прага в Чехия (187%). Има 21 региона с БВП на глава от населението с 50 или повече процентни пункта над средното за ЕС – пет в Германия, по два в Ирландия, Австрия, Холандия и Великобритания и по един в Белгия, Чехия, Дания, Франция, Словакия, Полша, Швеция и Люксембург. В тези 21 региона живеят 52.3 милиона души.", "date": "2019.02.27", "title": "Пет български региона са сред най-бедните в ЕС"}
{"url": "https://www.dnevnik.bg/sviat/2019/02/27/3396820_indiia_potvurdi_che_nein_samolet_e_svalen_pakistan/", "text": "Индия потвърди, че неин изтребител е бил свален във въздушна схватка със самолети на Пакистан над оспорвания район Кашмир часове след като новината обърка стотици полети. Пакистанската армия обяви рано тази сутрин,  че са били свалени два самолета , а пилотите им са в плен. Индийските власти първоначално говореха за един паднал самолет, свързвайки инцидента с технически проблеми. \"За съжаление изгубихме един МиГ-21. Пилотът е в неизвестност\", каза говорителят на индийското външно министерство Равееш Кумар, предаде \"Ройтерс\". Според него в отговор военновъздушните сили на Индия са свалили и пакистански изтребител. Версията, че са свалени два самолета, се повтаря от пакистанския премиер Имран Хан. Кумар не потвърждава, че пилотът е в плен, както твърди Исламабад, и отхвърля твърденията, че е бил свален и пакистански изтребител. Вчера индийските военновъздушни сили  нанесоха удари срещу бунтовници  от пакистанската страна на линията, разделяща зоните под контрола на Пакистан и Индия, дни след атентата, извършен от пакистанска групировка и отнел живота на 46 души от индийската страна. Последва ответна реакция на Пакистан с удари от индийската страна на линията. В резултат на инцидента пакистанското въздушно пространство е затворено за полети и авиокомпаниите трябва да избягват да летят над ислямската република, пише Би Би Си. В телевизионно обръщение Хан призова за спокойствие и диалог с индийския колега Нарендра Моди. \"Трябва да седнем и да поговорим\", каза той. Моди не е коментирал инцидента публично. Две държави с ядрени оръжия Индия и Пакистан, две държави с ядрени оръжия, където живее една пета от населението на Земята, са водили три войни от независимостта и разделянето на управляваната преди това от Великобритания територия през 1947 г. От тях само една не е заради Кашмир - област, от която в Индия се намират 222 хил. кв. км. (два пъти колкото България), а Пакистан държи 83 хил. кв. км. По-малка част е на китайска територия. Спорът е още отпреди разделянето, когато британската колониална администрация дава възможност при независимостта на Индия управниците в различни части на Британска Индия възможност да решат от коя държава да са част. Тези на територията на Кашмир избират Индия и следва първата война, последвана от друга през 1965 г. и остра конфронтация през 1999-а. През 2003 г. двете страни се договарят за примир, а Пакистан обещава да спре да финансира бунтовници, които се борят срещу индийските власти. На територията, администрирана от Индия, има жители, които предпочитат или независимост, или съюз с Пакистан. Близо 60% от населението са мюсюлмани - щатът Джаму и Кашмир е единственият в Индия с мюсюлманско мнозинство.", "date": "2019.02.27", "title": "Индия потвърди, че неин самолет е свален, Пакистан затвори въздушното си пространство"}
{"url": "https://www.dnevnik.bg/detski_dnevnik/2019/02/27/3396852_rodenoto_s_nai-nisko_teglo_momche_na_sveta_beshe/", "text": "Момче, родено с тегло 268 грама - най-малкото оцеляло бебе момче в света, беше изписано от болница в японската столица Токио днес, съобщи \"Ройтерс\". Детето е родено чрез цезарово сечение през август миналата година, в 24-та седмица от бременността, защото не е наддавало на тегло в утробата и лекарите са се страхували за живота му. Детето е изкарало в болницата няколко месеца, първите от които - в интензивното отделение, и е изписано на 20 февруари, тежащо 3.2 кг, защото вече може да се храни самостоятелно. \"Благодарна съм, че той стана толкова голям, защото, честно казано, не бях сигурна, че може да оцелее\", каза майката пред \"Ройтерс\". Бебето ще бъде вписано в регистъра на най-малките родени и оцелели бебета в света - Tiniest Babies, който се води в университета в Айова, САЩ. Предишният рекорд се държеше от момче, родено в Германия през 2009 г. с тегло 274 грама. Според регистъра най-малкото момиче е родено с тегло 252 грама в Германия през 2015 г.", "date": "2019.02.27", "title": "Роденото с най-ниско тегло момче на света беше изписано от болница в Япония"}
{"url": "https://www.dnevnik.bg/sport/2019/02/27/3396781_karim_abdul_djabar_prodava_shampionskite_si_prusteni/", "text": "Шампионски пръстени, трофеи, баскетболни топки, екипи и куп други награди с историческа стойност... Легендарният баскетболист Карим Абдул-Джабар реши да използва всички тези ценни предмети в името на благородна кауза. Най-резултатният играч в историята на НБА пусна на търг най-значимите си награди. Сред най-скъпите предмети са четирите шампионски пръстена, спечелени с \"Лос Анджелис лейкърс\" през 1980, 1985, 1987 и 1988 г. Парите от продажбата на  изложените 234 предмета  ще отидат за фондацията на Абдул-Джабар - Skyhook (от английски hook означава \"кука\", като думата се свързва с емблематичния удар на бившия играч). Тя подпомага образованието на деца в сферата на науката, математиката и технологиите. \"Когато става въпрос да избирам между съхранението на шампионски пръстени или трофеи в стая и предоставянето на възможност за децата да променят техните животи, изборът е доста прост\", написа в сайта си Абдул-Джабар.  С най-висока цена върви наддаването за шампионския пръстен от 1985 г., чиято стойност към момента е 90 хиляди долара. Топката от последната точка в кариерата на легендата се оценява на 85 хиляди долара. \"Поглеждайки назад към това, което съм направил в живота си, вместо да гледам блясъка на скъпоценни камъни, отбелязващи нещо, което съм направил преди доста време, бих предпочел да погледна в доволното лице на дете и мислейки за това, какво мога да направя за бъдещето им. Това е история, която няма цена\", казва още Абдул-Джабар.  С 38 387 точки в кариерата си той е водещият реализатор в историята на НБА. Той е също рекордьор по брой изиграни мачове (1560), минути на игрището (57 446), успешни опити при стрелба (15 837), брой победи (1074) и други. Абдул-Джабар става шест пъти шампион в НБА - веднъж с \"Милуоки бъкс\" (1971 г.) и пет пъти с \"Лейкърс\" (1980, 1982, 1985, 1987 и 1988 г.). Високият 218 см американец е избиран шест пъти за най-полезен играч в лигата и е участвал 19 пъти в Мача на звездите.", "date": "2019.02.27", "title": "Карим Абдул-Джабар продава шампионските си пръстени от НБА за благотворителност"}
{"url": "https://www.dnevnik.bg/razvlechenie/2019/02/27/3396823_iniaritu_shte_bude_purviiat_meksikanec_oglavil_jurito/", "text": "Двукратният носител на \"Оскар\" режисьор Алехандро Гонсалес Иняриту ще бъде председател на журито в Кан, предаде Би Би Си. 72-рото издание на фестивала ще се състои между 14 и 15 май. Той ще бъде и първият мексиканец, който ще застане на чело на журито в Кан. \"Кан е фестивал, който е важен за мен от началото на кариерата ми\", коментира Иняриту. \"Развълнуван съм от огромната чест да оглавя журито. Киното тече във вените на тази планета, а този фестивал винаги е бил нейното сърце\", каза още той. Режисьорът получи \"Оскар\" в две поредни години за филмите си \"Бърдмен\" и \"Завръщането\", който донесе и първи \"Оскар\" за Леонардо ди Каприо. Така Иняриту се превърна и в третия режисьор, получил златната статуетка в две поредни години. И в първият, достигнал до това постижение, от 1950 г. Иняриту е свързан с Кан още от дебюта си в киното с \"Кучката любов\" (Amores Perros), за който получава наградата на критиците на фестивала през 2000 г. Шест години по-късно той взима и голямата награда за режисура за \"Вавилон\", с което става първият мексиканец, награден с отличието. \"Кан е място за всякакъв тип кино. С присъствието на създателя на филма \"Вавилон\" ще отдадем почит към мексиканското кино\", пише в съвместното изявление на президента на кинофестивала Пиер Лекюр и фестивалния директор Тиери Фремо. Двамата добавят, че Иняриту е не само \"предизвикателен режисьор, пълен с изненади\", но е и \"човек, който не прави компромиси с убежденията си, артист на своето време.\"  Миналата година Фремо реши да не включва в програмата на фестивала филми на \"Нетфликс\" и оттегли подобни кандидатури, между които е влизал и \"Рома\", който получи три награди \"Оскар\". Това предизвика разгорещени дискусии. Все още се водят преговори дали тези правила да не се променят тази година, отбелязва \"Гардиън\".", "date": "2019.02.27", "title": "Иняриту ще бъде първият мексиканец, оглавил журито в Кан"}
{"url": "https://www.dnevnik.bg/photos/snimka_na_denia/2019/02/27/3396858_snimka_na_denia_mashinata_probivashta_tunela_za/", "text": "Специалната тунелопробивна машина, наречена \"Витоша\", излезе днес на повърхността при \"Малък градски театър зад канала\". Това е крайната точка на 7-километровия тунел на бъдещата трета линия на метрото, започващ при ул. \"Житница\" в кв. Красно село. За проекта за развитие на метрото към зала \"Арена Армеец\" и Симеоновския лифт на Витоша четете", "date": "2019.02.27", "title": "Снимка на деня: Машината, пробиваща тунела за метрото, излезе на повърхността"}
{"url": "https://www.dnevnik.bg/sviat/2019/02/27/3396860_sus_sporna_amnistiia_turciia_riskuva_da_prevurne/", "text": "Решението на турските власти от миналата година да предлагат амнистия за нерегистрирано строителство е заплаха за живота на много жители, смятат архитекти и строителни инженери, цитирани от \"Ройтерс\". Агенцията публикува мненията им, след като 21 души загинаха при срутването на жилищен блок в Истанбул този месец. От осемте ѝ етажа три са построени незаконно, но собствениците можеха да се възползват от амнистията. Проблемът в Истанбул е особено сериозен, защото 15-милионният град е в зона с риск от земетресения, смятат експертите. Те предупреждават, че макар да е започнала работа за справяне с въпросите на сигурността, това се случва основно в по-заможните райони, а не в рисковите, а амнистията само задълбочава проблема. Това ще доведе до \"трансформация на градовете, особено Истанбул, в гробища, а ковчези ще изскачат от домовете ни\", обяснява Джемал Гьокче, председател на Камарата на строителните инженери. \"Независимо дали (сградата) е напълно незаконна или има повече етажи, отколкото предвижда оригиналният план, дадоха амнистия на всички сгради. Това е много опасно\", каза той. Близо 10 млн. души са кандидатствали, за да се възползват от амнистията, одобрени са 1.8 млн. от молбите. Собствениците на имоти плащат, за да бъдат регистрирани сградите, които след това се облагат с данъци и такси. Амнистията е вкарала 3.1 млрд. долара в хазната според данни на турското правителство от декември. Тя трябваше да продължи само до декември, но периодът ѝ се удължи до юни. Според властите тя е нужна, за да се премахнат неразбирателствата между държавата и гражданите, а и за да може чрез регистрацията повече структури да станат \"законни\". \"Ще платят с живота си\" Есин Кьоймен, която оглавява Камарата на архитектите, обяснява, че организацията е предупреждавала правителството за последиците от закона за амнистията при обсъждането му в парламента и е предлагала той да бъде изтеглен, защото \"хора ще платят за него с животите си\". За властите обаче били по-важни приходите, а не въпроси, свързани с архитектурата, строителството и планирането. Строителството бе важно в хода на управлението на Партията на справедливостта и развитието на президента Реджеп Тайип Ердоган и бе сред двигателите на икономиката. Според данни на Министерството на околната среда и урбанизацията обаче над половината от 13 млн. построени сгради нарушават регулациите. Много жители на Истанбул се опасяват и че ново земетресение в Турция би имало пагубни последици и нередностите биха допринесли за това. През август 1999 г. при земетресението в Измит, на 70 км източно от Истанбул, загинаха над 17 хил. души. Ердоган каза в събота, че е \"изплашен\" от възможността за ново земетресение. В интервю за \"Си Ен Ен Тюрк\" той свърза срутването на сградата с незаконното строителство, което по думите му е заплаха във всички големи градове.", "date": "2019.02.27", "title": "Със спорна амнистия Турция рискува да превърне градовете си в \"гробища\", смятат експерти"}
{"url": "https://www.dnevnik.bg/sviat/2019/02/27/3396912_evrosujuzut_da_prieme_oshte_zashtiti_na_dannite_predi/", "text": "Европейският съюз има още правила за неприкосновеност, които да приеме преди изборите през май – това припомни Европейския надзорен орган по защита на данните в годишния си доклад. Става въпрос за регламента за  е-неприкосновеност  (официалният превод на български е Регламент за неприкосновеността на личния живот и електронните съобщения). Той би трябвало да допълни вече влезлия в сила  GDPR , който се отнася само до личните данни, но не защитава поверителността на електронните комуникации. Сегашната директива за  е-неприкосновеност  е била осъвременявана за последно през 2009 г. и трябва да бъде заменена от ново законодателство, което да обхване и онлайн компаниите, които досега са използвали пропуските в правната рамка. Засега регламентът е в ръцете на Съвета на ЕС, където не може да бъде постигнат консенсус. Предложенията на Европейската комисия бяха следните: - регламентът да се прилага не само за традиционните далекосъобщителни оператори, а и за новите доставчици на подобни услуги като  WhatsApp , Facebook  Messenger,  Skype ,  Gmail ,  iMessage  и  Viber . - да се защитят и  метаданните  на съобщенията (например времето на повикването и местоположението). В тези два компонента се съдържат множество лични данни, като според предложените правила те трябва да се анонимизират или заличат, ако потребителите не са дали съответното съгласие, освен ако тези данни са необходими за други цели — например за фактурирането. - да се опростят правилата за  \"бисквитките\" , като потребителите ще имат как лесно да приемат или да ги отхвърлят, вместо да бъдат заливани с искания за съгласие непрекъснато. - да се забрани спамът под всякаква форма - например електронни писма, кратки текстови съобщения (SMS) и по принцип телефонни обаждания, ако потребителите не са дали съответното съгласие. Държавите членки могат да изберат вариант, който дава на потребителите право да възразят срещу получаването на гласови обаждания с цел пазарно проучване — например като регистрират номера си в забранен за обаждане списък. При извършването на пазарни проучвания по телефона номерът на извършващия проучването трябва да бъде видим или да се използва специален префикс, който да показва, че става въпрос за пазарно проучване. \"Защитата на данните влезе в заглавията през 2018 г. Обществената осведоменост за това колко е ценна неприкосновеността е рекордно висока\", заяви председателят на институцията Джовани Бутарели. \"Бързо трябва да се постигне съгласие за регламента за е-неприкосновеност.\"", "date": "2019.02.27", "title": "Евросъюзът да приеме още защити на данните преди май, поиска регулатор"}
{"url": "https://www.dnevnik.bg/sport/2019/02/27/3396621_koi_ili_kakvo_donese_krizata_v_ludogorec/", "text": "Когато \"Лудогорец\" губи, винаги е интересно. Така се случи и през уикенда, когато  шампионите отстъпиха срещу \"Черно море\"  и интригата за лидерската позиция в Първа лига се върна. Тимът от Разград не успя да спечели нито един от трите си мача след подновяването на шампионата през 2019 г., което вече е доказателство за криза. Равенството  с последния \"Верея\" (0:0)  беше прието за сензация, но след това беше последвано от  реми с \"Ботев\"  у дома и поражението във Варна. Те показаха, че нещата в Разград не се получават. Колебливото представяне обаче  разклати сериозно стола на Антони Здравков . Треньорът, който беше помощник в щаба на Пауло Аутуори, застана начело през октомври след раздялата с бразилеца, но дотук не впечатлява с работата си. В 16 мача начело на \"Лудогорец\" Здравков има осем победи, седем равенства и една загуба. В историята на тима от Разград никой друг треньор няма почти равен брой на победите и равенствата в първите си 16 срещи. Само в шест от тези 16 мача \"Лудогорец\" запази суха мрежа, а половината от победите дойдоха срещу непретенциозните \"Септември\", \"Витоша\" (Бистрица) и \"Дунав\", както и срещу намиращия се в долната половина на таблицата \"Славия\". Антони Здравков обаче ли е единствената причина за проблемите в Разград? Засега треньорът остава на поста си. След поражението във Варна единственият коментар беше лаконичен. \"Клубът остава зад него, няма да се прави промяна на този пост\", лаконичен беше изпълнителният директор Ангел Петричев. Това може да се характеризира за целия период, откакто Здравков е начело на състава. В изиграните 16 мача \"Лудогорец\" е отбелязал 24 гола или средно по 1.5 попадения на мач. Едва в шест срещи (\"Славия\" за първенството и купата, \"Септември\", \"Етър\", \"Витоша\" и \"Дунав\") съставът е отбелязал повече от едно попадение. \"Целта е да играем по-добре, да показваме атрактивен футбол и да си гарантираме титлата. Убеден съм, че съперниците няма да ни оставят толкова лесно\", каза треньорът на шампионите преди подновяването на първенството. Засега нищо от казаното от Здравков не се изпълнява. Поредицата от три поредни мача без победа се повтаря за втори път от началото на сезона. В периода 25 юли – 4 август \"Лудогорец\" не спечели четири поредни двубоя под ръководството на Пауло Аутуори. Тогава тимът направи равенства с \"МОЛ Види\" и \"Берое\", последвани от загуби от унгарците и \"Локомотив\" (Пловдив). В края на миналия сезон \"Лудогорец\" имаше серия от четири поредни равенства, но тя дойде в момент, в който отборът вече си беше осигурил седмата поредна титла. Факторът съдийство В последните години \"Лудогорец\" често понася критики, че получава съдийска подкрепа. В трите си мача за 2019 г. обаче се видя непозната до момента картина - спортни отсъждания, всичките в ущърб на отбора от Разград. При нулевото равенство с \"Верея\" гол на Клаудиу Кешеру не беше зачетен заради спорна засада. Срещу \"Черно море\" във Варна съдията Никола Попов не уважи претенциите на \"Лудогорец\" за дузпа, след като топката срещна ръката на Пламен Димов при шут на Якуб Шверчок. Втората спорна ситуация отново беше с полския нападател, чийто гол не беше признат заради нарушение срещу вратаря на варненци. През декември собственикът на \"Лудогорец\" Кирил Домусчиев заяви, че в последните години съперниците винаги оправдават неуспехите си с шампионите. \"Съдиите бъркат. В момента те ще започнат да бъркат и тенденциозно заради всичките атаки и упреци в полза на ЦСКА и \"Левски\". Няма проблем, мен това не ме притеснява. На мен ми е важно нашият отбор да играе и да има добра селекция - това е нещо, върху което трябва да се концентрираме. Не са ми тема съдиите\", каза бизнесменът пред \"Канал 3\". Интересното в случая е, че след тези двубои единствено треньорът Антони Здравков изрази несъгласието си със съдийските решения. До този момент няма информация \"Лудогорец\" да е коментирал или да е подал официална жалба в БФС срещу някой от реферите. Къде заскърца машината Застаряващият състав много пъти е бил изтъкван като причина за очакваща се криза в \"Лудогорец\". Със средна възраст от 29 години тимът от Разград е най-възрастният в Първа лига, по данни на transfermarkt.de. Проблемът на шампионите е, че години наред не се намират заместници на основните играчи. Ядрото на тима Светослав Дяков (34 г.), Козмин Моци (34), Марселиньо (34), Вандерсон (31) и Клаудиу Кешеру (32) на този етап няма алтернатива. Тимът се оказа зависим от головата форма на румънския нападател, а нещата в предни позиции ключова роля имат бразилците. От привлечените през зимата като дългогодишни инвестиции изглеждат  Пламен Илиев  и Серкан Юсеин. Първият е вече доказал се, а  Юсеин  дойде по желание на Здравков, който му беше треньор в младежкия национален отбор. Трансферът на 33-годишния Станислав Манолев изглежда като запълване на пробойни. Нито един от новите играчи в Разград обаче не вдига класата на тима, което е притеснителното. \"Лудогорец\" може и да стане шампион, но ситуацията прилича на тази през сезон 2014-15, когато мерки не бяха взети след първото влизане в Шампионската лига. Отборът се оказа неподготвен за следващите квалификации, отпадайки срамно в първия кръг от \"Милсами\", като тогава спешно беше правена и най-скъпата селекция дотук, при която дойдоха Джонатан Кафу, Натанаел, Джоди Лукоки, Клаудиу Кешеру и Сисиньо, станали впоследствие основни играчи. Именно около бразилската група е и другата голяма въпросителна в тима. През зимната пауза \"Лудогорец\" изпрати под наем Жуниор Брандао и Жоао Пауло и освободи Густаво Кампаняро. Почти същата съдба ще имат вратарят Ренан дос Сантос и левият бек Натанаел. Последните двама не искат да подписват нови договори и поради тази причина в момента не играят. Ситуация на цугцванг Всичко изброено прави ситуацията неясна и на практика без полезен ход за треньор и ръководство. В Разград трябва да се действа, но изглежда, че в момента няма какво да се направи – ситуация на цугцванг от шахмата. По информация на \"Дневник\" постът на Антони Здравков е бил коментиран още след първия мач за пролетта. Ръководството е обсъждало възможни ходове и евентуални заместници на треньора, но на този етап той остава със задачата да стабилизира отбора и да започне да постига резултати. През ноември клубът обяви структурни промени месец след  освобождаването на дългогодишния спортен директор Методи Томанов  и напускането на главния мениджър Пауло Аутуори. Тогава  директорът на спортната администрация Георги Караманджуков оглави новия Селекционен съвет  и беше обявено, че \"ще бъде отговорен за цялата спортно-техническа дейност\". Очаква се големите промени в Разград да настъпят през лятото. По всяка вероятност тогава ще бъде назначен треньор от чужбина и \"Лудогорец\" ще направи селекция, с която да атакува отново европейските турнири. Въпросът е дали ще го направи като шампион или като отбор, който ще трябва да се бори да си върне титлата.", "date": "2019.02.27", "title": "Кой или какво донесе кризата в \"Лудогорец\""}
{"url": "https://www.dnevnik.bg/sport/2019/02/27/3396869_rusiia_e_poharchila_106_mlrd_dolara_za_svetovnoto_po/", "text": "Русия е похарчила 700 милиарда рубли (10.6 милиарда долара) за организирането на световното първенство по футбол през 2018 г. По-голямата част от сумата е била осигурена от държавния бюджет, обяви президентът на организационния комитет Аркадий Дворкович. Сумата беше оповестена след последната мониторингова сесия на Русия 2018, която се състоя в сряда в Москва. Пред медиите Дворкович е отказал да разкрие каква точно част от парите е дошла от държавния бюджет. Не се споменават и подробности за инвестициите по пера. Най-големите разходи традиционно са за инфраструктура и стадиони. Мачовете от световното се играха на 12 стадиона в 11 града - Москва, Санкт Петербург, Калининград, Казан, Нижни Новгород, Самара, Волгоград, Саранск, Ростов на Дон, Сочи и Екатеринбург. Девет от съоръженията бяха построени специално за мондиала, а три от тях бяха сериозно реновирани. След финала между Франция и Хърватия  президентът на ФИФА Джани Инфантино заяви , че това е най-добре организираното световно първенство в цялата история. По данни на домакините  повече от 5 милиона туристи са посетили Русия за шампионата . Общо 2.9 милиона са чужденците, които са пътували до градовете домакини за турнира, обявиха от Руския туристически център. Президентът на Русия Владимир Путин призова  футболът в страната да улови положителните емоции около световното първенство, за да се развие. Той изрази надежда, че стадионите ще бъдат използвани основно за футбол, а няма да се превърнат в концертни зали или изложбени центрове. ", "date": "2019.02.27", "title": "Русия е похарчила 10.6 млрд. долара за световното по футбол"}
{"url": "https://www.dnevnik.bg/sport/2019/02/27/3396922_petima_ski_begachi_sa_arestuvani_na_svetovnoto/", "text": "Австрийската федерална криминална полиция е извършила редица арести по време на световното първенство по  ски бягане  в Зеефелд, съобщава ARD. Общо девет души са задържани, като петима от тях са състезатели. Властите обявиха, че е \"разбита международна мрежа\". Акцията е съвместна на австрийските и германските власти, насочена срещу организирана система за употреба на допинг. Местният вестник \"Кронен цайтунг\" добавя, че двама от арестуваните са австрийски ски бегачи, които са уличени в използването на кръвен допинг. Останалите са казахстанец и двама естонци. Задържаният казахстанец е Алексей Полтаранин, който има два бронзови медала от световни първенства. Освен акцията в Зеефелд са били направени и претърсвания в германския град Ерфурт. Според ARD двама души са задържани там. Заподозрян в разследването е бившият лекар на германския колоездачен отбор \"Геролщайнер\" доктор Марк Шмид. Преди няколко години името му беше разпространено във връзка с употреба на кръвен допинг. Съобщава се и за спешна среща на федерацията по ски бягане на Австрия. От германска страна обаче обявяват, че разследването не се отнася до техни състезатели.", "date": "2019.02.27", "title": "Петима ски бегачи са арестувани на световното първенство заради допинг"}
{"url": "https://www.dnevnik.bg/politika/2019/02/27/3396960_100_mln_lv_za_remonta_na_su-25_sa_prehvurleni_za_tazi/", "text": "Правителството е одобрило на днешното си заседание доклад на министъра на отбраната за плащане до 82.51 млн. лв. (без ДДС) за проекта \"Възстановяване на летателната годност на самолети Су-25\". Плащането следва да се извърши за сметка на възстановените през 2019 г. средства по сметка на Министерството на отбраната за изпълнение на проекта според съобщението на Министерския съвет. Решението на правителството за отпускане на сумата  беше взето в края на ноември , но тъй като не е направено плащане по договора до края на годината, сумата е прехвърлена за 2019 г. 100 млн. лв. е максималната сума, при която могат да се сключват военни сделки без санкцията на парламента. Военният министър Красимир Каракачанов  о добри сделката  с беларуския \"558 Авиационен ремонтен завод\" в Барановичи за ремонт на 14 щурмови самолета Су-25 със своя заповед от 16 ноември. В последния доклад на комисията, водела преговорите с беларуския завод, пише: \"Цената за изпълнение на всички възможни дейности по предмета на поръчката (при възникнала нужда от това) за 14 бр. самолети Су-25 е в размер на 73 665 500 евро без ДДС.\" Това означава, че военното министерство ще може да направи пълен ремонт максимум на 8 \"щурмовака\" Су-25, и то при решение на правителството. \"Изпълнението на проекта ще позволи възстановяване на летателната годност на самолетите Су-25 и запазване на придобити отбранителни способности в периода до придобиване на новия тип боен самолет и достигането до оперативна готовност за използване на същия за действия по земни/надводни цели\", пише в днешното съобщение от правителството. Парламентът даде мандат  за преговори между правителствата на САЩ и България за покупката на 8 нови многоцелеви изтребителя F-16 блок 72. Министърът на отбраната Красимир Каракачанов каза преди две седмици, че е възможно до края на юни да има подписан договор за доставката до края на юни и самолетите да пристигнат до 3 г. Официалното запитване (Letter of Request - LOR) за обвързваща оферта е изпратено до САЩ в петък според източници на \"Дневник\". Срокът за отговаряне на LOR е 120 дни, след което, обикновено в рамките на 15 до 50 дни трябва отговорът да бъде одобрен от Конгреса на САЩ. Едва след това на България се изпраща обвързваща оферта (Letter of Offer and Acceptance - LOA). След това правителството има срок от около три месеца, в който може да прави корекции по офертата, както и да я разгледа. Ако се изискват сериозни промени, те ще трябва да преминат нов кръг на одобрение от американска страна. Едва след това се преминава към подписване на договор. Сумата за купуване на самолетите с въоръжение, навигационно оборудване, радари, резервни части и обучение на пилоти и технически персонал ще надмине предвидените 1.5 млрд. лв. (без ДДС).  8 бойни самолета биха стрували около 2 млрд. лв ., ако се имат предвид сделките за купуване на същия самолет от Бахрейн и Словакия.", "date": "2019.02.27", "title": "Кабинетът прехвърли за тази година 100 млн. лв. за ремонти на Су-25"}
{"url": "https://www.dnevnik.bg/zdrave/2019/02/27/3396961_minalata_godina_sa_izdadeni_112_akta_na_roditeli_koito/", "text": "За миналата година регионалните здравни инспекции са направили 16 хиляди проверки за това дали са били поставени всички задължителни ваксини според имунизационния календар на България. Издадени са 112 акта на родители, които не са ваксинирали децата си. Отделно са били санкционирани и общопрактикуващи лекари и общ медицински персонал. Това съобщи днес на пресконференция главният държавен здравен инспектор доц. д-р Ангел Кунчев. Той даде да се разбере, че според него обаче не наказателните постановления и планираните глоби от 100 лв. са работещият механизъм за повишаване на хората, които ваксинират децата си. Отбеляза, че например глобите са несъбираеми при безработни хора или хора от малцинствата, които трудно могат да бъдат открити, за да бъдат санкционирани. Според Кунчев далеч по-ефективни са кампаниите, в които открито да се разясняват нуждите от ваксинация и да се отговаря на различни страхове на хората. А санкциите биха могли да се прилагат само за крайно настроени родители, които категорично отказват ваксинации въпреки всичко. \"Не приемам спекулацията, че ваксините често пъти дават нежелани реакции. Точно обратното – най-малък е броят на съобщените нежелани реакции именно при ваксините. Показателно е, че при 2 млн. и 200 хил. ваксинации през 2018 г. са съобщени едва 108 нежелани реакции, повечето от които са т. нар. преходни реакции – повишаване на телесната температура, подуване или зачервяване около мястото на поставяне на ваксината\", отбеляза още Ангел Кунчев. Само 15 от съобщените случаи на негативни реакции били от ваксината срещу морбили. По време на пресконференцията здравните власти съобщиха, че в Министерство на здравеопазването са съобщени 51 случая на морбили. По отношение развитието на имунизационния календар доц. д-р Ангел Кунчев посочи, че Експертният съвет по имунопрофилактика е взел решение чрез Националната програма за грип от следващия сезон да бъде осигурен безплатен достъп до ваксина срещу грип за всички желаещи хора над 65 години. Ще се намалят приемите на ваксина за туберкулоза от 4 на 3, ще се промени схемата на прием за пневмококова ваксина - от 4 на 3, ще се въведе още една реимунизация срещу коклюш в по-висока възраст, както и ще се въведе препоръчителна ваксина срещу варицела, която чрез национална програма да се поставя безплатно на желаещите.", "date": "2019.02.27", "title": "Миналата година са издадени 112 акта на родители, които не са ваксинирали децата си"}
{"url": "https://www.dnevnik.bg/biznes/2019/02/27/3396865_i_prez_2018_g_bulgariia_ne_e_naprednala_osobeno_v/", "text": "За поредна година Европейската комисия отчита, че равнището на бедност в България, социалното изключване и неравенството в доходите са сред най-високите в целия Европейски съюз. Това е записано в годишната оценка на икономическото и социалното положение в държавите членки. За България се посочва и че силният икономически растеж, отчитан в момента и доброто състояние на публичните финанси дават възможност управляващите да намерят решение за оставащите структурни предизвикателства. Такива има на практика във всички сфери и те не се различават съществено от отбелязваното в предходните доклади. В документа се отчитат очевидните вече проблеми със застаряването на населението и липсата на достатъчно квалифицирани кадри, чието решение ще зависи от способността на правителството да подкрепи икономическия растеж допълнително, като извърши нужните структурни реформи. Оценката на Брюксел е, че са нужни инвестиции в подобряване на уменията на хората, в инфраструктурата и в изследвания и иновации. Това са сферите, които биха допринесли за това България да се доближи до степента на развитие на останалите в ЕС, пише в оценката. Според авторите на доклада това ще направи страната, която е с отворена икономика, по-устойчива във времена на множество рискове, идващи отвън. В прегледа си комисията отчита ниското ниво на безработица ( 4.7% през последното тримесечие  на 2018 г. - бел. ред.), което е под нивата отпреди кризата, ръстът на икономиката, дължащ се основно на вътрешното потребление, което се очаква да продължи да го поддържа заради растящите реални доходи на населението. Комисията очаква икономическият растеж на България да бъде 3.6% през 2019 г. и следващата година при изчисляван за 2018 г. 3.2%. Въпреки като цяло доброто представяне на икономиката при догонването на останалите в ЕС, пише в документа. Отчита се известен напредък през 2018 г. при реакцията на препоръките, отправяни преди това от Брюксел. Посочва се, че съществен напредък има при прегледа на състоянието на финансовия сектор. \"Някакъв\" напредък се отбелязва в подобряването на събираемостта на данъците - тема, с която често се хвали премиерът Бойко Борисов, и харченето на публични средства, което донякъде се дължи и на усилията за намаляване на сивата икономика. Отбелязват се положени усилия за това да се подобри достъпът на уязвими групи хора до пазара на труда и програми за обучение. Отчита се, че има напредък и в осигуряването на качествено обучение, макар че изостават мерките в тази сфера, отнасящи се до ромската общност в страната. Брюксел отбелязва и \"някакъв напредък\" в сферата на финансите - чрез въвеждането на надзорни планове за действие над финансовия сектор и адекватна оценка на финансовите активи. В същото време България за което преди са й отправяни препоръки. Сред тях е надграждането на правилата за управление на държавните предприятия в синхрон с международните добри практики. Не е завършена и реформата в законовата рамка, отнасяща се до несъстоятелността и развитието на вторичен пазар за необслужваните кредити. България не е подобрила и достъпа до здравеопазване, като ограничи случаите, в които на осигурените се налага да плащат за здравни услуги от джоба си. Няма напредък и по линия на това да се работи за недостига на лекари. Еврокомисията отбелязва и че в България продължава да липсва прозрачен механизъм, по който се определя минималната работна заплата както и подобряване на прилагането и обхвата й. За последното Европейската комисия настоява безрезултатно от години, а обсъждането на подобен механизъм в рамките на съвета за тристранно сътрудничество към Министерския съвет не води до такова решение. Еврокомисията очаква, че България ще постигне националната си цел за намаляване на парниковите газове и да увеличи дела на зелената енергия, спрямо записаното в Европейската стратегия по темата до 2020 г. Посочва се, че страната е взела мерки да се повиши енергийната ефективност, но консумацията на енергия остава над индикативните национални цели. България има напредък в сфери като повишаване на заетостта, по-малко рано напуснали училищата и професионалното и университетското образование, но все още не може да достигне целите в тези области. Според Брюксел ситуацията в намаляването на бедността даже се е влошила. България все още има най-високите нива в ЕС на хора в риск от бедност или социално изключени и също високи нива на дисбаланси в доходите. Въпреки взетите мерки на пазара на труда, все още срещат значителни трудности да си намерят работа, се посочва в документа. Хората с дигитални умения в обществото също са много малко Банковият сектор е стабилен, но някои слабости остават, отчита още Брюксел. Посочва се, че банките в страната са изпълнили препоръките, отправени им след стрес тестовете през 2016 г., с едно изключение, което не се назовава. Отчита се това, че през миналата година са предложени нови мерки за сектора, отнасящи се до големите експозиции на банките към свързани лица, а освен това в няколко банки са подобрени мерките по заделяне на провизии заради потенциално увеличение на лошите кредити. Еврокомисията отчита, че през миналата година е продължила реформата в небанковия финансов сектор. Специално се посочва, че наскоро са възникнали притеснения, свързани с автомобилните застраховки - ценообразуването им и ефективността на националното бюро на застрахователите. Освен това в страната липсва хармонизирана методология, по която съдиите присъждат обезщетения в случай на автомобилни инциденти. Националното бюро администрира членството на България в международния клуб на застрахователите \"Зелена карта\". В началото на декември Съветът на бюрата \"Зелена карта\" наложи мониторинг на България заради отказа на \"Лев инс\" да работи по правилата на международната система заради подозренията му, че е източван от некоректни кореспонденти, припомня \"Капитал\". Оставането на България в клуба може да й струва няколко десетки милиона евро. дотук се стигна заради липсата на решителни мерки от страна на регулатора - Комисията за финансов надзор, да се намеси, посочва още изданието. Равнището на лошите кредити продължава да пада, частично заради възобновеното активно кредитиране и по-динамичния вторичен пазар, но все още остава над средните за ЕС равнища, посочва комисията. се посочва в оценката за напредъка. Посочва се, че през изтеклата година България е приела ново законодателство в тази сфера и е създала  нова, антикорупционна агенция , но резултати от тези мерки още няма. Според комисията има значителен напредък в подсилването на независимостта на съдебната система. Въпреки това още редица предизвикателства остават, в частност да се подсили отчетността на прокуратурата и доверието в нея и да се разпредели по-добре работата между отделните съдилища, тъа кот в момента някои от тях са свръхнатоварени. От март 2018 г. заработи и новата антикорупционна комисия, която събра на едно място дотогавашните комисии за отнемане на незаконно придобито имущество и за конфликт на интереси, БОРКОР и звена от Сметната палата и ДАНС. Сред най-шумните акции на оглавяваната от Пламен Георгиев комисия досега са арестите на бившия кмет на столичния квартал \"Младост\" Десислава Иванчева и на кмета на Септември Марин Рачев (ГЕРБ). И двете проверки, започнати от комисията - за имуществата на Иванчева и Рачев, все още не са приключили. В съда не са приключили и наказателните дела срещу двамата. Посочва се, че България през последните години е решила няколко въпроса, свързани със законодателството срещу прането на пари, но няколко притеснения все още остават в тази сфера, се посочва в доклада. Сред тях е ефективното въвеждане на европейското законодателство по въпроса в правната рамка на страната и използването на финансова информация при разследването и обвиненията във финансови престъпления и корупция на високи нива. ", "date": "2019.02.27", "title": "И през 2018 г. България не е напреднала особено в реформите за сближаване с другите в ЕС"}
{"url": "https://www.dnevnik.bg/bulgaria/2019/02/27/3396973_sudut_otkaza_da_izslushva_novi_svideteli_po_deloto/", "text": "Съдът отказа да изслушва нови свидетели по гражданското дело, заведено от журналистката и депутат Елена Йончева срещу премиера Бойко Борисов за непозволено увреждане. През 2018 г. Софийският районен съд  осъди  премиера Борисов и партия ГЕРБ солидарно да изплатят на Йончева 5 000 лв. Йончева заради неверни и клеветнически твърдения по неин адрес от премиера по време на предизборната кампания през 2017 г. Тогава Борисов в свое изявление каза, че правителството е било принудено \"да плаща милиони за интервюта на журналистката\". Елена Йончева веднага заведе дело и го спечели, а адвокатите на Борисов обжалваха. Днес в Софийския градски съд, пред който Борисов обжалва като втора инстанция, адвокатите на премиера поискаха да бъде допуснат като свидетел директорът на телевизия \"Европа\" Георги Харизанов, тъй като той можел да разкаже за договори, сключвани между Елена Йончева и БНТ за \"немалки суми\". Поискаха и да бъдат предоставени данни за повдигнати обвинения срещу Йончева. Съдът обяви фактите за изяснени и отказа да разпитва нови свидетели и да събира данни за обвинения срещу Елена Йончева. Така делото приключи в едно заседание, чака се решението на съда.", "date": "2019.02.27", "title": "Съдът отказа да изслушва нови свидетели по делото \"Йончева срещу Борисов\""}
{"url": "https://www.dnevnik.bg/bulgaria/2019/02/27/3396995_upravliavashtite_i_dps_predlagat_sindicite_na_ktb_da/", "text": "ГЕРБ, \"Обединени патриоти\" и ДПС предлагат изменения в Закона за банковата несъстоятелност, с които синдиците на изпадналата в несъстоятелност Корпоративна търговска банка (КТБ) ще могат да се сдобият с нови правомощия да продават евтино и непрозрачно останки от фалиралата банка, съобщава \"Капитал\". Поправките в закона са внесени в парламента във вторник (26 февруари) от Данаил Кирилов (ГЕРБ), Христиан Митев (\"Обединени патриоти\") и депутатите от ДПС Йордан Цонев и Хамид Хамид. Предлагат се две основни промени. Първата е да не се събира предварително държавна такса от синдика или банката. Това е важно предвид значителните разноски, които се трупат при съдебното преследване на голям брой длъжници, какъвто е случаят на КТБ. Това на практика може да блокира работата по събиране на вземания. Втората промяна е свързана с активи, които синдиците не успяват да продадат на публична продан. Вещите и правата, които три пъти са били предлагани на публична продан, но без успех, ще може да се предлагат от синдика чрез пряко договаряне и без първоначална продажна цена. Сега минимумът при пряко договаряне беше цената, на която е офериран активът на търг. Повече по темата вижте  тук . Март миналата година влязоха в сила измененията в Закона за банковата несъстоятелност, които позволяват със задна дата да бъдат отменени цесии, прихващанията и промяната в собствеността на дружества, принадлежали на КТБ. Промените бяха инициирани от депутатите от ДПС Делян Пеевски, Йордан Цонев и Хамид Хамид. Те представиха измененията като борба с вторичното разграбване на фалиралата банка. Законът преодоля президентско вето, а в момента се чака по текстовете да се произнесе Конституционният съд, сезиран от търговската колегия на Върховния касационен съд. На последното заседание по делото Специализираният наказателен съд обяви, че ще провери какви са възможностите собственикът на банката Цветан Василев, който от четири години се намира в Сърбия, да даде обяснения за присвояването на над 2.5 млрд. лв. от КТБ. Защитата от своя страна поиска от съда да бъде призован и Делян Пеевски, за да бъде разпитан. Причината е, че името му се споменавало на много места в материалите по делото. И припомни, че по време на разследването прокуратурата е отказала да призовава депутата, но сега това трябва да бъде решено от съдебния състав.", "date": "2019.02.27", "title": "Управляващите и ДПС предлагат синдиците на КТБ да продават активи без първоначална цена"}
{"url": "https://www.dnevnik.bg/sviat/2019/02/27/3397119_trump_e_dovolen_ot_sreshtata_s_kim_imali_mnogo_dobur/", "text": "Американският президент Доналд Тръмп на писа в Туитър, че е имал \"много добър диалог при днешната първа среща във Виетнам със севернокорейския лидер Ким Чен-ун, предаде агенция \"Ройтерс\". Белият дом съобщи, че двамата лидери ще имат \"церемония за подписване на общо споразумение\" в края на срещата на върха във Виетнам утре.  \"(Имахме) много важна среща и вечеря с Ким Чен-ун в Ханой, Виетнам, тази вечер\", писа Тръмп в \"Туитър\" след приключването на първия ден от втората среща на върха с лидера на Северна Корея.  Двамата ще имат нова 45-минутна среща насаме утре, последвана от среща в разширен формат с техните помощници, съобщи Белият дом. Според ДПА след разговорите Тръмп и Ким ще подпишат обща декларация утре в 14:05 ч. местно време в Ханой (07:05 по Гринуич). Двамата приключиха вечерята за малко повече от два часа, предаде агенция \"Асошиейтед прес\". Белият дом не даде информация за \"социалната вечеря\", преминала при ограничен достъп за медиите.  АП отбелязва, че Белият дом не е допуснал четирима репортери от печатни медии, включително един от АП, да отразят началото на вечерята. Според агенцията това е станало, след като двама от тези репортери са задавали въпроси на Тръмп при предишните прояви от срещата на върха.  Прессекретарят на Белия дом Сара Сандърс разпространи изявление, в което се казва, че поради \"деликатното естество на срещите трябва ограничим до малка група присъстващите за вечерята\". Преди това Сандърс бе казала, че на вечерята няма да бъдат допускани репортери. Но след като фотографи заявиха, че няма да я отразяват без редакторско присъствие, на мястото на събитието бяха допуснати един журналист от печатна медия и един от радиостанция, съобщи АП./ БТА", "date": "2019.02.27", "title": "Тръмп е доволен от срещата с Ким, имали \"много добър диалог\""}
{"url": "https://www.dnevnik.bg/bulgaria/2019/02/27/3397120_prez_2018_g_sa_ukriti_nad_5_mln_lv_danuci_ot/", "text": "След като вчера премиерът Бойко Борисов отчете  рекордно ниско ниво на нелегалната търговия с цигари  и обеща в скоро време същият ефект да бъде постигнат и при горивата, днес изпълнителният директор на Националната агенция за приходите (НАП) Галя Димитрова обяви, че за 2018 г. са установени 5.3 млн. лв. укрити данъци от бензиностанции, съобщава \"Фокус\". Тя обясни, че НАП проверява всяка една цистерна с гориво, която влиза в страната и която е доставена от държава-членка на ЕС. По този начин можело да се проследи нейното разпространение. По думите ѝ данъчните складове също са сред най-проверяваните в последно време. \"Осъществяваме денонощен мониторинг на входа и на изхода на абсолютно всички данъчни складове\", каза още Димитрова. Тя уточни, че бензиностанциите са манипулирали своята отчетност и по този начин са успели да укрият над 5 млн. лв. данъци. \"Направили сме над 130 акта за установени нарушения на отчитането на горива, като санкциите за тях са около 110 хил. лв. Не са отчетени продажби за 955 хил. литра горива\", обясни тя и посочи, че много и различни са лицата, които не са отчитали продажбите си. \"В момента имаме ревизия и на бензиностанциите на Веселин Марешки (бел. ред. лидер на парламентарно представената партия \"Воля\"). Но една част от неговите горива са свързани с получаване на отстъпки\", посочи Димитрова без да даде подробности.", "date": "2019.02.27", "title": "През 2018 г. са укрити над 5 млн. лв. данъци от бензиностанции, обяви приходната агенция"}
{"url": "https://www.dnevnik.bg/sport/2019/02/27/3397102_hvurlen_bidon_-_1000_franka_globa_ili_kak_koloezdeneto/", "text": "Бидоните са сред най-важните аксесоари за професионалните колоездачи, тъй като в дългите състезания постоянното хидратирането е нужно. Често в състезания преди ключовите моменти или тежките изкачвания състезателите се освобождават от ненужния товар, за да не им тежи. Това обаче ще се промени и беразборното хвърляне на бидони край пътя ще се прекрати. Това обяви Международният колоездачен съюз (UCI) след събранеито на Техническата комисия преди откриващия уикенд в еднодневните състезания. Колоездачите бяха предупредени, че в предстоящите надпревари Омлуп Хет Нюсблад и Кюрне – Брюксел – Кюрне, глобите са хвърлени бидони се увеличават. Дотук санкцията беше между 200 и 500 швейцарски франка, но сега скача до 1000. \"Хвърлянето на бидони в каналите или оставянето на отпадъци на шосето вече не е приемливо. Не и във времето, в което живеем. Трябва да спрем състезателите, които изхвърлят отпадъците си, където им падне. Трябва да спрем и тези, които хвърлят бидоните си във въздуха веднага, след като са били до сервизната си кола\", каза техническият комисар на UCI Филип Мариен, който ще следи за реда в първите два старта през уикенда. От Международният колоездачен съюз добавят, че със санкции са професионалистите искат да наложат стандарти сред всички останали колоездачи. В стартовете ще се обособява специална зона около 20 км от финалната линия, в която отпадъците ще бъдат изхвърляни на места, където ще има пунктове за тяхното мигновено събиране. В някои състезания това вече беше изпробвано и работи. Олимпийският шампион Грег Ван Авермет (ССС) приветства промените. \"Това е много хубаво. Знам, че аз и много мои колеги просто прибираме обратно отпадъците в джобовете на фланелките ни и ги хвърляме чак в обособената зона\". Темата за екологията в професионалното колоездене е отдавна засегната. Австралийският тим \"Мичълтън Скот\" преди носеше името \"Грийн Едж\" и лобираше за опазване на околната среда. Американският състав \"Едюкейшън фърст Драпак\" използва в някои състезания електромобили, а британският \"Скай\" въведе фланелки от рециклирана пластмаса, събрана от океаните. По този начин беше насърчена кампания за изчистване на океаните от пластмасови отпадъци.", "date": "2019.02.27", "title": "Глоба от 1000 франка за хвърлен бидон или как колоезденето се грижи за природата"}
{"url": "https://www.dnevnik.bg/bulgaria/2019/02/27/3397117_sofiiskiiat_universitet_uvelichi_zaplatite_na/", "text": "На днешния Академичен съвет на Софийският университет \"Св. Климент Охридски\" беше взето решени да се увеличат основните работни заплати на академичния състав във висшето учебно заведение със средно 13%. Решението влиза в сила със задна дата от 1 януари тази година, съобщиха от СУ. Най-голямо е увеличението на заплатите на асистентите – от 700 на 820 лв, най-малко - при професорите и доцентите – съответно от 1010 на 1100 лв. и от 890 на 980 лв. Основните възнаграждения за асистентите са увеличени със 17%, на главните асистенти – в 10%, на доцентите – с 10%, а на професорите – с 9 на сто. Съгласно Колективния трудов договор академичният състав, заемащ ръководни длъжности, получава за изпълнението на длъжността месечно допълнително възнаграждение, което също е увеличено. Най-голямо е увеличението на най-ниските възнаграждения, най-малко е при ръководството на университета и факултетите. Ректорът ще взима вече с 9% повече и ще получава 920 лв. Допълнителното възнаграждение за декан се покачва от 715 на 800 лева. Какви заплати ще получава академичният състав на Софийския университет може да видите  тук.", "date": "2019.02.27", "title": "Софийският университет увеличи заплатите на асистентите със 120 лв., а на професорите – с 90 лв."}
{"url": "https://www.dnevnik.bg/sport/2019/02/27/3397109_fetel_katastrofira_tejko_v_poredniia_den_ot_testovete/", "text": "Тежка катастрофа на Себастиан Фетел беляза шестия ден от предсезонните тестове във Формула 1 на пистата \"Каталуня\" край Барселона. Германският пилот на \"Ферари\" разби своя болид  SF90  в предпазната стена, излитайки от трасето с висока скорост. Заради проблемите от \"Ферари\" не успяха да възстановят болида и Фетел завърши деня с едва 40 обиколки. Инцидентът с германеца се случи в сутрешната сесия, като той изгуби контрол на излизане от трети завой, докато караше с висока скорост. От Скудерията опрделиха причината за катастрофата като \"механичен дефект\". \"Имаше някакъв проблем отпред вляво, което не ми позволи да имам контрол върху болида. Усетих, че вече не управлявам и просто нямаше как да избегна сблъсъка. Ще трябва много внимателно да видим каква е причината, както ние на трасето, така и хората в завода в Маранело\", каза Фетел пред журналисти на пистата. Четирикратният световен шампион все пак добави, че болидът е много добър и катастрофата не променя с нищо впечатленията му от SF90. Германецът  започна силно първата част от тестовете през миналата седмица . Фетел ще седне още веднъж зад волана, като ще пилотира в последния ден от изпитанията на 1 март. Дълго време механиците оглеждаха проблемите по болида, а техническият директор Матия Биното добави, че ще бъде направена пълна ревизия на охлаждането на SF90. От екипа обаче ще възстановят болида за следващия ден от изпитанията. Най-бърз в поредния ден беше Карлос Сайнц с \"Макларън\". Испанският пилот направи 130 обиколки, а най-добрата от тях беше 1:17.144. Той беше по-бърз с почти седем десети от мексиканеца Серхио Перес (\"Рейсинг пойнт\"). Фетел остана трети на 1.051 секунди зад Сайнц. По-назад бяха Кими Райконен, Ромен Грожан, Макс Верстапен и Даниил Квят. Пилотите на \"Мерцедес\" Валтери Ботас и Люис Хамилтън отново разделиха времето през деня, като наблегнаха на търсене на настройки и изпитание на новото предно крило. Съотборниците в \"сребърните стрели\" останаха осми и девети на 1.797 и 1.799 зад Сайнц. Финландецът завъртя 74 обиколки, а световният шампион Хамилтън 102. Ден по-рано от \"Мерцедес\" имаха проблем с двигателя.", "date": "2019.02.27", "title": "Фетел катастрофира тежко в поредния ден от тестовете на Формула 1"}
{"url": "https://www.dnevnik.bg/bulgaria/2019/02/27/3397137_geodezisti_s_pone_dve_godini_staj_da_mogat_da_izdavat/", "text": "Геодезисти с поне две години стаж да могат да издават скици. Това предлага правителството с промени в Закона за кадастъра и имотния регистър, приети на днешното му заседание. Правото ще бъде дадено на инженери по геодезия, с образователно-квалификационна степен \"магистър\" и минимум 2 години професионален стаж в областта на кадастъра. В закона е предвидено още, че те няма да получават възнаграждение за тази си дейност. Годишно в България службите по геодезия, картография и кадастър издават над 500 хил. скици. През октомври миналата година регионалното министерство предложи промените, като целта им е геодезистите да подпомагат службите по геодезия, картография и кадастър при административното обслужване на потребителите им. И към момента инженерите по геодезия изпълняват дейностите по създаване на кадастрална карта и кадастрални регистри и по изработване на проекти за поддържането им в актуално състояние. Именно заради това от агенцията са преценили, че те имат необходимата компетентност да извършват административното обслужване на потребителите, като предоставят на хартиен носител част от документите. Г еодезистите ще имат право на достъп до информационната система на кадастъра, чрез която ще получават скици на поземлени имоти, на сгради, схеми на самостоятелни обекти в сгради и в съоръжения на техническата инфраструктура, както и удостоверения за наличие или липса на данни. Документите ще се изработват автоматично от информационната система на кадастъра, ще бъдат разпечатвани от правоспособните лица и след удостоверяване от тях ще бъдат предоставяни на потребителите на хартиен носител.", "date": "2019.02.27", "title": "Геодезисти с поне две години стаж да могат да издават скици, предлага правителството"}
{"url": "https://www.dnevnik.bg/photos/2019/02/27/3396986_fotogaleriia_svetovnite_snimki_na_denia_27_fevruari/", "text": "Папагали взимат храна от посетител в парк в Лондон, Великобритания.", "date": "2019.02.27", "title": "Фотогалерия: Световните снимки на деня - 27 февруари 2019 г."}
{"url": "https://www.dnevnik.bg/sport/2019/02/27/3397138_barselona_srazi_real_na_bernabeu_i_stigna_finala_v/", "text": "\"Барселона\" стигна финала в Купата на краля за шеста поредна година след гръмка победа над \"Реал\" (Мадрид) на \"Сантяго Бернабеу\" с 3:0. Каталунците надхитриха своя съперник в сърцето на Мадрид във втория полуфинал, след като в първия двубой резултатът беше 1:1. Луис Суарес и Усман Дембеле бяха в основата на успеха, като уругваецът се разписа два пъти, а френското крило записа две асистенции. Третото попадение беше автогол на Рафаел Варан. И трите гола паднаха през втората част, след като преди почивката \"Реал\" доминираше\". Каталунците неизменно печелят турнира в последните му четири издания. Тимът, който има рекордните 30 титли в Купата на краля ще чака победителя от втората среща, в която се изправят \"Бетис\" и \"Валенсия\". След първия мач резултатът е 2:2. Двубоят на \"Сантяго Бернабеу\" започна с много нерви и остри влизания от играчите и на двата тима. Едва след 15-ата минута футболистите се отърсиха от напрежението и започнаха да атакуват по-масирано. По-добрите положения бяха за домакините, които действаха много по-опростено и доста по-ефективно. Бързо футболистите на Солари пренасяха топката в предни позиции, но последното подаване не се получаваше. В 14-ата минута \"Реал\" имаше претенции за дузпа, когато Винисиус падна в наказателното поле след контакт Нелсон Семедо. Съдията Санчес обаче прецени, че нарушение няма. Малко по-късно мадридчани създадоха и първата си голова възожност, но вратарят на каталунците Марк-Андре тер Стеген беше на висота. Той много бързо скъси ъгъла до нападателя на \"Реал\" и блокира неговия изстрел. За \"Барселона\" всичко се свеждаше до Лионел Меси, но в големи части от първата част аржентинецът беше далеч от вратата на Кейлор Навас. Едва след 30-ата минута гостите се задържаха малко по-трайно пред полето на \"Реал\". Прострелни подавания на Дембеле и Суарес обаче не бяха засечени от игрази в червено-синьо. В края на първото полувреме отново \"Реал\" беше по-активен, опитвайки да стигне до ценен гол. След грешка на Пике в центъра на терена, Каземиро му открадна и веднага подаде към Винисиус. Младият нападател се засуети и ударът му беше блокиран от Клеман Ленгле, след което топката се върна във Винисиус, който пък подаде на Бензема. Ударът на французина обаче беше избит от Тер Стеген. За 45 минути \"Барселона\" имаше притежание на топката над 60%, но въпреки това отправи само един удар, който беше неточен. Само пет минути след подновяването на играта \"Барселона\" успя да поведе и по този начин опря домакините до стената. В 50-ата минута Луис Суарес се разписа след хубав пробив на Дембеле отляво и добро подаване на французина. Суарес стреля без никакво забавяне и не остави никакви шансове на Кейлор Навас - 0:1. Попадението на уругваеца беше изобщо първият точен удар на \"Барселона\" в срещата. За нападателя на \"Барселона\" пък това беше 10-и гол срещу \"Реал\" в общо 13 мача с тима от Мадрид. \"Реал\" опита да отговори бързо и се хвърли масирано в атака. Тер Стеген обаче отново прояви отличен рефлекс, правейки спасяване срещу левия защитник Серхио Регильон. Малко по-късно и Карим Бензема беше близо до попадение, но ударът му мина над вратата. Най-активният в редиците на домакините Винисиус се отчете с нов голям пропуск в 66-ата минута. Младият нападател излъга двама бранители на гостите, но ударът му мина покрай вратата. Това пречупи \"Реал\" и \"Барселона\" много бързо се възползва. В 69-ата минута каталунците стигнаха до втори гол. В неговата основа беше отново Дембеле, който центрира остро към Луис Суарес, а в опита си да изчисти Рафаел Варан си вкара автогол. В рамките само на няколко минути \"Реал\" буквално капитулира и малко по-късно \"Барселона\" получи дузпа. В 73-ата минута Суарес беше повален от Каземиро в наказателното поле, когато \"Реал\" беше с човек по-малко. Потърпевшият застана зад топката и с техничен удар копна топката, за да я прати отново в мрежата на Навас - 0:3.", "date": "2019.02.27", "title": "\"Барселона\" срази \"Реал\" на \"Бернабеу\" и стигна финала в Купата на краля"}
