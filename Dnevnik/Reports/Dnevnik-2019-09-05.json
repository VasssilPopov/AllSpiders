{"url": "https://www.dnevnik.bg/sviat/2019/09/05/3959770_ako_sled_voinata_chervenata_armiia_se_beshe_pribrala_u/", "text": "Току-що се върнах от България. И изобщо не забелязах коварството на братушките, които сега отричат ролята на Съветския съюз в освобождението на народите на Европа. Същата България, която е \"не заграница\", защото \"курица – не птица\". България, която нашите родители с присмех наричаха \"16-а република\" и в която следите от онова време още се усещат. Впрочем, а на вас щеше ли да ви е приятно, ако някой с иронична усмивчица наричаше нашата страна \"16-а република\", \"51-и щат\" или някаква \"9-а провинция\"? Ей така, дори на шега? Никак нямаше да ви е приятно. И на мен ми е неприятно. А на българите трябвало да им бъде приятно. Българите подменят историята - така им говорим. И поляците я изкривяват, и чехите, и унгарците - да, всичките гадове я подменят! Всички са против нас! Никога ли не сте се замисляли защо изведнъж се случи така? Може пък да има някаква причина? Причина, разбира се, е имало и има. И в позицията на българското Министерство на външните работи тази причина очевидно звучи: И кое в тези думи не е вярно? Приносът на СССР в разгрома на нацизма не се отрича. Но освобождение на народите от Източна Европа в пълния смисъл на тази дума не е имало. Защото едната окупация е била сменена с друга - що за свобода е това? Формално независими, тези държави 45 години бяха в пълно подчинение на Съветския съюз. Никаква самостоятелна външна политика нямаха, независимо от периодични прояви на противопоставяне от отделни лидери. А когато се опитваха да променят нещо вътре в страните си, СССР просто им изпращаше танкове, както постъпи в Будапеща и Прага. Щеше да ги изпрати и във Варшава, но ген. Войчех Ярузелски се оказа по-хитър и вместо съветско военно положение Полша получи собствено, полско. Българските банкноти се печатаха във фабриката на \"Гознак\", а военната униформа на българската армия се отличаваше от съветската само по пагоните и кокардите - каква е тази независимост? Хитлеристката окупация е нещо страшно. Но тя продължава само 6 години и не остават много живи свидетели. А половин век съветска окупация помнят твърде много хора. И само ние не искаме сами да го признаем. От деца разказваме само за военните победи и многочислените жертви на съветските воини в боевете за освобождението на Източна Европа. И ако тогава, в 1945 г., прогонвайки Хитлер, Червената армия се беше върнала у дома, а освободените народи бяха оставени сами да решат как да живеят, историята щеше да поеме по съвсем различен път и тези народи до днес щяха да ни благодарят. Но ние се отнасяхме с тях с презрение и ги смятахме за наши васали. Затова сега всички ни плюят.", "date": "2019.09.05", "title": "Ако след войната Червената армия се беше прибрала у дома"}
{"url": "https://www.dnevnik.bg/sviat/2019/09/05/3959784_dve_treti_ot_pochinalite_pod_75_godini_v_bulgariia_e/", "text": "В България 65.1 на сто от починалите хора на възраст под 75 години е можело да бъдат спасени. Това показват данни, представени днес от Европейската комисия. В това отношение България има един от най-добрите показатели в ЕС – по-нисък процент  предотвратими смъртни случаи  има само в Полша, Холандия и Франция. Най-лоши са показателите за Румъния, където 80 на сто от смъртните случаи е можело да бъдат предотвратени. Следват я Литва, Унгария и Латвия. Изследването на Евростат изчислява два вида причини за смъртта –  предотвратими и лечими . При първата група фаталният край би могъл да бъде избегнат при добре работеща система на здравеопазване и чрез взимане на превантивни мерки. Във втората навременната грижа би могла да предотврати смъртта. Предотвратимата смърт Превенцията би могла да спаси 35.4% от починалите хора в България през 2016 г., като в това отношение страната има едни от най-ниските резултати в ЕС, следвана само от Кипър, Малта, Италия и Полша. Антирекордьори са Словения (53.5%) и Унгария (51.7%). Рак на белите дробове ,  исхемична болест на сърцето  и свързани с алкохол заболявания са убили най-много хора в тази група. Лечимите болести Далеч по-зле се справя България по отношение на лечимите болести - тук страната е сред държавите с най-висок процент смъртни случаи, които биха могли да бъдат избегнати – 29.7%, като преди нея са Румъния, Словакия, Литва и Малта. Основните болести в тази група са  исхемичната болест на сърцето ,  ракът на дебелото черво ,  ракът на гърдата  (само сред жените) и мозъчно-съдовите заболявания.", "date": "2019.09.05", "title": "Две трети от починалите под 75 години в България е можело да бъдат спасени"}
{"url": "https://www.dnevnik.bg/sviat/2019/09/05/3959765_doiche_telekom_pusna_5g_mreja_v_5_germanski_grada/", "text": "Германската телекомуникационна компания \"Дойче телеком\" (Deutsche Telekom) пусна днес мрежата си от пето поколение (5G) в пет големи града в Германия, съобщи телекомът в Берлин, цитиран от ДПА. Така компанията става вторият телекомуникационен оператор, предоставящ 5G мрежа в страната след \"Водафон\" (Vodafone). 5G мрежата вече е достъпна в Берлин, Мюнхен, Кьолн, Бон и Дармщат, уточни \"Дойче телеком\". Засега компанията има 129 антени в Германия, които работят с 5G от общо 30 хил. нейни антени в Германия. До края на годината телекомът планира да има около 300 антени, предоставящи 5G мрежа, която ще бъде достъпна също така в Лайпциг и Хамбург. Пред юли \"Водафон\" стана първият телеком, който пусна високоскоростната телекомуникационна мрежа. Компанията сега има над 150 5G антени в Германия на 52 места. Частните потребители трябва да притежават нови смартфони, съвместими с 5G мрежата, за ползват високоскоростния интернет. За повечето частни клиенти високоскоростната технология не е необходима, промишлеността и отделните компании обаче ще могат да извлекат значителни ползи от 5G технологията, отбелязва ДПА. /БТА", "date": "2019.09.05", "title": "\"Дойче телеком\" пусна 5G мрежа в 5 германски града"}
{"url": "https://www.dnevnik.bg/evropa/2019/09/05/3959628_sled_kraia_na_politicheskata_kriza_v_italiia_-_novo/", "text": "Новото италианско правителство,  сформирано от социалдемократите и неподлежащото на точна класификация Движение  \"Пет звезди\", трябва да да се справи с трудна икономическа и социална ситуация. За тази цел то разчита да получи по-гъвкав подход от ЕС. \"Франс прес\" разглежда основните предизвикателства, които го очакват, програмата му и реакцията на пазарите: Слаб растеж Третата икономика на еврозоната не върви добре. След \"техническа рецесия\" през второто тримесечие на 2018 година (спад от 0.1 процента през последните две тримесечия), Италия отчете нулев растеж на брутния вътрешен продукт (БВП) през първите шест месеца на 2019 година. Европейската комисия и Международният валутен фонд (МВФ) залагат на растеж от едва 0.1 процента за цялата година, но някои експерти са още по-песимистично настроени, очаквайки, че страната би могла да изпадне отново в рецесия. Безработица и бедност Нивото на безработица през юни е достигнало 9.9 процента от активното италианско население спрямо средно 7.5 процента в еврозоната и е много далеч от оповестените 3.4 процента за Холандия и 5 процента за Германия. Сред младите хора ситуацията е още по-обезпокоителна. Около 29 процента от младежите на възраст между 15 и 24 години, които искат да са трудово активни, са безработни, което е почти двойно спрямо средното европейско равнище (15.6 процента). Пет милиона души в Италия живеят в абсолютна бедност, което е 8.4 процента от населението. Разликата между северната и южната част на страната е много голяма. В бедния Юг 10 процента от семействата се намират в такава ситуация спрямо 5.8 процента на Север, където са централите на много компании, най-вече средни и малки фирми. Огромен държавен дълг Страната има огромен държавен дълг. Той се повиши до 2.3 трилиона евро, което е 132 процента от италианския БВП и е най-високата стойност в еврозоната след Гърция. Брюксел непрестанно настоява Рим да намали бюджетния си дефицит. Няколко пъти имаше силно напрежение между предишната управляваща популистка коалиция, сформирана от крайнодясната \"Лига\" на Матео Салвини и Движение \"Пет звезди\" на Луиджи ди Майо. Икономическата политика  В програмата си обединението подчертава, че ще \"води експанзивна икономическа политика, целяща да насочи страната към трайна перспектива на растеж, без да подлага на опасност баланса на държавните финанси\". Това ще се изрази в отмяна на автоматичното увеличение на ДДС през 2020 година, което се очакваше да донесе 23 милиарда евро. Мярката ще засегне най-напред по-скромните семейства и има риск да намали търсенето и съответно растежа. Новото правителство възнамерява също така да намали подоходния данък, да въведе един вид минимална заплата, да улесни заетостта сред младите хора, тъй като хиляди от тях напускат всяка година страната заради липсата на възможности. Властта в Рим възнамерява също така да направи инвестиции в областта на инфраструктурата (пътища, училища и други), на околната среда и в Южна Италия, която се обезлюдява заради липсата на работни места и на подходящи услуги. Акцентът ще бъде поставен също така върху иновациите с възраждане на план \"Промишленост 4.0\", за да се развие цифровизацията, роботизацията, с данъчни стимули, насочени най-вече към малките и средните предприятия. Според новото правителство Брюксел трябва да преразгледа \" прекомерната строгост на европейските правила\" за бюджетната политика, за да може те да бъдат по-ориентирани към растежа. Идването на власт на новото правителство е посрещнато много положително от финансовите пазари. /БТА", "date": "2019.09.05", "title": "След края на политическата криза в Италия - ново правителство, стари проблеми"}
{"url": "https://www.dnevnik.bg/sport/2019/09/05/3959786_futbolnite_nacionali_ochakvat_s_realizum_gostuvaneto/", "text": "Част от играчите от българския национален отбор по футбол заявиха, че осъзнават трудното изпитание, което им предстои при гостуването на Англия. Вратарят Мартин Луков, защитникът Георги Пашов и халфът Даниел Младенов очакват с реализъм двубоя, като тримата се надяват тимът да успее да се противопостави на силния съперник. Мачът е в събота от 19 ч. на стадион \"Уембли\". България е на последно място в групата си от квалификациите за Евро 2020, като тимът на Красимир Балъков е без победа досега и има едва две точки от четири мача. \"Излизаме срещу един от най-добрите отбори в света. Наясно сме с какво качество разполагат и с какви футболисти. Все пак сме 11 на 11. И те имат своите слабости. Ще опитаме да се възползваме от техните грешки\", каза Луков преди тренировката на националите на базата в \"Бояна\". Вратарят на \"Локомотив\" (Пловдив) допълни, че атмосферата в отбора е положителна и при късмет тимът може да измъкне добър резултат. \"Трябва да имаме и ден, защото играем срещу едни от най-добрите футболисти в света. Трябва да играем бързо с топката, за да ги изненадаме\", каза Младенов.", "date": "2019.09.05", "title": "Футболните национали очакват с реализъм гостуването на \"Уембли\""}
{"url": "https://www.dnevnik.bg/zelen/2019/09/05/3959804_za_zemiata_vlastite_prinujdavat_pernichani_da_izbirat/", "text": "Внезапното спиране на инсталации, от които пряко зависи животът на гражданите, без план за тяхното обезпечаване, е неразумно и единствено цели отлагане на решението на проблема. Това се казва в становище на екологичното сдружение \"За Земята\" и \"Грийнпийс\" по повод вчерашното решение на властите да спрат част от генераторите в тецове в Перник заради изгаряне на отпадъци там вместо въглища, както изисква комплексното разрешително. Това са  първите мерки  след започналата по искане на прокуратурата проверка в \"Топлофикация – Перник\" АД, ТЕЦ \" Бобов дол\" ЕАД, \"Топлофикация – Сливен\" ЕАД и ТЕЦ \"Брикел\" ЕАД (всички те контролирани от Христо Ковачки - бел. ред.) Преди това въпреки протестите на жителите отговорните институции не откриваха нарушения. Изпълнителният директор на \"Топлофикация Перник\" Любомир Спасов съобщи пред БНР днес, че заради внезапното спиране на мощностите жителите на града вече са без топла вода, а през зимния сезон може да останат и без парно.  Категорично сме против противопоставянето и създаването на конфликт между жителите на Перник, като се налага избор между това да дишат чист въздух и да получават топла вода, пишат природозащитниците. Според тях държавата е трябвало вече да е изградила дългосрочна политика за бъдещето на инсталациите на въглища и да е показала какви са алтернативите, с които би могло да бъдат заменени. (бел. ред. -  в националния план за енергетика и климат на България държавата е записала , че ще разчита на въглищата до 2030 г).  \"Топлофикация — Перник\", \"Брикел\", ТЕЦ \"Бобов дол\", \"Топлофикация – Сливен\", и \"Топлофикация — Русе\" се възползват от страха, че хората ще останат на студено или без топла вода и правят опасни за здравето изменения в горивото, без да предвиждат допълнителни мерки за улавяне на замърсителите, специфични за изгарянето на отпадъци, каквито са диоксините например, пишат природозащитниците. Според тях тази политика се наблюдава във всички изброени централи, а вероятно и други, които въвеждат изгарянето на отпадъчни продукти, защото е по-евтино. \"Изгарянето на отпадъци бавно, но сигурно се превръща в практика за все повече остарели технически електроцентрали, особено тези, свързани с бизнесмена Христо Ковачки. Следователно затвърждава тезата, че използването на въглища вече е скъпо и икономически нерентабилно и отчаяно се правят опити тецовете да продължат да работят\" продължава становището.  Цената на здравето, която плащат жителите около тези централи, както и обществените разходи за тяхното субсидиране, е цена, която няма как да продължим да плащаме сляпо пред наличието на все по-изгодни алтернативи: а именно да увеличаваме енергийната си ефективност и да произвеждаме енергията си от възобновяеми източници, настояват природозащитниците.", "date": "2019.09.05", "title": "\"За Земята\": Властите принуждават перничани да избират между чистия въздух и топлината"}
{"url": "https://www.dnevnik.bg/sport/2019/09/05/3959756_botev_vraca_otnovo_podade_ruka_na_valeri_bojinov/", "text": "Валери Божинов ще продължи кариерата си в \"Ботев\" (Враца). Нападателят се завръща в тима, след като  33-годишният футболист беше освободен от \"Левски\" през лятото . Договорът на Божинов с \"Ботев\" е до края на сезона. Той вече игра за тима от Враца, където треньор е доведеният му баща Сашо Ангелов. Преди година \"Ботев\" му протегна ръка в опит да възобнови кариерата си с договор до Нова година. Нападателят се отплати със седем гола в 11 мача през есенния дял. Впоследствие силните му изяви доведоха до преминаване в \"Левски\", но Божинов не успя да се утвърди при сините. В кариерата си нападателят е играл в 15 клуба. Това са \"Лече\", \"Фиорентина\", \"Ювентус\", \"Манчестър сити\", \"Парма\", \"Спортинг\" (Лисабон), \"Верона\", \"Виченца\", \"Левски\" (два престоя), \"Тернана\", \"Партизан\", \"Мейджу хака\", \"Лозана\", \"Риека\" и \"Ботев\".", "date": "2019.09.05", "title": "\"Ботев\" (Враца) отново подаде ръка на Валери Божинов"}
{"url": "https://www.dnevnik.bg/tehnologii/2019/09/05/3959783_amazon_veche_svurzva_aleksa_s_televizora_po_dva_nachina/", "text": "Хората не искат да си купуват нови телевизори, а да актуализират старите.\" С тези думи служител на американския технологичен гигант \"Амазон\" в Мадрид обяснява пред журналисти едно от 20-те устройства на компанията, които вече се продават в над 20 държави - Fire TV Stick 4K. Това е устройството, което се свързва с монитор, превръщайки го в смарт телевизор с достъп до филми, телевизионни програми и приложения като \"Нетфликс\", \"Амазон прайм видео\" и други, но и с връзка с гласовия асистент \"Алекса\". Целта е \"Алекса\" да се окаже \"право в дланта на потребителите\", а те да могат да управляват чрез гласовия асистент, пише \"Ел паис\". Имат се предвид команди например за избор на сериал и епизод, превъртане, включване на устройството и други. В Берлин преди  технологичното изложение Ifa  компанията представи и първия си телевизор, в който технологията на тези устройства е вградена и включва и гласово управление. В партньорство с базираната в Германия \"Грундиг\" \"Амазон\" е разработила два варианта - един с микрофони за връзка с \"Алекса\" и още един без тях, за онези, които се опасяват от подслушване. И във версията с \"Алекса\" обаче микрофоните могат да бъдат заглушавани.", "date": "2019.09.05", "title": "\"Амазон\" вече свързва \"Алекса\" с телевизора по два начина"}
{"url": "https://www.dnevnik.bg/bulgaria/2019/09/05/3959824_kristalina_georgieva_e_obsudila_s_borisov_prioritetite/", "text": "Кристалина Георгиева е обсъдила днес с шефове на българските институции приоритетите си като кандидат за управляващ директор на Международния валутен фонд (МВФ) и е получила тяхната подкрепа. Това съобщи самата Георгиева в профила си във \"Фейсбук\" \"Продуктивни срещи с премиера Бойко Борисов, министъра на външните работи Екатерина Захариева, министъра на финансите Владислав Горанов и управителя на БНБ Димитър Радев. Благодаря за подкрепата!\" написа тя в социалната мрежа и публикува снимки от всяка от срещите. Официално от институциите не е постъпвало съобщение за тях. Георгиева, която досега беше вицепрезидент на Световната банка, е кандидатът на ЕС да оглави МВФ. Срокът за заявяване на алтернативни кандидатури изтича утре. Според негласното правило (което Вашингтон досега винаги е спазвал) американец ръководи Световната банка, а европеец - МВФ. Заради нея Изпълнителният съвет на фонда препоръча да отпадне възрастовата граница за управляващия му директор, която досега беше 65 г., възраст, която българката надхвърли миналия месец.", "date": "2019.09.05", "title": "Кристалина Георгиева е обсъдила с Борисов приоритетите си като кандидат-шеф на МВФ"}
{"url": "https://www.dnevnik.bg/photos/2019/09/05/3959622_fotogaleriia_svetovnite_snimki_na_denia_-_5_septemvri/", "text": "Броненосец, спасен от Бразилския институт по околна среда от пожара в Амазония, Бразилия.", "date": "2019.09.05", "title": "Фотогалерия: Световните снимки на деня - 5 септември"}
{"url": "https://www.dnevnik.bg/sport/2019/09/05/3959444_sled_purviia_si_mach_v_chujbina_sofiia_magpais_gleda/", "text": "                         Търсеният отговор се крие в град Оденсе, където българският отбор \"София магпайс\" изигра първия си мач в чужбина. В приятелски двубой и с резултат без значение тимът допусна поражение с 30:88 от резервите на местния \"Оденсе лайънс\". Срещата беше още една стъпка в развитието на единствения български отбор по австралийски футбол. С пътуването си до Дания в тима отбелязаха ползата от натрупания опит и създадените контакти. \"Успяхме да разберем къде сме и какво трябва да променим, като още един път излизаме на картата на Европа. Ставайки малко по-разпознаваеми, имаме по-добър шанс да привличаме отбори, които да играят срещу нас\", каза пред \"Дневник\" Атанас Кирачин, който участва в организацията на отбора. Именно провеждането на възможно най-много мачове срещу тимове от чужбина е заложено в краткосрочните планове на \"София магпайс\". От отбора все още опипват почвата и вече водят разговори за двубои в България през март и април догодина. \"Почти няма държава в Европа, в която да се играе този спорт и да не сме говорили с поне един отбор, за да ни гостува през пролетта. С някои нещата са почти готови. Единствено трябва да разберем тяхната програма\", каза Кирачин.      Основите на австралийския футбол в България бяха поставени в началото на април, когато \" София магпайс\" се изправи срещу хърватския \"Загреб хоукс\" в кв. Требич . От българския отбор признават, че мачът не е довел до вълна от желаещи да практикуват спорта, но вече има стабилно присъствие на хора в състава. Сега усилията им се насочват към привличането на по-широка публика, като скоро е запланувано провеждането на отворено събитие в София. Отделно тренировките на тима са открити за всеки и се провеждат всяка събота в Южния парк. \"Идеята за есента е да направим събитие, което да бъде насочено към повече хора. Игра с ограничен контакт. Искаме така да се опитаме да запознаем хората, които имат спортна култура\", допълни Кирачин.      Сред амбициите на \"София магпайс\" е да запалят повече ентусиасти в Бургас и Варна за създаването на отбори. Надеждите за бъдещето са за вътрешно първенство с редовни мачове, което би повишило интереса и нивото. Засега обаче отборът върви стъпка по стъпка и не бърза да пришпорва развитието си, осъзнавайки, че се намира едва в началото. Сред важните задачи е регистрирането на \"София магпайс\" като организация, което би улеснило заплануваните дейности.", "date": "2019.09.05", "title": "След първия си мач в чужбина \"София магпайс\" гледа към нови хоризонти"}
{"url": "https://www.dnevnik.bg/video/2019/09/05/3959472_karaiancheva_za_rechta_na_prezidenta_na_mesta_imah/", "text": "В речта на президента не чух нищо ново, той повтаря едни и същи неща, по едни и същи теми, каза днес по \"Нова телевизия\" председателят на Народното събрание Цвета Караянчева, интервюирана в кабинета си. В началото на есенната сесия на парламента вчера  Румен Радев поиска  промяна в начина на управление, като предупреди, че ако това не стане, улицата ще помете статуквото. Веднага след речта  премиерът обяви , че президентът е наговорил маса глупости и не смята да му отговаря. \"На места имах чувство, че говори г-жа Нинова\", уточни днес Караянчева. Според нея няма смисъл в парламента да идва премиерът, при положение че го викат по въпроси, по които по-компетентни са конкретни министри. \"Когато темите касаят общата политика, министър-председателят винаги идва да отговори на въпросите \", защити го Караянчева. По повод предстоящите избори тя припомни, че те са мажоритарни и показват отношението на хората към съответния кмет. \"Не бива да се смесват нещата - дали ГЕРБ ще спечели, или изгуби София с това дали ще бъде началото или краят на това управление. Местните избори ще покажат колко добре са се справили кметовете\", заяви Цвета Караянчева.", "date": "2019.09.05", "title": "Караянчева за речта на президента: На места имах чувството, че говори Нинова"}
{"url": "https://www.dnevnik.bg/video/2019/09/05/3959477_golemiiat_fokus_vurhu_kmetskata_bitka_v_sofiia_e_malko/", "text": "Твърде голям фокус има върху кметската битка в София. По моя лична преценка той е малко измислен, каза днес пред \"Нова телевизия\" заместник-председателят на парламентарната група на ДПС Йордан Цонев. Той каза, че партията ще се бори за един или двама общински съветници в столицата, тъй като до този момент не е имала представители в местния парламент. Коментирайки кандидатурата на Мая Манолова, Цонев каза, че тя има има висок рейтинг като омбудсман, но не е убеден, че той ще се прехвърли върху нея в качеството й на бъдещ кмет. \"Тя беше много добър депутат, беше и много добър омбудсман. Не знам какъв кмет ще бъде. Знам обаче какъв кмет ще бъде Йорданка Фандъкова\", обобщи депутатът от ДПС. Той допълни, че ДПС в момента е в процес на номинации и предстои да се вземе решение дали ще подкрепят Манолова. Коментирайки въпрос за евентуални предсрочни избори, Цонев каза, че големият въпрос е какво ще се прави след тях. \"Проевропейските и пронатовските партии трябва да определят интересите на България. Дошло е време да се промени форматът на властта в България. Искаме всички политически сили да мислят по три пункта – демографска криза, икономическо развитие и образование\", обобщи заместник-председателят на парламентарната група на ДПС.", "date": "2019.09.05", "title": "Големият фокус върху кметската битка в София е малко измислен, смята Цонев"}
{"url": "https://www.dnevnik.bg/analizi/2019/09/05/3959423_deveti_septemvri_nai-goliamata_tragediia_v_novata/", "text": "                         На 5 септември 1944 година Съветският съюз обявява война на България, която дотогава запазва неутралитет в съветско-германския конфликт. Червената армия окупира страната под предлог, че там се укриват германски войски. Но това не отговаря на действителността, доколкото още в края на август, по заповед на правителството на Багрянов, малобройните германски части са принудени да се изтеглят или са обезоръжени, а в българските пристанища са потопени 74 кораба на нацистите. Всъщност драмата за България започва още в края на юли 1944, когато Сталин внезапно спира съветското настъпление пред вратите на Варшава, за да остави нацистите да ликвидират въстанието на антикомунистическата полска съпротива. Съветският лидер пренасочва военните усилия към Балканите, защото се опасява да не бъде изпреварен от англо-американски десант в Гърция, който би осуетил плановете за превръщане на държавите от Централна и Югоизточна Европа в сателити на СССР. На 8 септември съветските войски нахлуват в България, а ден по-късно, по инструкция от Москва, група комунисти и някои офицери от армията, спечелени на страната на комунистите, нахълтват в сградата на военното министерство и се самопровъзгласяват за ново българско правителство. Едва по-късно в страната един подир друг се завръщат Вълко Червенков, Васил Коларов и Георги Димитров, които към този момент са съветски граждани и членуват в болшевишката партия. Американският историк проф. Сирил Блек, който до 1947 година работи в Съюзната контролна комисия в България, посочва, че шефът на тази комисия генерал Бирюзов веднага уволнява 16 висши български офицери, сред които и шефа на българския генерален щаб, след което поставя на мястото им съветски военни. България е въвлечена във войната срещу Германия, а 280-хилядната българска армия незабавно е изпратена на фронта. В България остава една близо 200-хилядна окупационна съветска войска, която на практика няма никаква работа. Съвременници твърдят, че съветските войници масово злочинстват (конфискации, убийства, грабежи, изнасилвания) и в същото време осигуряват комфорт на комунистическо-криминалните \"шпицкоманди\", които избиват дотогавашния елит на държавата. С други думи, българската армия е изпратена да се сражава срещу Вермахта, за да се осъществи по-лесно замисълът на Сталин и Димитров за превръщането на страната в съветски придатък. В съседна Румъния, която е победена във войната, след първоначалните безчинства на съветските войски Букурещ успява да се споразумее със Сталин, че всички реквизирани от окупаторите стоки и услуги ще бъдат съгласувани с румънската страна. Българските комунисти обаче отстъпват пред нестихващите съветски искания за все нови и нови стопански и военни вноски в полза на окупатора, които продължават да бъдат събирани дори и след сключването на мирния договор през 1947. Над половината от произведения в страната брутен вътрешен продукт за периода 1945-1947 година - според повечето съвременни оценки, именно на толкова възлизат разходите, които България е била принудена да направи под формата на храни, златни и валутни резерви, заводи, тютюни, розово масло, ценни метали, всевъзможна техника и услуги. А професор Блек свидетелства, че дори марионетният сталинистки премиер Георги Димитров постоянно е бил наблюдаван от свой безмълвен и анонимен \"съветник\", когото американците подозират като агент на НКВД. Професорът по история в Пловдивския университет Людмил Спасов посочва, че най-страшните катастрофи за България през 20-и век безспорно са Ньойският договор от 1919 и съветското нахлуване през 1944. Вярно, че в Ньой България губи 10% от територията си и изплаща тежки контрибуции, но остава независима и демократична държава със запазени политически, стопански и социални структури. Съвсем друго е положението след съветската окупация, изтъква Спасов. В резултат от тази окупация и от политиката, която в продължение на близо пет десетилетия водят марионетните управници на България, под въпрос се оказва дори самото съществуване на страната върху политическата карта на света. Нека да припомним опитите България да бъде превърната в седма югорепублика, а по-късно и в 16-та съветска република. Случилото се след септември 1944 обрича България на пълен икономически провал (трите фалита на НРБ) и на тотална политическа и военна зависимост от Москва. Нещо повече: като съветски сателит, в случай на нова световна война България би била и ядрена мишена. Професор Калин Янакиев е убеден, че много българи и понастоящем не осъзнават истинския смисъл на случилото се с родината им през втората половина на миналия век. \"Уникалното в инвазията на Кремъл в България е, че за разлика от други окупирани от Съветите страни като Полша, Чехословакия и Унгария, при нас болшевишката агресия до ден-днешен не е получила своето истинско наименование. Моето тълкуване на случилото се е следното: от 1944 до края на 1989 България беше протекторат на СССР. Макар и опитът да бъдем харизани на тази империя да не беше успешен, животът на българите в нейната желязна хватка нямаше нищо общо с понятия като суверенитет и национална независимост. Боя се, че този трагичен период от новата история на страната не е осмислен и до днес. Доказателство за това са постоянно изразяваната от много българи носталгия по соца като някакво чисто нашенско явление и безкрайните спорове как да се преподава на учениците този унизителен и жалък за българската държавност период от новата ни история\", посочва Янакиев. Според него особено цинично за българската национална свяст и самосъзнание е непокътнатото и непоклатимо присъствие на паметниците на съветските окупатори в столицата и в други големи градове. \"Цели три десетилетия след кончината на протектората НРБ така и не се намери политическа сила и политическа воля тези символи на големия ни национален позор най-после да бъдат премахнати\", заключава проф. Янакиев.", "date": "2019.09.05", "title": "Девети септември – най-голямата трагедия в новата българска история"}
{"url": "https://www.dnevnik.bg/analizi/2019/09/05/3959109_kakvo_triabva_da_zaglushi_razgovorut_za_pricheskite/", "text": "                         Профанизирането и принизяването на публичния живот у нас не е процес нито нов, нито започнал с премиера Бойко Борисов, макар той да има особен принос за развитието му. Затова и не будят изненада последните обяснения на министър-председателя, че \"мазна коса\" възпрепятствала Менда Стоянова \"да обясни нещо за бюджета по телевизията\". Така темата за фризьорите и \"фъш-фъш\" (отново по Борисов), която на пръв поглед няма нищо общо с местните избори, се оказа в тясна връзка с обявяването на кандидатурата на Мая Манолова. Затова си има причина. Насочването на публичния разговор към прически или междуличностни отношения, както направи премиерът, спестява задаването на ключови въпроси както на него, така и на заявилата се за негова алтернатива \"в София и страната\" бивша депутатка от БСП. Въпроси, които надхвърлят местните избори, точно каквито изглеждат амбициите на Манолова и стоящите зад нея. Започвайки от важността на обема на косата за една жена, Борисов успя да сведе предизборната кампания до две неща. Едното е опитът надпреварата за кметския пост в София да бъде представена като \"женска битка\". Като похват за неглижиране, това напомня отношението към онези позабравени вече разговори между \"двете каки\" (съдийките Владимира Янева и Румяна Чаналова). Другото са подмятанията, проправили си път някъде между разсъжденията за прически, за това колко много премиерът Борисов е помагал на Мая Манолова.      Така с няколко изречения, които предизвикаха забава сред журналистите, министър-председателят успя да постигне три неща - хем да покаже леко снизходително отношение към кандидат-кметиците, които без прическа не мръдват никъде; хем да сведе битката (още преди евентуалния балотаж) само до двама кандидати – Фандъкова и Манолова; хем да демонстрира колко му е задължена бившата червена депутатка, включително и за кариерата си на омбудсман. Бойко Борисов опита да покаже, че заявяващата се като алтернатива на ГЕРБ в София и \"повеждаща промяна в цялата страна\" Манолова се е радвала на неговата, както и тази на министрите, близост и подкрепа. Тоест, не може да бъде алтернатива, след като му е задължена персонално. И въпреки че най-вероятно разговорът ще поеме в тази посока, нито една от тези теми не е най-съществената. Мая Манолова дължи малко по-различни отговори. На първо място, щом се обявява за алтернатива и носител на промяна, не само за София, а и в цялата страна, уместно би било да каже какво точно възнамерява да променя. И с кое не е съгласна в управлението. Ако Манолова е лице на инициативен комитет \"Промяна за София и България\", вероятно не бива да бъде питана само по столични теми. Гражданите е добре да са информирани за мнението й за геополитическата ориентация на страната. Например, предлага ли продължаване или отмяна на санкциите срещу Русия. Какво мисли за правосъдието, за правомощията на главния прокурор, за избора на наследник на Сотир Цацаров? Какво смята за строителството на АЕЦ \"Белене\"? Има ли мнение за медийната концентрация в България? Или пък не вижда такава концентрация... Възможно ли е депутат от опозиционна партия да е един от най-влиятелните бизнесмени и централна фигура в политиката, бизнеса и медиите? Би ли произнесла отново фразата \"Аз предложих Пеевски\"? Разбира се, всичко това може да звучи суховато на фона на зададения от Борисов тон за услугите и прическите в политиката. Но пък, когато в една европейска държава някой претендира да бъде нечия алтерантива, трябва да е готов да даде отговори на ключови за състоянието на държавата въпроси.", "date": "2019.09.05", "title": "Какво трябва да заглуши разговорът за прическите"}
{"url": "https://www.dnevnik.bg/analizi/2019/09/05/3959021_nap_moje_da_bude_sudena_i_za_manipulirani_lichni_danni/", "text": "                         По двете отправени до НАП искания получихме официални отговори. По същество не са интересни, тъй като като резултат бяха напълно очаквани, но все пак имаше полза от гледна точка на някои изложени твърдения. Първото искане - за доброволно заплащане на обезщетение - естествено е отхвърлено, но съдържа любопитно \"съждение\": \"Понастоящем в Националната агенция за приходите в режим на непрекъсваемост се извършват действия по съпоставяне на записите, които са били неоторизирано достъпени, с реалните бази данни на НАП за евентуални промени или манипулации.\" Каква точно е тази дейност, извършвана в \"режим на непрекъсваемост\", не става ясно... както и какво е отношението й към пробива в системата. за ограничаване вредни последици, бъдеща повишена защита и т.н. Второто искане - за предоставяне на информация за неправомерно достъпените лични данни - също не е удовлетворено. Полученият отговор е до голяма степен безсмислен и съдържа информация от рода на това, че НАП е разработил приложение, от което всеки български гражданин може да провери дали негови лични данни са станали обект на неоторизиран достъп - факт, който е ясен от това, че в отправеното искане сме цитирали дори номера на заявката и във връзка именно с нея питаме кои и какви точно лични данни са били неправомерно достъпени. Настрана от бланкетните фрази, характерни за администрацията, отговорът съдържа и интересна информация - след извършване на съпоставяне на \"над 70 млн. записи на данни, които са били неоторизирано достъпени\" (явно става дума за процедурата, цитирана и в другото писмо), ще бъде въведено в експлоатация \"приложение, чрез което физическите лица могат да получат информация за конкретния тип лични данни, които са били обект на неоторизиран достъп\". Това ще стане до \"няколко седмици\". Остатъкът от писмото не заслужава коментар, доколкото съдържа извинение за случилото се, това, че в НАП се полагат извънредни усилия, както и че на сайта на НАП могат да се намерят отговори на често задавани въпроси. Все още се очаква създаването на приложение, чрез което всяко засегнато лице да може да провери какви негови лични данни са били неоторизирано достъпени. Това означава, че въпреки \"режима на непрекъсваемост\", десетките служители в IT отдела на институцията и целия ресурс, с който разполага приходната администрация, над един месец след инцидента администраторът не е в състояние да уведоми субектите на данни за това кои техни лични данни са предмет на \"изтичането\". Все още се очаква официална информация за предприетите технически и организационни мерки след случилото се. Също толкова неясно е и какви действия са били предприети от НАП като администратор на лични данни преди хакерската атака - имало ли е анализ на риска, какво е констатирал той, кой го е извършил, какви мерки са били предприети, адекватни ли са били те на законодателството и на техническия прогрес и т.н. Вероятно това ще се разкрие в хода на съдебен процес, в случай че НАП обжалва издаденото от Комисията за защита на личните данни наказателно постановление. на НАП за установяване на евентуални промени или манипулации. Тук вече се открива и нова плоскост, на която могат да се търсят причинени вреди - не само източване, а и промени на данни в самите бази данни на НАП, които биха могли да доведат до негативни последици за субектите на данни. Оттук нататък аз ще заведа иск срещу НАП за обезщетение.", "date": "2019.09.05", "title": "Можем да съдим НАП и за манипулирани лични данни след теча"}
{"url": "https://www.dnevnik.bg/sport/2019/09/05/3959447_marsel_hirsher_obiavi_otkazvaneto_si_ot_alpiiskite_ski/", "text": "Рекордьорът по спечелване на Големия кристален глобус в Световната купа по ски алпийски дисциплини Марсел Хиршер обяви края на състезателната си кариера. Австриецът, който спечели за  осми пореден път Световната купа , слага край на кариерата си на едва 30 години. В сряда вечер скиорът от Залцбург обяви, че няма да вземе участие в стартовете през този сезон. Още след края на сезон 2018-19 се появиха спекулации за това, но до момента Хиршер отказваше коментар. \"Днес е денят, в който слагам край на моята състезателна кариера. Мисля, че не е голяма изненада за всички, защото последните седмици бяха много бурни за мен. Имам доста причини, в момента съм на върха и това е правилният момент\", каза Хиршер на пресконференция в Залцбург. Хиршер  завършва с осем големи глобуса, както и по шест в слалома и гигантския слалом. Със своите 20 глобуса той държи първото място по този показател. Австриецът има 7 световни титли, два златни олимпийски медала и общо 67 победи в световната купа.   Единственият мъж с повече победи е легендарният Ингемар Стенмарк с 86. От действащите скиори (мъже или жени) няма друг с повече победи, като само Микаела Шифрин е близо с 60. Отказванет на Хиршер е третото на голяма звезда в последните месеци след това на Линдзи Вон и Аксел Лунд Свиндал. \"Тялото ми усеща умората след 12 години на толкова високо ниво. Това винаги може да е достоен аргумент, но истината е, че искам да напусна като шампион\", каза още Хиршер. Сезонът в Световната купа по ски започва в края на октомври с традиционния гигантски слалом в Зьолден, Австрия.", "date": "2019.09.05", "title": "Марсел Хиршер обяви отказването си от алпийските ски"}
{"url": "https://www.dnevnik.bg/sviat/2019/09/05/3959159_kulturna_agresiia_-_zashto_purviiat_chasten_albanski/", "text": "Тази година церемонията за дипломиране в първия частен албански университет не е същата. Нюйоркският университет в Тирана, уважавано учебно заведение, отбеляза повода необичайно - със специално послание към завършилите от турския президент Реджеп Тайип Ердоган. От август миналата година университетът е турска собственост. При това той бе купен от фондацията \"Маариф\", която мнозина определят като инструмент за политическо влияние на президента,  разказва  \"Болкан инсайт\". В материала става дума за същата фондация, която започна да преследва по целия свят привърженици на живеещия в САЩ проповедник Фетхуллах Гюлен. Някогашният съюзник на Ердоган днес е обвиняван за опита за преврат преди три години,  а всички \"училища на Гюлен\" по света  (частни образователни институции, особено застъпени в развиващи се държави), които Анкара успява да затвори, биват поемани именно от \"Маариф\". Не всички са доволни, че \"Маариф\" разширява присъствието си в Албания, пише \"Болкан инсайт\". Създадената след опита през 2016 г. фондация е единствената, която предлага подкрепено от държавата турско образование в чужбина. Формално (поне това уверява сайтът ѝ) Маариф присъства в 35 държави с общо 294 образователни институции. Повечето от тях са в Южна Азия, Африка и Югоизточна Европа (България е отбелязана единствено като страна, с която \"Маариф\" има \"официални контакти\"). Политика или образование Освен университета в Тирана \"Маариф\" купи още две учебни заведения - основно и гимназия - от същата верига миналата година. Тогава в началото на академичната година турският външен министър Мевлют Чавушоглу дори държа реч, за да отбележи промяната. Фондацията обаче не спря тук. На земеделска земя в предградие на Тирана тя създава и детска градина, за която е обявено, че ще предлага \"истинско обучение на открито\". Този месец ще отвори врати и гимназия в Елбасан, Централна Албания. Критици на Ердоган съзират политически цели - свързани както с Гюлен, така и с образа на Ердоган в чужбина. Цитираният журналист Ермир Ходжа, издател на новинарския сайт Te Sheshi, също заявява, че \"Маариф\" е \"политическа\", а не толкова \"образователна интервенция\". \"Остава да се види дали образованието ще надделее над политиката в тези училища\", казва той.      Първият турски колеж в Албания всъщност е открит още от покойния президент Тургут Йозал през 1993 г. Това е първото частно училище в страната след края на комунизма и предлага образование на албански, английски и турски. \"Зависи от студентите\" Скоро се появяват и други турски училища, чиито учители и администратори са сред последователите на Гюлен. Без \"дори да знаят кой е Гюлен или какъв е духът на организацията му\", представители на албанския елит дават децата си в тези училища заради \"висококачественото образование\", смята Ходжа. Експанзията на \"Маариф\" след опита за преврат следва отказа на Тирана да затвори \"училища на Гюлен\". През юли 2018 г. частно албанско училище публикува съобщение с осъждане на \"турската културна агресия\" с купуването на училища. Фондацията не скрива политическата си ориентация. Опозиционният политик и бивш образователен министър Генц Поло казва, че в страната има строги правила за чуждите училища, включително за светския им характер и западната ориентация, но за прилагането има нужда от политическа воля. \"Зависи от избора на студентите\", смята обаче журналистът Ходжа. \"Те могат да решат да вземат (от \"Маариф\") само учебните познания или и политическия и културен дух на днешна Турция.\"", "date": "2019.09.05", "title": "\"Културна агресия\" - защо Турция купува училища в Албания"}
{"url": "https://www.dnevnik.bg/sviat/2019/09/05/3959041_da_ubiesh_sestra_si_zaradi_snimka_s_budeshtiiat_godenik/", "text": "                         Възмущение по улиците и в социалните мрежи. Многобройни арабски жени протестираха през последните дни на Западния бряг на река Йордан срещу убийството на младата палестинка Исраа Грайеб. Мъже от семейството ѝ на два пъти упражнили над нея тежко физическо насилие. На 22 август младата жена починала от раните си. Демонстрантите заклеймиха бруталното насилие и обстоятелствата, довели до смъртта на жената - превратните разбирания за понятието  \"семейна чест\"  и агресивно налагания  патриархален стил на живот , крепящ се на човеконенавистни традиции. Фатална за Исраа Грайеб се оказва една нейна снимка, която тя публикува в \"Инстаграм\". Редом с нея на снимката се вижда приятелят ѝ, с когото смятала скоро да се сгоди. Публикуването на снимката, преди да е обявен годежът, явно така силно е разгневило семейство Грайеб, че то възлага на двамата ѝ братя да я накажат с бой. Опитвайки се да се отърве от ударите на брат си, Исраа пада от втория етаж на бащиния си дом, в резултат на което получава наранявания по гръбначния стълб. \"Силна съм и искам да живея\" В болницата Исраа направила снимки на раните си и ги публикувала в социалните медии. \"Силна съм и искам да живея, написала тя. Ако нямах силна воля, вече нямаше да съм между живите.\" А после добавила: \"Нека Аллах съди онези, които ме потискаха и раниха.\" С тези съобщения в социалните мрежи младата жена явно разгневява семейството си за втори път, защото брат ѝ заедно с други двама роднини пристигат в болницата и ѝ нанасят нов брутален побой. В крайна сметка младата жена издъхва от раните си на 22 август. Според съобщения в печата семейството на Исраа Грайеб обявило, че не носи отговорност за смъртта ѝ. Тя била починала от сърдечен удар. Палестинската полиция засега не се е произнесла по случая. Палестинската режисьорка на документални филми Имтиаз ал Маграби е убедена, че всяка палестинска жена може да стане жертва на подобно престъпление, казва тя пред \"Дойче веле\". Ал Маграби, която в момента снима филм за  \"убийствата на честта\" , бе отличена за работата си през март 2019 от Арабския женски медиен център. Битката срещу \"убийствата на честта\" В редица арабски страни междувременно се разраства битката срещу т.нар.  убийства на честта . През 2011 парламентът в Ливан отмени един член от Наказателния кодекс (Параграф 562), който позволяваше т.нар. семейни престъпления да получават по-меки наказания. През 2017 този пример бе последван от Тунис и Йордания. От юридическа гледна точка  \"убийствата на честта\"  в Йордания се третират като всяко друго убийство, но на съдиите е дадена възможността да намаляват присъдата с помощта на смекчаващи вината обстоятелства - факт, който правозащитните организации на жените в Йордания остро критикуват. Палестинската автономия също разполага с модерни закони в тази област, но те рядко се прилагат изцяло, казва Имтиаз ал Маграби: \"Палестинското общество е пронизано от стародавни обичаи и религиозни традиции. Те се зачитат много по-стриктно от законите. Тъкмо престъпления, свързани с накърнена чест, нерядко получават доста меки наказания.\" \"Убийства на честта\"  навярно ще има и занапред, твърди социологът Ияд Баргути. Защото понятието \"мъжка чест\" не включва в себе си изискването за \"достойнство, морал и приличие\". Тези неща се изискват единствено от жените. Съответно голяма е готовността да се наказват жени и момичета, които не изпълняват мъжките очаквания, обяснява социологът. Към всичко това се добавя и фактът, че в много арабски общества цари атмосфера на страх и безнадеждност. \"Тези чувства се изливат в  насилие, което често е насочено към жени \", казва Ияд Баргути. Трудните условия за живот са проблем и за мъжете, и за жените. Според Баргути обаче жените страдат двойно по-силно от тази ситуация.", "date": "2019.09.05", "title": "Да убиеш сестра си заради... снимка с бъдещия ѝ годеник"}
{"url": "https://www.dnevnik.bg/razvlechenie/2019/09/05/3959817_snimka_na_denia_princesa_sharlut_trugna_na_uchilishte/", "text": "Четиригодишната принцеса Шарлът, която е четвърта в реда за британския престол, днес тръгна на училище.", "date": "2019.09.05", "title": "Снимка на деня: Принцеса Шарлът тръгна на училище"}
{"url": "https://www.dnevnik.bg/evropa/2019/09/05/3959108_glutka_vuzduh_za_merkel_no_samo_za_niakolko_meseca/", "text": "Консерваторите на германския канцлер Ангела Меркел и техните коалиционни партньори социалдемократи с известно облекчение обърнаха поглед към новите трудности, очертаващи се през следващите месеци, след като в неделя  устояха  на крайнодесен таран  на изборите  в два източни региона. Консервативните християндемократи на Меркел и ГСДП удържаха и останаха най-големите партии съответно в Саксония и Бранденбург, но  пострадаха от прехвърлянето на подкрепа  към крайнодясната \"Алтернатива за Германия\" (АзГ), която се класира втора и в двете провинции. АзГ се възползва от гнева на избирателите заради бежанците и планираното затваряне на въгледобивни мини в бившия комунистически изток, представяйки се като наследник на демонстрантите, довели преди три десетилетия до падането на Берлинската стена. \"И ХДС, и ГСДП претърпяха значителни загуби в двете провинции, но в края на краищата се отърваха с насинено око\", каза Кевин Кьорнер, старши икономист в \"Дойче банк рисърч\" (Deutsche Bank Research). \"За голямата коалиция в Берлин резултатът от изборите в двете провинции вероятно означава глътка въздух.\" Временните неуспехи за ХДС и ГСДП не бяха толкова големи, каквито бяха опасенията, и те възприеха облекчението като знак да представят осезаеми резултати преди есенния преглед на състоянието на националната коалиция в средата на мандата и конгреса на ГСДП през декември. И в Бранденбург, и в Саксония гласуването беше толкова фрагментирано, че тристранни коалиции изглеждат единственият път към мнозинство - напомняне към ХДС и ГСДП, че колкото и да е мъчителен съюзът им на национално равнище, нови избори само биха усложнили нещата. И двете партии са твърдо решени да удвоят усилията си и да постигнат резултати. \"От станалото вчера (в неделя - бел. ред.) научихме, че не е достатъчно да се оплакваме от изборните резултати на АзГ - трябва да сме на терен, трябва да покажем резултати\", каза пред журналисти Мануела Швезиг, една от временните лидери на ГСДП. \"Сега това е работата на голямата коалиция в Берлин.\" Размирици в ГСДП Непосредственият приоритет на правителството е да договори през септември амбициозен пакет за климата - ключова политика, като се има предвид популярността на \"зелените\", втори след консерваторите в национални социологически анкети - и за пътища за подкрепа на икономиката, която  е на ръба на рецесия . Ръководителите от партиите в управляващата коалиция се срещнаха в Берлин в понеделник вечерта, за да набележат непосредствените задачи. След есента съдбата на националната коалиция ще зависи от това кого ГСДП ще избере за нов лидер, а после и от резултата от нейната партийна конференция през декември. След катастрофално представяне на изборите за Европейски парламент през май партията изпадна в смут и много редови членове искат тя да напусне съюза, който подкрепяше Меркел през 10 от 14-е й години на власт, и да се върне в опозиция. Това най-вероятно ще даде знак за края на ерата на Меркел - тя вече се отказа от лидерството на нейната партия ХДС и посочи, че няма да се бори за нов мандат като канцлер - и за вероятно мъчен избор на водещ кандидат. Лидерът на младежкото крило на ГСДП  Кевин Кюнерт , който през 2017 г. агитираше срещу влизане в голямата коалиция, каза, че социалдемократите \"понякога се правим на по-малки, отколкото сме\", управлявайки в коалицията. \"Натискът да напуснем правителството ще продължи да нараства, вероятно достигайки решаващ етап на партийния конгрес през декември\", каза Йозеф Йофе, главен редактор и издател на седмичника \"Цайт\". \"Ако стане така, очаквайте край на правителството на Меркел и предсрочни избори.\"", "date": "2019.09.05", "title": "Глътка въздух за Меркел, но само за няколко месеца"}
{"url": "https://www.dnevnik.bg/sport/2019/09/05/3959461_nadal_prebori_shvarcman_i_kontuziite_za_da_stigne/", "text": "Трикратният шампион от US Open Рафаел Надал се класира за полуфиналите на турнира след трисетова победа над Диего Шварцман 6:4, 7:5, 6:2. Испанецът срещна сериозен отпор от аржентинския си съперник, като освен вдъхновената игра на Шварцман трябваше да се справя и с физическо неразположение. Точно 2 часа и 48 минути бяха нужни на Надал, за да пречупи аржентинеца и да се класира на своя осми полуфинал в Ню Йорк. За трета поредна година той достига до тази фаза на надпреварата. Срещата приключи след полунощ местно време. Общо в турнирите от Големия шлем това е 33-и полуфинал за испанеца. Единствено Роджър Федерер (45) и Новак Джокович (36) имат повече полуфинали от Надал. Испанецът е единственият от голямата тройка, който остана в турнира. От началото на турнира Надал изгуби само един сет, като това се случи в мача от осминафиналите срещу Марин Чилич. В следващата фаза трикратният шампион ще срещне Матео Беретини от Италия. Той спечели драматичен петсетов сблъсък с Гаел Монфис след 3.56 часа. Беретини е първият италианец на полуфинал в Ню Йорк от 42 години насам.   \"Спечелих в последователни сетове, но беше истинско предизвикателство. Поставих себе си в трудна ситуация в мача, Диего беше пълен с увереност и е труден за спиране, разбира се, и аз го улесних. Не мога да скрия удовлетворението си, че се справих с всичко\", каза Надал. \"Това е много важно за мен, всъщност това означава всичко.\" Испанецът уточни, че физическите му проблеми не са сериозни, а са създадени от високата влажност на въздуха в Ню Йорк, които са довели до схващания на ръцете. Двубоят предложи множество обрати, като Надал поведе с 4:0 в първия сет, но след това допусна срив. Шварцман върна двата пробива и изравни до 4:4, но опитът на испанеца си каза думата. Надал взе следващите два гейма и затвори първия сет след близо час игра. Вторият сет също беше белязан от пет пробива. Надал поведе с 5:1 и сервираше, за да поведе с 2:0, но вместо това даде четири поредни гейма на аржентинеца. В критичната сиутация испанецът отново намери най-добрата си игра и пак измъкна два гейма, за да поведе с 2:0. Това сякаш пречупи Шварцман. Аржентинецът опита да се възползва от физическото неразположение на Надал. Испанецът два пъти поиска намеса на физиотерапевт заради проблеми с ръцете, но все пак продължи игра. Резултатът се задържа равен до 2:2, след което Надал взе четири поредни гейма, за да затвори срещата.", "date": "2019.09.05", "title": "Надал пребори Шварцман и контузиите, за да стигне полуфинала на US Open"}
{"url": "https://www.dnevnik.bg/evropa/2019/09/05/3958397_stranen_ljuboven_triugulnik_-_kak_fon_der_laien_shte/", "text": "Докато голяма част от служителите на ЕС си почиваха по плажовете, избраната за председател на Европейската комисия Урсула фон дер Лайен и нейният екип  обмисляха как да разпределят постовете  в бъдещата й администрация, която трябва да заработи на 1 ноември. Сега обаче, след горещото лято, нажежено до червено от  Брекзит ,  италианската криза  и интригите  кой ще ръководи Международния валутен фонд , дипломати и политици се връщат в Брюксел за началото на новия петгодишен политически цикъл с напълно обновено европейско ръководство. \"Политико\" посочва, че Урсула фон дер Лайен обмисля да преразгледа структурата на следващата Европейска комисия. Най-голямата промяна според няколко служители от ЕС, говорили пред изданието, ще бъде засилване на влиянието на зам.-председателите на комисията. Според плана, който в момента се обсъжда, те ще получат пряк достъп до служителите на комисията, а това ще им даде повече правомощия в определянето на законодателство, отколкото имат сега. В отиващата си комисия на Жан-Клод Юнкер дясната му ръка,  бившият генералният секретар Мартин Зелмайер , разработи система, разпределяща различни портфолиа, от енергетика и климат до финанси и цифрова политика, сред петима зам.-председатели, които се предполагаше, че трябва да следят комисарите. Те обаче нямаха директен достъп до служителите на комисията, които работеха по основните аспекти на политиките. Вместо това трябваше да разчитат на малък кръг служители от генералния секретариат. Идеята бе да се балансират правомощията между нови и стари държави членки, големи и малки страни и различни политически групи, но завърши с разочарование и властови сблъсъци. Причината бе, че зам.-председателите често бяха засенчвани от по-силните еврокомисари, които имаха пряк контрол върху политическите отдели. Според  сделката за висшите постове в ЕС,  постигната през юли, холандецът социалист Франс Тимерманс и Маргрете Вестагер, еврокомисарят по конкуренцията от Дания, ще получат зам.-председателски позиции, ще имат повече влияние и ще отговарят за екипи на комисари, работещи по определени проекти. Необходимостта да се преосмисли начинът на функциониране на комисията е резултат от политическите компромиси, които изстреляха Фон дер Лайен от поста германски министър на отбраната до председател на еврокомисията с изненадваща сделка, постигната в последната минута. Тимерманс и Вестагер също бяха кандидати за поста. Високопоставен служител на ЕС нарече създалата се ситуация \"триумвират на председатели\", роден от политическата необходимост да се гарантира мнозинство за политически предложения. Засега не е ясно как Фон дер Лайен (от Европейската народна партия), Вестагер от либералите и социалистът Тимерманс ще споделят властта. \"Не можете да имате трима председатели, но се нуждаете от странен любовен триъгълник\", допълни той. Комисар за демокрацията Според двама служители, цитирани от \"Политико\", Фон дер Лайен е предложила на Вера Йоурова от Чехия, досега еврокомисар по правосъдие, потребители и равенство между половете, пост, свързан с върховенството на закона и близки въпроси като дезинформацията и речта на омразата. Предложението вероятно е част от опитите на Фон дер Лайен да се сближи със страните от Вишеградската четворка – Полша, Унгария, Чехия и Словакия. Някои централноевропейски лидери обвиняват отиващата си комисия, че несправедливо се фокусира върху региона, що се отнася до проверки за върховенството на закона. Според източник Фон дер Лайен иска някой от бивша комунистическа страна от Централна и Източна Европа за тази позиция. Новият пост вероятно ще включва следене на развитието и прилагането на новия механизъм за годишен преглед на върховенството на закона, който бъдещият председател на ЕК обеща да подкрепи, но който може да срещне съпротива от страна на Унгария. Тя заяви, че стои и зад предложението за  обвързване на еврофинансирането  с върховенството на закона. Какво следва За разлика от Съвета на ЕС и Европейския парламент, където членовете се избират пряко, еврокомисарите трябва да следват сложна процедура, за да встъпят в длъжност, отбелязва EUobserver. Фон дер Лайен ще е първата жена, председател на еврокомисията. Тя трябва да заеме поста на 1 ноември 2019 г. за петгодишен мандат с екип от 26 комисари.  Срокът за номинации за еврокомисари изтече  на 26 август, като миналата седмица Италия последна предложи кандидат, а Великобритания заяви, че няма да има представител в ЕК заради Брекзит. Фон дер Лайен вече провежда неформални интервюта с кандидатите. Миналата седмица обаче говорител на еврокомисията заяви, че \"не всеки предложен или интервюиран кандидат ще бъде част от крайния екип, който избраната за председател ще представи в Европейския парламент\". Целта на Фон дер Лайен да има най-малко 13 жени комисари (включително и тя) стана възможна, след като Франция обяви за кандидат Силви Гулар, с което номинираните дами станаха 12. След като и Италия обяви своя кандидат, крайният списък с комисари може да бъде представен в Съвета на ЕС в съгласие с Фон дер Лайен, която след това ще определи портфолио за всеки от тях. Преди да встъпи в длъжност новата Европейска комисия, от 30 септември до 8 октомври Европейският парламент ще проведе публични изслушвания, за да оцени кандидатите. Всеки кандидат ще трябва да премине през тричасово изслушване пред комисията, отговаряща за определеното за него портфолио. При тази процедура може да се стигне до оттегляне на даден кандидат или промяна на портфолиото му. След изслушванията отговорните комисии ще изпратят оценките си на председателя на европарламента Давид Сасоли. Когато приключи процесът, целият \"колеж\" от 27 нови комисари, включително зам.-председателите и върховния представител за външната политика и сигурността, трябва да бъде одобрен от Европейския парламент по време на сесията му през октомври в Страсбург. Ако европарламентът не одобри комисията, трябва да се направят промени, преди да се проведе повторно гласуване. Говорител на ЕС обаче отбеляза, че на практика парламентът не гласува за новата комисия, освен ако няма абсолютна сигурност за успех. \"Ако по време на изслушванията има проблем с приемането на някой кандидат за комисар, промените ще бъдат поискани в този момент\", добави говорител на европарламента. След като парламентът даде одобрението си, Европейският съвет официално ще назначи Европейската комисия с квалифицирано мнозинство – 72% от държавите членки, представляващи най-малко 65% от населението на ЕС. Обикновено месец по-късно всички членове на еврокомисията трябва да положат клетва в Съда на ЕС в Люксембург, обещавайки да спазват договорите на ЕС. Предизвикателствата Влиятелният институт \"Жак Делор\" представи серия от политически инструкции, които биха могли да насочват Фон дер Лайен в решенията й, пише \"Файненшъл таймс\". В тази област Фон дер Лайен обеща много (например въглероден неутралитет на ЕС до 2050 г.) на фона на натиск от страна на евродепутати да постигне резултати. Един от най-сложните въпроси ще е как да се разработи справедлив икономически преход към по-зелен свят. Европейски служители вече обмислят схеми за компенсация, които да гарантират, че най-бедните в обществото няма да са най-губещите от зелените инициативи. Институтът \"Жак Делор\" препоръчва новата комисия да използва по-добре парите за регионална помощ. Никол Кьониг от \"Жак Делор\" смята, че новата комисия ще попадне в капана на външнополитически парадокс – очакванията Европа да действа като глобален играч, съперничещ с Русия, Китай и САЩ, се засилват, но същото важи и за \"вътрешните и международните пречки\" пред тази цел. Един от начините да се преодолеят вътрешните битки за Русия, Украйна, Иран или САЩ е да се трансформира една от редовните срещи на лидерите на ЕС в Европейски съвет по сигурността, фокусиран единствено върху въпроси на външната политика и политиката за сигурност. Разделенията около икономическото управление и фискалната политика се задълбочиха през последните години, а комисията на Юнкер се оказа неспособна да постигне консенсус и мотивите й бяха поставени под въпрос от всички страни. Препоръката на Лукас Гутенберг е, преди да се заеме с реформи, бъдещият председател да възстанови доверието между северните и южните държави членки. Комисията трябва да развие своя собствена ясна и последователна позиция за реформа в еврозоната. Това няма да е лесна задача. В сърцето на проблема са сложните правила на еврозоната за националните бюджети – пакта за стабилност и растеж. Те бяха втвърдени по време на финансовата криза, но тяхната сложност и политическата гъвкавост, използвана от комисията при прилагането им, оставиха всички недоволни. Дипломати признават, че пактът се нуждае от промяна, но това е чувствително упражнение, което може да отвори нови рани заради огромния италиански дълг. Най-трудните преговори на ЕС обикновено са за пари, а часовникът за договарянето на следващия седемгодишен бюдждет на блока тиктака. В тази битка обаче Фон дер Лайен може да бъде само малко повече от наблюдател. Досегашната комисия вече направи предложение, а правителствени служители проведоха стотици часове разговори от май 2018 г. Преговорите изправят интересите на тези, които получават повечето пари от ЕС (под формата на земеделски субсидии и регионална помощ), срещу тези, които \"плащат сметката\". Според института Фон дер Лайен трябва да играе ролята на \"честен посредник\" в разговорите, придържайки се към някои ключови принципи. Основен сред тях е например да се гарантира, че размерът не пада под 1.11% от брутния национален доход на ЕС. Според Еулалия Рубио, научен сътрудник в института, бюджетът ще бъде лакмус за начина, по който бъдещият председател се справя с отношенията между Европейския парламент и държавите членки. Настояване за голям амбициозен бюджет ще демонстрира на нейните критици, че тя не е \"марионетка\" на Европейския съвет и че има пълната легитимност да води комисията въпреки оспорвания процес по номинацията й. Европейска народна партия (9) - Австрия, България, Кипър, Германия, Гърция, Унгария, Ирландия, Латвия, Хърватия Социалисти и демократи (10) - Финландия, Люксембург, Малта, Португалия, Холандия, Румъния, Словакия, Испания, Швеция, Италия \"Обнови Европа\" (5) - Чехия, Дания, Естония, Белгия, Франция Зелени (1) - Литва Европейски консерватори и реформисти (1) - Полша Независими (1) - Словения", "date": "2019.09.05", "title": "Странен любовен триъгълник - как Фон дер Лайен ще реформира еврокомисията"}
{"url": "https://www.dnevnik.bg/video/2019/09/05/3958641_koi_shte_upravliava_evropa_video/", "text": "Три неочаквани лица бяха изстреляни на европейската сцена. С драматична сделка в последната минута Урсула фон дер Лайен, Давид Сасоли и Шарл Мишел се превърнаха в новите лидери на Европейския съюз. Но трудното за тях тепърва предстои. Те ще трябва да оправдаят гласуваното им доверие, да превърнат разделението в Европа в нов баланс и да работят с най-поляризирания в историята Европейски парламент. Вижте повече във видеото на \"Дневник\". Всичко от рубриката \"С две думи\" гледайте  тук .", "date": "2019.09.05", "title": "Кой ще управлява Европа (видео)"}
{"url": "https://www.dnevnik.bg/bulgaria/2019/09/04/3956617_otkus_ot_istoricheski_marshruti_sofiia_na_zdravko/", "text": "                         За проекта на Петров \"Исторически маршрути\", залегнал в основата на книгата, \"Дневник\" разказа  тук  още преди две години. Урбанист по образование, авторът организира културно-познавателни обиколки в центъра на София и разкрива разнообразни факти за архитектурата и историята на фамилни къщи и публични сгради в града. Петров вече е разработил три маршрута – \"Софийски домове\", \"Софийски \"дворци\"\" и \"Женски пазар\", като два от тях са описани и в книгата.      Орлов мост Четирите орела на Орлов мост са разперили криле още през 1891 г., за да бъдат символ на свободата – недалеч от тук са посрещнати софийските заточеници след тяхното завръщане от Диарбекир. Мостът е от голямото чешко архитектурно завещание на София – проектът е на инженер Вацлав Прошек, а в строителството участват и братовчедите Иржи и Йозеф Прошек. Австрийците също допринасят чрез виенската леярна на Рудолф Филип Ваагнер, която произвежда орлите и всички останали метални компоненти. И ако се върнем в далечната 1891 г., то най-дългите ни разходки щяха да свършват именно при новия Орлов мост в края на града. До него вместо Борисовата градина щяхме да видим пепиниерата (разсадник) на швейцареца Даниел Неф – общинският градинар, който постепенно развива разсадника-градина, като използва водите на близката Перловска река. Малко по-рано, през 1889 г., е оформено Рибното езеро, днес познато като Езерото с лилиите. През 1895 г. градината вече е кръстена на престолонаследника княз Борис Търновски. Година по-късно е изграден и бюфетът, около него са наредени маси, а в неделя е имало и музика – градината става все по-любима част от живота на софиянеца. Времето София далеч не е построена като европейска столица за един ден, а напротив, минават много години, докато и последните криволичещи улички от османския период изчезнат по силата на първия градоустройствен план от 1881 г. Точно през годините, когато се гради и открива Орлов мост, кмет е Димитър Петков (от 1888 до 1893 г.), който дава решителен тласък за изпълнението на плана. Енергично, смело и понякога безкомпромисно той защитава прокарването на новите улици през старите квартали и постройки, дори в случаи, когато е трябвало да се разрушат древни църкви. Кривите сокаци и кьорсокаците (задънените улички) отстъпват място на широки булеварди и улици, пресичащи се под прав ъгъл. Или, по думите на Иван Вазов, старата София е изметена от брадвата на Димитър Петков. Братовчедите Прошек Фамилията Прошек не е свързана само с именитите братя пивовари – Иржи и Теодор (останали известни и с българските си имена Георги и Богдан), но и със строителите Вацлав и Йозеф. Четиримата братовчеди са родени край Прага и са синове на трима братя – шивач и двама обущари. А пък знаменитата пивоварна се е намирала на улица \"Сан Стефано\" срещу сградата на БНТ – след малко ще стигнем дотам.", "date": "2019.09.05", "title": "Откъс от \"Исторически маршрути: София\" на Здравко Петров"}
{"url": "https://www.dnevnik.bg/kultura/2019/09/05/3959196_kakvo_e_bulgarskoto_uchastie_na_filmoviia_festival_v/", "text": "Четири филма с българско участие влизат в програмата на филмовия фестивал в Торонто, който започва днес и ще продължи до 15 септември. Три от тях са пълнометражни и игрални, а един е късометражен и анимационен. \"Бащата\" на  Кристина Гроздева и Петър Вълчанов , който взе голямата награда \"Кристален глобус\" на чешкия фестивал Карлови Вари, е включен в програмата \"Съвременно световно кино\". Филмът разказва за изгубилия наскоро съпругата си Васил (Иван Савов), който се сближава със сина си Павел (Иван Бърнев). В същото време Васил вярва, че починалата му съпруга се опитва да се свърже с него. В страницата в интернет на фестивала филмът е описан като \"семейна драма, която се отказва от сладникавостта в полза на приливите и отливите на любовта и на нелеките усилия, които се изискват за поддържането на роднинските връзки\".       В програмата \"Съвременно световно кино\" ще се състои и премиерата на копродукцията на Белгия, Хърватия, Холандия и България \"Босият император\". Драматичната комедия на режисьорите Джесика Удуърт и Петер Бросенс е продължение на \"Белгийският крал\" и разказва за последния белгийски крал, който става император на Нова Европа. Ролята на монарха отново е поверена на Петер ван ден Бегин, а на екрана му партнират дъщерята на Чарли Чарлин - Джералдин, и Удо Кир. В описанието на филма се подчертава, че героите вече са познати на зрителите, но този път политическата обстановка е коренно различна. Продуценти от българска страна са Мира Сталева и Стефан Китанов. Филмът се осъществява с финансовата подкрепа на Националния филмов център. Художник е Сабина Христова, а гримът и прическите са на Петя Симеонова.      Премиера на фестивала ще има и анимационният филм на Теодор Ушев по романа на Георги Господинов \"Физика на тъгата\". Той има две версии: на френски и на английски език, като  английската версия е озвучена от актьора Доналд Съдърланд . Филмът е късометражен и неговата продължителност е 27 минути. В страницата в интернет на фестивала \"Физика на тъгата\" е определен като \"сага за мечтите на детето и нещата, за които съжалява възрастният\". Анотацията посочва и че това е първият напълно анимиран филм, който използва енкаустика (восъчна живопис ).  През 2017 г. за анимацията си \"Сляпата Вайша\" (отново в сътрудничество между него и Господинов )  Ушев беше номиниран за \"Оскар\" . Филмът е финансиран от европейския канал \"Арте\" и Националния филмов борд на Канада.      След като откри програмата \"Хоризонти\" на фестивала във Венеция, германско-българската продукция \"Кръвта на пеликана\" на Катрин Гебе с български копродуцент \"Мирамар филм\" е селектирана в програмата Special Presentations в Торонто. В драмата се разказва за треньорката на полицейски коне Вибке и нейните взаимоотношения с двете й дъщери, осиновени в България. В техните образи влизат две български деца: 7-годишната Катерина Липовска и 11-годишната Аделия Оклепо. В \"Кръвта на пеликана\" режисьорът на филма Катрин Гебе се занимава с нелека тема - детската психология. Филмът е подкрепен от телевизионния канал ARTE, Хамбургския филмов фонд, Националния филмов център и международния фонд \"Евроимаж\". От българска страна продуцент е \"Мирамар филм\" (\"Дзифт\",\"LOVE.NET\", \"Вездесъщият\").", "date": "2019.09.05", "title": "Какво е българското участие на филмовия фестивал в Торонто"}
{"url": "https://www.dnevnik.bg/hrana_i_napitki/2019/09/05/3937147_koi_e_georgi_boikovski/", "text": "                         Георги Бойковски е шеф-готвач и собственик на ресторант \"Кармаре\", София. Дипломирал се е в университета за шеф-готвачи Sant Pol de Mar в Жирона, недалече от Барселона. След това завършил и легендарния EspaiSucre в Барселона – уникална школа за ресторантско сладкарство и първи в света ресторант за десерти, създаден от Жорди Бутрон и Шано Сагер. След завършването става sous chef на EspaiSucre, а след това е работил върху десертите в барселонския аутлет на братята Рока, ресторант RocaMoo с една звезда \"Мишлен\". Радикалният авангардист Давид Муньос го назначава в двузвездния по онова време DiverXo в Мадрид, без да го познава и без интервю, само по препоръка на Жорди Бутрон. Вдъхновението му идва от всичко, което го заобикаля и канализира енергията му в творчество. Вкусовете, които изследва и преоткрива, променят самия него и възприятията му и така борави с динамична и много органолептична библиотека. Готвенето олицетворява и отразява същността му, а за кого готви не е от решаващо значение, защото винаги го прави с любов. Любимата му подправка е черен кардамон. Загадъчността, която идва от опушения вкус, добавя мистика в ястията му и ги прави дълбоки и многолики.", "date": "2019.09.05", "title": "Кой е Георги Бойковски"}
{"url": "https://www.dnevnik.bg/evropa/2019/09/05/3959462_brekzit_bez_sdelka_velikobritaniia_niama_da_spre/", "text": "Британското правителство се отказа от  плановете си да сложи край  на свободата на движение на гражданите на Европейския съюз веднага  след евентуален Брекзит без сделка , предадоха \"Франс прес\" и \"Ройтерс\", цитирани от БТА. Те ще получат временно разрешение да останат във Великобритания за срок от три години, съобщи министерството на вътрешните работи. Гражданите на страните от Европейската икономическа зона, която включва ЕС, Исландия, Лихтенщайн и Норвегия, плюс тези на Швейцария, които се установят в Обединеното кралство от Брекзит до края на 2020 г., ще могат да получат статут на временен имигрант за срок от три години. Целта на тази инициатива е да \"гарантира на компаниите сигурността, че ще могат да набират и запазват своя персонал след Брекзит\", обясни министерството в комюнике, според което ще се кандидатства \"по проста процедура в интернет\". Кратките престои във Великобритания няма да бъдат засегнати. Към 15 август над 1 милион европейци вече са получили статут на постоянно пребиваващ, за да могат да продължат да живеят в страната след Брекзит. В началото на миналия месец британският премиер Борис Джонсън обяви проект за ускорено издаване на визи с цел привличане на \"най-добрите мозъци\", което да позволи на Великобритания да \"продължи да бъде научна суперсила\" след излизането си от ЕС. Джонсън обеща да защити права на европейските граждани, установили се във Великобритания, за да могат да продължат да живеят там дори при Брекзит без сделка. Би Би Си отбелязва, че правителството се надяваше напълно да сложи край на свободното движение на граждани на ЕС при Брекзит без сделка. Междувременно вчера Британският парламент гласува с 329 на 300 гласа на второ и 327 на 299 гласа на трето четене  да забрани хаотичното излизане  от ЕС. Резултатът бе предизвестен, след като преди това депутатите поеха контрола над Камарата на общините и премиерът Борис Джонсън загуби мнозинството си от 1 човек. Гражданите на ЕС, които вече живеят във Великобритания, имат време до 31 декември следващата година, за да кандидатстват за статут за  уседналост .", "date": "2019.09.05", "title": "Брекзит без сделка: Великобритания няма да спре веднага свободното движение на хора от ЕС"}
{"url": "https://www.dnevnik.bg/hrana_i_napitki/2019/09/05/3937156_snejanka_s_mereng_ot_kiselo_mliako_katuk_i_krokmach/", "text": "                         Всичко се завъртя около желанието ми да работя с видовете ферментации на млякото, които са различни от познатото кисело мляко, но също така са много традиционни за нашите земи. Добавих меренга от кисело мляко за подсилване киселиността, хрупкавостта и атрактивния вид на салатата. Рецептата е измерена в грамове за улеснение. За снежанката обелете краставицата и отстранете семките. Обелките и семките запазете за соса. Нарежете двата вида краставица на брюноаз – 0.5 х 0.5 см. Счукайте чесъна със солта в хаванче. Нарежете копъра на ситно. Смесете всичко и овкусете със зехтин, сол и черен пипер. За емулсията от копър почистете копъра от дръжките, бланширайте го и го охладете в ледена вода, изцедете и пасирайте в термомикс за 1.5 минути на максимална скорост. Прецедете през super bag и с ръчен пасатор довършете емулсията. За сока от краставица пасирайте краставица и дръжките на копъра със сокоизстисквачка, овкусете със сол и зехтин, прецедете и текстуризирайте с ксантан. За меренга от кисело мляко пасирайте млякото с албумина с помощта на ръчен пасатор, след което сложете сместа в Kitchen Aid, като по средата на разбиването прибавяте сместа от захар и ксантан. Когато е готов меренгът, го разстелете върху силпат килимче на слой с дебелина 0.5 см. Поръсете с копъра, чесъна и натрошените орехи и дехитратирайте за 4 часа на 60 ̊C. Приберете и съхранявайте в херметически затворен контейнер със силикагел. За да презентирате, позиционирайте салатата леко вляво от центъра на чинията, създавайки височина, прибавете натрошените орехи и декорирайте с връхчета копър и чесън. Сипете супата отдясно. Поставете три парчета меренг, създавайки движение, прибавете \"лио\" киселото мляко и завършете с емулсията от копър между парчетата меренг. 50 г катък 50 г крокмач 100 г цедено кисело мляко 5 г чесън 2 г листа от копър 50 г прясна краставица 50 г кисела краставица 20 г зехтин 1.5 г сол 0.02 г черен пипер 10 г листа копър 100 г вода 0.5 г сол 5 г зехтин 1 г соев лецитин 100 г краставица 10 г дръжки от копър 0.5 г сол 2 г зехтин 0.2 г ксантан 220 г прясно мляко 25 г албумин на прах 20 г захар 0.3 г ксантан 100 г лиофилизирано кисело мляко 1 г дехидратиран копър 1 г дехидратиран ферментирал чесън карамелизирани орехи 0.5 г лимонена киселина Лиофилизирано кисело мляко с пукаща захар Връхчета копър Солено-пикантни карамелизирани орехи Микрорастения Копър на прах", "date": "2019.09.05", "title": "Снежанка с меренг от кисело мляко, катък и крокмач"}
{"url": "https://www.dnevnik.bg/sviat/2019/09/05/3959475_iran_se_otkaza_ot_oshte_zaduljeniia_po_iadrenata_sdelka/", "text": "Иранският президент Хасан Рохани обяви, че утре страната му ще спре да изпълнява трета група свои задължения по международното споразумение за ядрената ѝ програма, предадоха световните агенции. Иран ще се откаже от всички ограничения на изследванията и разработките за нуждите си в областта на обогатяването на уран. Той по-конкретно ще започне да разработва центрофуги с по-голям капацитет за обогатяване на уран, обяви иранският президент по държавната телевизия снощи, представяйки \"третия етап\" от плана. Съгласно ядрената сделка със световните сили от 2015 г. Иран получи право да запази ограничени количества центрофуги от първо поколение в два ядрени реактора, припомня \"Ройтерс\". Иранският президент подчерта, че страната му ще спре в петък да изпълнява трета група свои задължения, тъй като \"ние не постигнахме резултата, който искахме\" в рамките на подетата наскоро от Франция дипломатическа инициатива за спасяване на споразумението. Малко по-рано специалният пратеник на САЩ за Иран Брайън Хук изключи отменянето на действието на каквито и да било американски санкции с цел улесняване на отпускането на кредитна линия на Иран в рамките на френската инициатива, отбелязва \"Франс прес\". Вчера Рохани даде на европейските сили още 60 дни, за да спасят ядреното споразумение. Бъдещето на сделката се оказа под въпрос през май миналата година, когато САЩ се оттеглиха от нея, след което наложиха отново санкции на Иран, по-конкретно срещу износа на петрол - ключов сектор на иранската икономика. На 8 май тази година иранският президент обяви, че страната му ще спре да изпълнява поетапно своите задължения по споразумението, ако останалите държави по него не я защитят от американските санкции. Оттогава Иран повиши своите запаси от обогатен уран над разрешения от сделката праг от 300 килограма и започна да обогатява уран над позволеното от нея равнище от 3.67 процента.", "date": "2019.09.05", "title": "Иран се отказа от още задължения по ядрената сделка"}
{"url": "https://www.dnevnik.bg/evropa/2019/09/05/3959468_specialist_po_migraciiata_zamenia_salvini_v_novoto/", "text": "Специалист по миграционна политика ще наследи крайнодесния лидер Матео Салвини като вътрешен министър в  новата проевропейска коалиция на Италия , предаде \"Гардиън\". Лучана Ламорджезе, на 38 години, ветеран в министерството на вътрешните работи, през последните години отговаряше за планирането в бежанските центрове и центровете за прием на мигранти в Северна Италия и е позната с това, че насърчава събития и политики за интеграция. Назначаването й трябва да бележи край на ерата на  Салвини , чиито твърди мерки срещу миграцията включваха затваряне на италианските пристанища за спасителни кораби на неправителствени организации и прекратяване на ключови защити за търсещите убежище. Проевропейски икономист за финансов министър Коалицията на премиера Джузепе Конте между лявоцентристката Демократическа партия и антисистемнто Движение \"Пет звезди\" включва също така Роберто Гуалтиери, влиятелен член на Демократическата партия в Европейския парламент, който ще е министър на икономиката. Въпреки че Италия имаше трудни отношения с Брюксел и едва избегна наказателна процедура за прекомерен дефицит, Гуалтиери ще бъде в предните редици, за да преговаря за допълнителни средства за бюджета за 2020 г., отбелязва \"Франс прес\", цитирана от БТА. От 2014 г. той заема стратегическия пост председател на Комисията по икономически и парични въпроси в европарламента, където настояваше за поредица от финансови реформи, целящи да подсилят стабилността на еврозоната при евентуална криза. Гуалтииери също така присъстваше често на срещи на европейските министри на финансите и следеше отблизо случващото се в еврозоната, най-вече по време на гръцката криза през 2015 г. \"Той добре познава европейските институции и начина, по който функционират. Италианците бяха много ясни при техния прочит на бюджетните правила на ЕС и Гуалтиери е много добре запознат с границите на тези правила. Голям коз е да имаш някого с подобен опит\", каза пред \"Франс прес\" европейски източник, пожелал анонимност. Назначаването му ще бъде прието положително както от Брюксел, така и от международните институции. Отношенията с досегашната популистка коалиция често бяха обтегнати, най-вече с бившия вицепремиер Матео Салвини, който редовно атакуваше Европейската комисия. Очаква се днес новото правителство, в което лидерът на \"Пет звезди\" Луиджи ди Майо ще бъде външен министър, да положи клетва. По време на коалиционните преговори Демократическата партия многократно поиска от \"Пет звезди\" да изостави миграционните политики на предишното правителство, в което бе партията на Салвини \"Лига\". Ключов бе отказът от изготвения от Салвини указ за конфискуване на спасителни лодки на неправителствени организации и за глоби за плавателните съдове, които транспортират мигранти до Италия без разрешение.      Грациано Делрио, лидер на Демократическата партия в долната камара на парламента, каза в сряда, че в политическата програма на правителството ще бъде включен нов закон за имиграцията. Новите министри ще трябва да спечелят вотове на доверие в двете камари на парламента следващата седмица. В правителството \"Пет звезди\" ще има 10 министри, Демократическата партия – девет, а един (в здравното министерство) ще е за малката крайнолява група \"Свободни и равни\", която също ще участва в коалицията, посочва \"Политико\". Ламорджезе, която ще е една от седемте жени в правителството, е без политическа принадлежност.", "date": "2019.09.05", "title": "Специалист по миграцията заменя Салвини в новото италианско правителство"}
{"url": "https://www.dnevnik.bg/skorost/suveti_predi_put/2019/09/05/3959482_cialata_tehnika_za_kontrol_na_skorostta_shte_e_po/", "text": "Цялата техника на Пътна полиция за контрол на скоростта, която е изправна, ще е по пътищата през трите почивни дни около 6 септември, съобщи днес главен инспектор Илия Георгиев от Пътна полиция пред представители на медиите. Става въпрос за около 200 мобилни камери. Той уточни, че освен за скорост ще се извършват и проверки за употребата на алкохол и наркотици. Днес следобед и утре сутрин, както и в неделя, контролът ще е основно по магистралите и първокласните пътища. Георгиев каза, че през миналата година за същия период са установени 7600 превишения на скоростта. По традиция днес от 16 до 20 часа ще бъде спряно движението на камиони с обща маса над 12.5 тона. Ограничението ще е в сила и в неделя следобед, но от 14 до 20 часа. На местата с ремонти на магистралите, където това е възможно, ще се обособят по две ленти за движение в по-натоварените посоки. Остава затворено платното в посока Кулата на магистрала \"Струма\" край Дупница заради пожара, който увреди моста в района. Превозните средства с маса, по-голяма от 12 т, включително и автобусите, пътуващи към Кулата, ще се отбиват от автомагистрала \"Струма\" при пътен възел \"Долна Диканя\", ще преминават по път Е-79 и при пътен възел \"Бобошево\" ще се връщат на магистралата. За пътуващите към София отбиването по път Е-79 ще става при пътен възел \"Бобошево\", а качването на магистралата ще бъде при пътен възел \"Дупница север\". Тапи се очакват и на магистрала \"Хемус\", където продължават ремонтно-възставителните работи на съоръженията при 19-и км (виадукт \"Потоп\"), 36-и и 37-и километър, както и на тръбата за София на тунел \"Витиня\". Алтернативен маршрут на \"Хемус\" в посока Монтана и Видин е проходът \"Петрохан\" и Искърското дефиле, а в посока Варна - пътят София - Ботевград.", "date": "2019.09.05", "title": "Цялата техника за контрол на скоростта ще е по пътищата за празниците"}
{"url": "https://www.dnevnik.bg/sport/2019/09/05/3959453_fotogaleriia_neveroiatnata_kariera_na_gospodin/", "text": "След 12 сезона в Световната купа по ски алпийски дисциплини австриецът   на състезателната си кариера. На 30 години носителят на Големия кристален глобус за последните осем сезона спира и отстъпва мястото на следващите. С невероятния си стил австриецът си спечели прякора Господин Съвършенство.", "date": "2019.09.05", "title": "Фотогалерия: Невероятната кариера на Господин Съвършенство"}
{"url": "https://www.dnevnik.bg/sviat/2019/09/05/3959484_uraganut_dorian_opustoshi_bahamite_i_se_nasochva_kum/", "text": "Ураганът \"Дориан\", който опустоши Бахамските острови, преди да се насочи на север покрай Югоизточното крайбрежие на САЩ, отново е набрал сила и вече е от трета категория по петстепенната скала на Сафир-Симпсън. Това съобщи американската метеорологична служба, цитирана от \"Франс прес\". Към 6 ч. българско време \"Дориан\" се е намирал на около 170 км южно от град Чарлстън, щата Южна Каролина, и се придвижва с 11 км/ч. Скоростта на съпътстващите ветрове достига 185 км/ч. По-рано ураганът причини смъртта на най-малко 20 души на Бахамските острови. Премиерът на островите Хюбърт Минис нарече бурята \"една от най-големите национални кризи в историята на страната\". Когато \"Дориан\" удари Бахамите, скоростта на ветровете му достигаше 298 км/ч, отбелязва Би Би Си. Най-силно засегнати са островите Абако и Голяма Бахама. Възможно е броят на жертвите да се увеличи, докато спасителните екипи търсят оцелели. Според жителка на град Марш Харбър на Абако на много места там \"нищо не е останало\", а паникьосани жители разграбват, каквото намерят. Друг жител обяснява, че водата е стигнала \"до врата\" му и е останала на това равнище \"два или три часа\". В Южна Каролина губернаторът Хенри Макмастър каза пред репортери, че \"времето (за евакуация) изтича\". Според Националния център е възможно крайбрежието на щата да се окаже под вода с повишаване на нивото до 2.4 м над морското равнище. Защо Тръмп говори за Алабама Президентът на САЩ Доналд Тръмп продължава да упорства, че щатът Алабама е сериозно заплашен от \"Дориан\", въпреки че метеоролозите твърдят противното, предаде \"Асошиейтед прес\". На брифинг в Овалния кабинет в Белия дом вчера Тръмп показа карта на американския Национален център за наблюдение на ураганите, на която е показано, че ураганът може да премине над Флорида. На картата имаше нарисуван на ръка полукръг, загатващ, че част от Алабама също е изложена на риск. В неделя Тръмп написа в \"Туитър\", че Алабама наред със Северна и Южна Каролина, както и Джорджия, \"най-вероятно ще бъде ударена (много) по-тежко от очакваното\". В отговор метеорологичната служба на Алабама туитна: \"В Алабама #Дориан НЯМА да има никакво въздействие. Повтаряме, никакво въздействие от урагана #Дориан няма да бъде усетено в цяла Алабама. Системата ще остане прекалено далеч на изток.\" Тръмп обаче продължи да настоява, че Алабама може да пострада от \"Дориан\". Вчера президентът на САЩ не обясни кой е направил на ръка промяната на картата, която той представи в Белия дом. \"Силата на духа\" Мариан Уилямсън - претендентка за номинацията на демократите за президентските избори през ноември догодина, която на практика няма никакви шансове - пък увери, че ураганът \"Дориан\" може да бъде отблъснат със \"силата на духа\", предаде \"Франс прес\", цитирана от БТА. \"Бахамите, Флорида, Джорджия, Каролините... Да се молим за всички. Нека милиони от нас видят, че отклоняването на \"Дориан\" от крайбрежието не е идея на луди, а използване по положителен начин на силата на духа\", написа в \"Туитър\" Уилямсън, която е успешна писателка и активистка.      След това тя призова за \"две минути молитва, извикване на образи, медитация за тези, които са на пътя на бурята\". Впоследствие Уилямсън изтри този туит, но той бе препостнат от други потребители.", "date": "2019.09.05", "title": "Ураганът \"Дориан\" опустоши Бахамите и се насочва към САЩ (видео)"}
{"url": "https://www.dnevnik.bg/intervju/2019/09/05/3959466_prof_georgi_markov_istoriiata_ne_triabva_da_se/", "text": "                         На днешния ден - 5 септември 1944 г., СССР обявява война на България, което ще предопредели последвалите главоломно събития, на първо място навлизането на Червената армия в България на 8 септември 1944, последвано от преврата на 9 септември, който сваля правителството на Константин Муравиев, съставено от представители на Земеделския съюз, Демократическата партия и безпартийни и просъществувало само една седмица. Войната е обявена чрез нота, връчена от съветския посланик в София Яковлев на министър-председателя и външен министър Муравиев вечерта на 5 септември. Текстът на  нотата  бе за първи път публикуван за масовите читатели през 2013 г. от сайта desebg.com и в този документ не фигурират квалификации за политическия режим в Царство България от рода на фашизъм, нацизъм и подобни, което да аргументира като цел на обявяването на войната \"освобождаване от фашизма и нацизма\" на България. Липсата на военна логика в обявяването на тази война бе за първи път в демократичната история на България посочено от държавен орган официално в  декларацията на Министерството на външните работи,  което разбуни страсти у нас и предизвика  реакции  в руската преса и сред неправителствени научни кръгове в Русия.  Реакция на държавно ниво  бе изразена само от посолството на Русия, но като удивление от българската декларация, без опровергаване на изложените конкретни факти. На редовния брифинг в сряда на говорителя на руското Външно министерство Мария Захарова темата не е коментирана. А историческите факти, извън оценките им, изложени в декларацията на МВнР ,няма как да бъдат оспорени: Към септември 1944 Царство България има демократично формирано правителство; статут на неутралитет, обявен още в края на август от предишното правителство на Багрянов; правителството на Муравиев е вече взело решение за обявяване война на Германия, чието изпълнение се бави от военния министър Иван Маринов (удостоен след войната със съветски орден); дипломатическите отношения със СССР са запазени; българска войска не е участвала на Източния фронт , единствена впрочем от съюзниците на Германия. Съюзничеството с Третия райх не може да бъде априорно основание за обявяване на война на невоюваща държава, смятат военни историци. Още повече че чрез съюзничеството без военно участие, бе избягната окупацията на България от нацистка Германия и е запазен известен суверенитет във вземането на решения, което направи възможно и спасяването на българските евреи вътре в страната, посочи преди година в предаването \"История.бг\" по БНТ акад. Георги Марков. Съждение, което се приема за ерес в политическите кръгове, робуващи докрай на клишета, формирани обаче и на Изток, и на Запад след сблъсъка и разгрома на Хитлер, не и преди това. ----------------------------- По повод 15-ата годишнина от 10 ноември Институтът по история на БАН организира конференция, на която учените историци подложиха на задълбочен анализ постиженията и проблемите на българската историография след освобождаването й от идеологическите догми. Научните съобщения и докладите на специалистите ще бъдат издадени в сборник, който ще бъде готов чак през пролетта на 2005 г. За този първи по рода си научен форум на историците след демократичните промени и за натрупаните митове в историята на България през ХХ век разговаряме с проф. Георги Марков, който за трети мандат (от 1993 г.) е директор на Института по история на БАН.Проф. Марков е специалист по нова и съвременна история на България. Първата му дисертация на тема \"Българо-германските отношения през 1931 - 1939 г.\", защитена през 1977 г., е известна и с това, че е съумял да избегне понятията \"монархофашизъм\" и \"фашистко правителство\" и да защити убеждението си, че те нямат място в научните трудове по история на България. Докторската му дисертация е на тема \"България в балканските войни - 1912-1913 г.\" и е написана в ново време, през 1992 г. - Целта на форума беше да видим как обществено-политическите промени повлияха и на развитието на хуманитарната наука история. Защото до 1989 г. историята беше обществено-политическа наука, в която се прилагаше принципът на бащата на съветската историография Михаил Покровски, според който историята е политика, обърната към миналото. След 1989 г. решихме да направим историята точна наука. Впрочем има спорове дали историята е точна наука и дори дали въобще е наука. Аргументът на опонентите е \"колко пъти ще я пренаписваме тази история\". Затова в моя доклад аз разглеждам проблема така: историята не трябва да се пренаписва с идването на поредната политическа сила на власт, а трябва да се преосмисли. Това означава, че историята трябва веднъж завинаги да престане да бъде слугиня на политиката, както беше до 1989 г. Целта на научната общност днес трябва да бъде да върнем доверието в историческата наука, като оборим вкорененото мнение, че историята се пренаписва според силните на деня. Точно в този преход от 15 години според мен се направи много историята да се превърне в хуманитарна наука. Има за съжаление и неточни историци, които поизложиха \"занаята\", но това не означава, че историята не е точна наука. - Не, поне не винаги. Но трябва да си даваме сметка, че историческата истина е една мечта на историка. Целта на добросъвестният учен е да се приближи да обективната истина. - Не забравяйте, че всеки човек е обременен с минало, а историкът е обременен и от епохата, която изследва. Някои колеги направиха добросъвестни усилия да преодолеят въз основа на достъпните вече архиви свои заключения, писани до 1989 г. Но не е възможно изцяло да се откажеш от нещата, които си твърдял, и да се пребоядисаш. Това е и борба със себи си. Нека да уточним, че става дума не толкова за старата, средновековната и възрожденската ни история, в които и преди 1989 г. въпреки политизирането събитията се интерпретираха по-обективно. Проблемът е в новата и най-новата, наречена съвременна, история. И този проблем се видя с все сила навръх 9 септември в Народното събрание, където депутатите се караха цял ден за оценката на това събитие. - Защото не съм очаквал, че 15 години след промените може да се води спор какво е 9 септември 1944 - революция или преврат. - За една нощ не се прави революция, а само държавен преврат - това написах още преди 12 години в моята книга \"Парола Сабя - заговорите и превратите на Военния съюз 1919 - 1936 г.\". В заключителната глава пиша за деветосептемврийския държавен преврат, който е извършен от същите дейци от 9 юни 1923 г. и 19 май 1934 г. - Дамян Велчев и Кимон Георгиев и други по-неизвестни. Деветосептемврийският държавен преврат обаче изигра впоследствие роля на смяна на системата - стопанска, политическа и всякаква друга. Тоест това не беше превратът от 9 юни 1923 г., който събори правителството на Стамболийски, нито от 19 май 1934 г., въпреки че тогава се забраниха политическите партии и се разтури Народното събрание. Историкът не трябва да търси крайностите, а да обясни, че този преврат от 9 септември 1944 г., с решаващата помощ на стъпилата вече в България Червена армия на 8 септември, слага началото на дългосрочните последствия от 45 години. Всъщност събитието е 8 септември, всички други събития се предрешават от нахлуването на Червената армия. Аз наистина бях безкрайно учуден, че може още да се спори за тези неща, че някои дори поискаха да се възстанови 9 септември като национален празник. Не може да се възстанови за национален празник победата в една дългогодишна кръвопролитна гражданска война. Това е празник само на победителите, на една само част от българите. За разлика от 6 септември 1885 г. (Съединението на България) и 22 септември 1907 г. (обявяването на независимостта). - Надеждата ми е в младите колеги, които не са предубедени. Историците, които са вече на години, продължават да спорят по някои възлови събития на ХХ век. Например по така нареченото Войнишко въстание от 1918 г. Сега завърших книгата си за Първата световна война и в нея го наричам открито метеж. Какво означава войската на една държава да вдига бунт срещу собственото си правителство и да превзема Главната квартира в Кюстендил? Самият Димитър Благоев не приема Войнишкото въстание и заявява на земеделците: \"Вие да не искате да докарате и сръбски и гръцки войски в София!\" Тъй като към оня момент според Солунското примирие от 29 септември 1918 г., когато метежниците са при Владая и Княжево, ние сме окупирани само от англо-френски и италиански войски, но не и от съседите. Или да вземем Септемврийското въстание, което Благоев пак осъжда. Септемрийското въстание е резултат от амбицията на Коминтерна чрез младите тогава Васил Коларов и Георги Димитров да докаже, че още има революционна вълна в Европа, и за целта подбужда две въстания: едното в Хамбург на Ернст Телман, което също е обречено, другото в България. И понеже \"младата вълна\" (Димитров и Коларов - б.р.) знаят, че Благоев няма да се съгласи на такава авантюра, изобщо не са го уведомили. А двамата коминтерновци вместо да заминат за Старозагорско да започват въстанието, което са прокламирали, отиват близо до границата с Югославия, за да могат да избягат. И от Виена излизат с възванието,, известно от учебниците - \"Горе главите, славни борци\", \"Въстанието издълба дълбоката бразда\", \"Започва гражданска война\" и т.н. Вярно! Но кой я причинява тази гражданска война? И защо през 1924 г. БКП като секция на коминтерна решава на Витошката конференция да готви ново въоръжено въстание? - Атентатът през 1925 г. в катедралата \"Света Неделя\" е трябвало да бъде сигналът за новото въоръжено въстание. На 16 април, на Велики четвъртък, навръх Великден, да изтребиш 150 души и 500 ранени - това го няма никъде в световната история. В отговор министърът на войната ген. Вълков заявява, че \"срещу червения терор на болшевишката агентура в България може да се устои само с бял терор\". Последствията са трагични - избити са други 450 българи, покрай сухото изгаря и мокрото, жертви стават Гео Милев и редица интелектуалци. Не можем да оправдаем нито червения, нито белия терор. Но преди 1989 г. историята наблягаше само на последствията от априлския атентат, които се изчерпваха с контрамерките на властта. -Да. Станке Димитров е отговарял за атентата, той се среща с тях във Виена, после в Москва. Вярно е, че Коларов в последния момент пише писмо в смисъл \"Недейте, не сме готови за въстание\". Но, забележете, той не е против атентата, а за отлагането му, понеже още не е подготвено въстанието. - Дълго време се премълчаваха някои неща. Преди няколко години в института получихме писмо от нашето посолство в Прага по повод една паметна плоча с името на Благоев върху сграда, в която някога се е състоял конгрес на Втория интернационал (социалдемократическото международно сдружение - б.р.). Сградата била в процес на приватизация и от посолството ме питат какво да правят с плочата. Отговорих им: в никакъв случай да не се маха, но да се промени надписът в съответствие с историческата истина. И вместо \"основател на БКП\", да се изпише \"един от основателите на Българската работническа социалдемократическа партия - 1891 г.\" И бях много радостен като видях миналата година в Прага, че чехите като културен народ са запазили барелефа върху фасадата на приватизирания хотел. Ако бях някой по-краен \"демократ\", щях да им кажа: \"хайде стига с тоя Благоев и с тези основатели\". - През 1943 г. Сталин заявява \"стига с тоя коминтерн, моята армия настъпва към Средна Европа, от утре да ви няма\" И назначава Георги Димитров за завеждащ международния отдел на ВКП-б (Всерусийска комунистическа партия-болшевики - б.р.), като такъв той остава в Москва до 1946 г. И дори част от коредспонденцията на Димитров с дейци на компартията в България е на руски език. - Документите осветяват личностите понякога от неподозиран ъгъл и очертават различията между хора, които иначе принадлежат на близки каузи. Благоев е разсъдлив и отговорен, Димитров е ярко изграден коминтерновски типаж. Знаел е езици, включително и немски е владеел добре. Различен е през септември 1923 г. в България, друг е през 1933 г. в Лайпциг на процеса, където показва характер и интелигентност, за разлика от другите подсъдими - двама българи и един германец. Имал е любовница германка, което се оказва спасителен факт, тъй като в нощта на опожаряването на Райхстага той е бил с тази жена и това е алибито му пред съда. След 1933 г. обаче Сталин го прави генерален секретар на коминтерна и свой послушник, буквално го смазва, той се алкохолизира и претърпява нелицеприятна еволюция. - Ами защото от него се вижда, че при ареста му са намерени суми в различни валути, скъпи тютюни, въобще неща, неприсъщи за вожда и учителя, който трябва да има героична биография и никаква друга. Ето ги митовете на историята. Не е достатъчно героично съдът да оправдае един революционер заради желязното алиби на любовната среща, затова и то се премълчаваше в учебниците. А той просто заслужава биографията на човека, политика и комуниста, не на иконата, каквато не е. В историята не трябва да има преднамерено рушене на митове, но не бива и да се премълчават факти. Историята трябва да ги поднася такива, каквито са, заедно с обективната оценка за тях, а не такава, каквато ни се иска вчера, днес или утре. - Фактите сочат, че при подготовката на първото посещение на цар Борис ІІІ в Германия през есента на 1933 г. той отказва дипломатично, но твърдо. \" Не мога да осъществя посещението си, когато трима мои сънародници са изправени пред германския съд.\" И посещава Германия едва след като Димитров и другите двама българи са освободени - през април 1934 г. Самият Димитров казва по-късно пред българския пълномощен министър в Берлин проф. Димитър Михалчев: аз знаех, че царят е направил дипломатически постъпки за мен. Това също се премълчаваше. Има и други любопитни неща. Когато Херман Гьоринг посещава София през май 1935 г., маршрутът на кортежа от летището, което тогава е било на Божурище, е минал по заобиколен път по изричното настояване на цар Борис, за да се избегне Коньовица. В работническия квартал са многобройните горещи привърженици на Димитров, а Гьоринг е свързан с процеса в Лайпциг и не било изключено да се създадат проблеми на кортежа. Виждате колко тънко е съобразявал царят, макар че не е било негова работа да ги мисли тези неща, а на директора на полицията. - Ами изобщо не го употребих понятието, защото то е измислено. Не употребявах и \"фашистко правителство\", пишех \"българско правителство\". Редакторът-цензор задраскваше \"българско\" и пишеше \"фашистко\", аз го уверявах, че историята е наука, той ми напомняше за пленумите, аз му говорех за историческа истина, той хем се съгласяваше, хем се страхуваше за поста си... И така - трудно, с търпение, с убеждаване... Сега някои казват - демокрацията няма да нахрани децата ми. Но ученият, интелектуалецът знае, че няма по-голямо удовлетворение от това да знаеш, че спокойно можеш да изследваш и оценяваш историческите събития... За да има фашизъм, трябва да има тоталитарна партия на власт начело с вожд, слята с държавата. Е, питам, коя е била тази тоталитарна партия, нали все пак трябва да я назовем? Да не говорим, че след 1934 г. партиите са и забранени. А кой е бил фюрерът? Да не би да е Борис ІІІ, който не е можел даже да се похвали с някакъв особен дар-слово? По случай 25-годишнината от възцаряването му издават събраните му речи през периода и те се събират в една съвсем тънка книжчица - няма достолепни томове, няма представителност, за голямо разочарование на издателите. Имало е някакви профашистки организации, но не можем да наречем фашистко управлението на държава, която спасява своите евреи, разбира се, с участието на граждански организации, на творческите съюзи, на църквата. Да не говорим, че нито Александър Цанков, нито Богдан Филов са се смятали фашисти, така ги определят техните опоненти. - Струва ми се, че все още има - и около земеделското управление, и около личността на Стамболийски. До 1989 г. БЗНС беше секция на БКП и поради това в историческата литература управлението на БЗНС през 1920 - 1923 г. се определяше като връх на буржоазната демокрация. Всъщност то е съсловно управление, което Стамболийски теоретизира със своите принципи: в България мнозинството е селячеството, то трябва да управлява държавата и да господства над останалите. Така селяните са противопоставени на другите съсловия. Вярно е, че селяните са мнозинство, но от името на селячеството започва да управлява една земеделска върхушка. Равнището на администрацията рязко спада, така наречените дружбаши завземат местната власт, след това и изпълнителната, влизат в конфликт с университета, с църквата, с офицерството. Не случайно офицерите създават военен съюз по времето на Стамболийски. - Всъщност отношението към военните е голямата грешка на Стамболийски - той решава да използва клаузите на Ньойския диктат, за да извърши чистка в офицерството и да формира верен на оранжевата партия офицерски корпус. Офицерите, които са преминали през три войни и дотогава патриотизмът им не е бил поставян от никого под съмнение, не могат да преживеят унижението. Стамболийски настоява и да се замени постепенно малката (в резултат на Ньойския договор) доброволческа армия с т. нар. оранжева гвардия, която постепенно се превръща в неотговорна сила, извършва погроми над останалите партии, над редакции на вестници... Междувременно той влиза в конфликт с интелектуалците, с комунистите, с всички, макар че партийната история криеше, че често е ругаел комунистите в Народното събрание. Другата голяма грешка на Стамболийски е по националния въпрос. Той тръгва на сближение с Белград, загърбва македонския въпрос, подписва се Нишката спогодба от март 1923 г., с която е поет ангажиментът да бъдат преследвани четите на ВМРО и от двете страни на границата, тоест той се сблъсква и с освободителното движение и ВМРО му издава смъртна присъда. През пролетта на 1923 г. променя избирателния закон, за да получи огромно мнозинство в парламента, заявява,че ще управлява най-малко още 20 години и заминава на вилата си в Славовица да пише проект за промени на конституцията. И когато сутринта след преврата на 9 юни го събуждат военните - един ротмистър с ескадрон отива в Славовица и му съобщава, че вече не е министър-председател, Стамболийски въобще не може да повярва. Това е илюстрация на самозабравата във властта. Държавата се е плъзгала закономерно към преврата, вождът не е забелязал. Кой на този свят може да свали земеделското правителство? Разбира се, Стамболийски извършва и реформи - аграрна реформа на едрото земевладение, осъществява и оригиналната си идея за трудовата повинност, тъй като България тогава според клаузите на Ньой няма право да държи армия. Но големият грях на Стамболийски е неговата съсловна власт, която освен че се корумпира поради липсата на контрол, прилага по същество класово-партийния критерий на комунистите. Тоест бидейки антикомунист, той прилага комунистическите принципи, като заменя пролетарския авангард със селячеството. То е авангардът, но аз съм този, който ще води селячеството, това е кредото му. Зедно с една върхушка около него. Има и нещо, което упорито се криеше: при обиска във вилата на Стамболийски след арестуването му е намерена различна валута на стойност 6 млн. лв. Той обяснява, че парите са предназначени за външнополитическа пропаганда... В село Славовица... Вярно е, че Стамболийски е бил много силна и ярка личност, изключително популярен сред селячеството. Но личностите и събитията от историята не бива да се разглеждат в черно-бяло. Например Александър Цанков, който през юни 1923 г. приема искането на Вълков за ликвидирането на Стамболийски, по-късно през 1943 г. като депутат се включва без колебание в подписката срещу депортирането на евреите, инициирана в парламента от подпредседателя Димитър Пешев... - Защото земеделският съюз е граден на съсловен принцип и като партия на вожда. След обезглавяването на партия от такъв тип тя неминуемо се разпада на групи. Партиите не бива да си създават икони. Днес организациите, наследници на онзи БЗНС, не могат да се съберат дори в деня на годишнината от убийството на Стамболийски. - Една чета от ВМРО е само физическият извършител на убийството. Но съдбата на Стамболийски е решена от т. нар. конвент, и то главно от трима души: генерал (тогава полковник) Иван Вълков, който е председател на Военния съюз, Александър Цанков, министър-председател, и Христо Калфов, министър на външните работи. Вълков настоява, че Стамболийски е прекалено популярен сред селячеството, за да бъде оставен жив. Борис ІІІ няма пръст, напротив - когато Стамболийски се опитва да избяга, той се стреми да стигне до царския чифлик Кричим, за да се спаси. Значи той самият е бил сигурен, че царят няма пръст в преврата. - Не, то беше мъдро премислено и добре изпълнено. Съветският външен министър Молотов казал на Парижката мирна конференция през 1946 г.: Българи, бъдете спокойни, вашите граници ще останат непокътнати. Смешно, защото истината е, че трайното връщане на Южна Добруджа е принос на цар Борис ІІІ. Той се е поучил от горчивия опит на баща си, от печалния максимализъм на цар Фердинанд. Бащата и синът са много различни и като човешки характери, и като държавници. Борис ІІІ, който е минал през три войни, и то като съвсем млад, си е давал сметка, че трябва да се ръководи от една минимална и една максимална програма за национално обединение. Той започва от минималната - с Южна Добруджа и с излаза на Западна Тракия. Затова през лятото на 1940 г., когато Румъния е притисната от СССР, който си връща Бесарабия, когато Унгария настоява за цяла Трансилвания, царят казва: сега е времето да си възвърнем Южна Добруджа, не цялата, а само Южна Добруджа в границите от 1912 г. И използва натиска на Германия над Румъния, за да отстъпят румънците за Добруджа. От друга страна, когато румънците отстъпват с договора от Крайова от 7 септември 1940 г., царят казва: ние трябва да се презастраховаме. И по дипломатически път осигурява признаването на договора от Великобритания, САЩ и дори от СССР. По тази причина на Парижката мирна конференция изобщо не става дума да се посяга на Южна Добруджа. Докато връщането на Трансилвания на унгарците се провали. Те настояваха за цяла Трансилвания, Румъния отказа и се стигна до т. нар. Виенски арбитраж с посредничеството на външните министри на Германия и Италия Рибентроп и граф Чано, които преподписват този арбитраж и Унгария получава Северна Трансилвания, Румъния запазва Южна. Обаче след Техеран 1943 г. Тримата Големи (Сталин, Рузвелт и Чърчил - б.р.) казват: където има подписи на Германия и Италия, те са невалидни. И нещастните унгарци загубиха и Северна Трансилвания, та днес два милиона унгарци живеят под румънска власт. Докато нашата Южна Добруджа остава непокътната - защото договорът е признат още при сключването му от бъдещите победителки. А не понеже Молотов или някой друг се бил застъпил на Парижката мирна конференция. Така че връщането на Южна Добруджа е заслуга на изключителната прозорливост и умереност на Борис ІІІ. Между другото царят понася през 1940 г. много остри нападки у нас - и в Народното събрание, и във вестниците, че не е върнал цяла Добруджа с арбитраж. Оказа се прав - ако беше послушал критиците си, щяхме да я загубим. Всъщност цар Борис ІІІ не е вярвал в победата на Германия. В спомените си един от съветниците му - Петър Морфов, осъден по-късно на дълги години затвор, пише, че на 22 юни 1941 г., когато идва новината, че Хитлер е обявил война на Съветския съюз, в двореца в София се възцарява погребална атмосфера. Царят си дава сметка, че над страната ни надвисват съдбоносни изпитания, и от този момент нататък една цел става жизненоважна: да бъде опазена България от разгарящия се световен пожар. Цар Фердинанд не би постъпил така (като при връщането на Южна Добруджа - б.р.)през Първата световна война - той иска всичко, целите му са винаги максималистични и никакви други. Толкова битки и победи и накрая съкрушение в Ньой в 1919 г. Докато Борис ІІІ е умерен и далновиден. Например в хода на преговорите за Южна Добруджа от Москва подхвърлят на Борис ІІІ въдица за максимална териториална изгода и обща граница със СССР при устието на Дунав. Не ни трябва обща граница с големия славянски брат - отвръща кротко Борис ІІІ. Ето я разликата между него и цар Фердинанд - синът не се хвърля на голямото, а действа мъдро и мисли за \"след войната\". Той заслужава да бъде реабилитиран като голям български държавник и смятам, че това вече се направи. - Поведението на българските комунисти се определя от коминтерна. До сключването на пакта Рибентроп-Молотов на 23 август 1939 г. коминтернът осъждаше германския националсоциализъм като главния враг на световното работническо и комунистическо движение. След таза дата спира пропагандата срещу германския враг и започва кампания срещу англо-френския империализъм, който запалил Втората световна война. Затоплянето на отношенията между Хитлер и Сталин се отразява и в България в дейността на комунистическата партия. На 1 март 1941 г., когато сключваме пакта с Германия и 350-хилядна германска армия преминава през България, за да нападне Гърция и Югославия, няма спукана и една гума на германски камион, няма и един комунист да излезе да протестира или да саботира. Защото на 25 ноември 1940 г. главният секретар на съветското външно министерство Аркадий Соболев пристига в София и прави предложение на цар Борис ІІІ да се сключи пакт за дружба и взаимопомощ със СССР. Любопитното е, че СССР ни предлага и разширение на България в Източна и Югозападна Тракия. Царят отказва, за което дълги години след това го нападаха, че не е приел ръката на Сталин, понеже тя щяла да попречи на Хитлер да навлезе в България. Наивно! Това не можеше да спре Хитлер, той вече беше решил да предприеме операция на Балканите, за да помогне на Мусолини, който търпеше поражения от гърците. Германската армия щеше просто да ни прегази и окупира, както направи с Югославия. Югославия също се беше присъединила към Тристранния пакт, но когато скъса отношенията, последва жестока окупация. - Няма го оригиналът, макар че и преди 10 ноември са писани дисертации за тази прочута Соболева акция. По време на окупацията след 9 септември 1944 г. съветските органи за сигурност прибират редица документи от българските архиви и сега те се намират в Москва в Особой архив. Направихме постъпки преди десетина години да си го вземем, но отговор няма. Соболевото предложение е засекретено, понеже засягало трети страни. Само че тогавашният главен секретар на нашето външно министерство Димитър Шишманов, той е син на проф. Иван Шишманов, е направил препис, та благодарение на него разполагаме с всички точки на предложението. Интересното е, че след като цар Борис отказва на Соболев, съветската легация взема само шест точки от предложението и ги дава на дейци на комунистическата партия, те ги печатат на позиви и ги хвърлят по улиците. Но в позивите липсват другите шест точки от общо 12-те, от които може да се подразбере евентуално защо царят отхвърля благодетелния жест. Що се отнася до антифашистката съпротива на нашата комунистическа партия, едва на 24 юни 1941 г., а не при присъединяването на България към тристранния пакт на 1 март същата година, идва директивата на коминтерна за разгаряне на съпротива в тила на Вермахта. - Би трябвало Главно управление на архивите да ги изиска. Най-престижно е въпросът да се задвижи на правителствено ниво по съответния ред, както направи унгарското правителство. В Москва са били отведени не само регентите (княз Кирил, проф. Богдан Филов и ген. Никола Михов - б.р.), а и всички министър-председатели и всички началници на Генералния щаб на войската от 1941 до 1944 г. - това също се премълчаваше. Според спомените на Константин Муравиев (премиер на последното правителство преди 9 септември, който оцелява след присъдата на т. нар. народен съд) българските политици не са били изтезавани, държани са във вила близо до Москва, сравнително цивилизовано са разпитвании. Това придава на стенограмите от разпитите още по-голяма ценност като документи за онези събития. Мястото на тези документи е в България. - За да говорим за антифашистка съпротива, първото условие е държавата да е окупирана от фашистка Германия. След разгрома на Франция например голистите правят веднага \"Свободна Франция\" и започват съпротива срещу германската окупация. Но Френската комунистическа партия чака директивата на коминтерна на 22 юни 1941 г. Същото става и в Полша - Армия Крайова започва веднага съпротива, а комунистическата партия и там чака коминтерна. Съпротивата на нашата комунистическа партия е специфична, защото България не е окупирана държава: директивата на коминтерна е не за въоръжена борба, а за въоръжено въстание, което да помогнело на отстъпващата все още тогава - в началото на войната, Червена армия. Какво въстание, когато България е обединена, селяните орат и сеят земята си и няма никаква революционна ситуация! От Москва изпращат подводничари и парашутисти, и то в съветски униформи със съветски автомати и някои от тях са заловени от самото население - ето какви неща сътворяват коминтерновските стратези на измислените революции. Затова по-късно, на 1 юни 1944 г., тогавашният министър-председател Иван Багрянов предлага на Добри Търпешев - главнокомандващ на НОВА (т.нар. Народноосвободителна въстаническа армия): Дайте да се разберем, нека да подпишем едно споразумение, вие заемете някои райони в планините, стойте там, ние няма да ви притесняваме, а вие няма да нападате мандрите по селата и гарите. И Търпешев е бил склонен, което също се премълчава, тъй като и партизаните не са били в цветущо положение. Но веднага по радио \"Христо Ботев\" се обажда Георги Димитров: Кой е Багрянов, един пореден фашист, борбата трябва да продължи! Целта е била да се поддържа вътрешен фронт в страната, който да предизвика нахлуването на Съветската армия. И на 5 септември 1944 г. СССР обявява едностранно война на България. А България единствена от съюзниците на Третия райх не скъса дипломатическите си отношения със СССР. Пак единствена от съюзниците на Третия райх не изпрати армия на Източния фронт. Не само това - България не изпрати и доброволчески легион по германските фронтове, каквито изпратиха дори окупирани държави. - Натискът е бил голям. За войска на Източния фронт Борис ІІІ удържа, като развива пред Хитлер тезата, че България ще играе ролята на стража на Балканите, тъй като акоТурция се намеси, ние ще сме прикриващ фронт. Царят вади, разбира се, и русофилската карта - че народът трудно ще бъде убеден за такава стъпка. Тогава Рибентроп настоява доброволчески легион от българи да бъде изпратен в помощ на фелдмаршал Ромел в Северна Африка. Там ще се биете с англичаните и няма да пострадат русофилските чувства на българите - йезуитствал Рибентроп. В Берлин знаели от своята легация в София, че у нас имало подадени около 2500 молби от младежи, готови да се бият като доброволци \"за България\" навсякъде по света. \"Те са млади и зелени, не знаят какво е война, с нищо няма да допринесат за победата\", увъртал царят. -Обявяването на война на САЩ и Англия на 20 декември 1941 г. Причината е жестокият натиск на Хитлер. И, вероятно, степенуването от страна на царя на кои искания трябва да удържи на всяка цена, тъй като очевидно е смятал, че на всичко няма да може да се устои. Макар и наричана символична от българските дипломати, каквато е всъщност от наша страна обявената война на САЩ и Англия, тя е ползвана впоследствие като аргумент срещу България. Когато Тримата Големи започват дележа на Европа, Чърчил проявява специфичния си гений. Той впрочем винаги е знаел, че без Сталин не може да разгроми Хитлер. Но Сталин иска своята цена и Чърчил и Рузвелт я плащат. Чърчил е казвал успокоително, не на Сталин, разбира се: тъй или иначе, рано или късно, комунизмът ще падне. Позна, но за чия сметка? Наистина е гениален - те спечелиха както Втората световна война с помощта на Сталин, така и студената война. Но за сметка на народите на Източна и Югоизточна Европа. - Такава преценка е трудно да се направи. Може би подобна хипотеза може да се преценява само като една алтернатива, нищо повече. - Предимно се пишат от университетски преподаватели и учителите ги наричат професорските учебници, защото някои части от тях са трудно разбираеми. Според мен вече не толкова колегите пишат постарому като до 1989 г., но за по-удобно някои неща все още се премълчават. Например пише се за партизанското движение през 1941 - 1944 г., а след това пък ги няма горяните. - В навечерието на деветосептемврийския преврат Антон Югон се среща с главния военен конспиратор по превратите Дамян Велчев. Като запасен полковник от армията Велчев казва на Югов: Ние даваме за акцията (Военният съюз не употребява думата преврат нито през 1923, нито през 1934, нито на 9 септември) толкова войскови части, какво предлагате вие? И Антон Югов отговаря: Ние разполагаме с около 14 хиляди души. Това е твърдението на Антон Югов, но в бройката той включва и ятаци, и помагачи, тоест далеч не само въоръжените бойци. Впоследствие на всеки девети септември броят им лека полека набъбваше и стигна, мисля, до 200 хиляди. - Наистина е феномен в европейската история и това се признава не само у нас, но и в чужбина. Според мен това е историческият парадокс, който трудно може да бъде обяснен в момента на случването му. Кой преди двайсетина години е можел да повярва, че синът на цар Борис ІІІ не само ще се завърне от изгнаничество, но и ще управлява? Това не можеше да се предвиди от историка, но като че ли има някаква историческа логика. В историята има и закономерности, има и случайности. Според мен това не е случайно. Но бъдещият историк ще го обясни.", "date": "2019.09.05", "title": "Проф. Георги Марков: Историята не трябва да се пренаписва, а да се преосмисля"}
{"url": "https://www.dnevnik.bg/citat_na_deniia/2019/09/05/3959494_citat_na_denia_manolova_obicha_da_se_pravi_na_jertva/", "text": " Това каза днес пред Би Ти Ви председателят на парламентарната група на ГЕРБ Даниела Дариткова. По-рано днес Манолова обяви , че не дължи на Борисов и ГЕРБ избора си за омбудсман. Дариткова обяви, че е очаквала Манолова да се кандидатира за кмет, и припомни, че преди шест месеца тя е сменила адресната си регистрация и вече е жител на София, за да отговаря на изискването на закона. Тя изрази надежда, че бившият омбудсман ще е \"толкова практически дейна и полезна\" и като кмет, ако софиянци я изберат. \"Винаги сме били коректни към нея и сме й давали възможност да представи инициативите си\", допълни тя.", "date": "2019.09.05", "title": "Цитат на деня: Манолова обича да се прави на жертва"}
{"url": "https://www.dnevnik.bg/politika/2019/09/05/3959488_okonchatelno_civilen_shte_moje_da_oglavi_voennoto/", "text": "Мнозинството в парламента преодоля  ветото на президента Румен Радев  върху законовите промени, които дават възможност цивилно лице да оглави Служба \"Военна информация\" като алтернатива на досегашното изискване това да е военнослужещ. За повторното приемане на законовопректа гласуваха 134 депутати, против бяха 57, а шестима се въздържаха.  Против бяха единствено депутатите от БСП, според които така службата ще бъде политизирана. Сред мотивите, с които държавният глава възразява срещу възможността службата да бъде оглавявана и от цивилен, е необходимата екпертиза, която ръководителят трябва да има (още четете  тук) . Преди два месеца директорът на \"Военна информация\" Пламен Ангелов подаде рапорт за напускане и бе освободен след обвинение, че е издавал нерегламентиран достъп до класифицирана информация. По неофициална информация и според намеци от страна на зам.-председателя на Народното събрание Веселин Марешки по време на дебата днес Ангелов ще бъде наследен от сегашния си заместник Янко Златанов, който е работил в ДАНС и МВР, но не е военен.", "date": "2019.09.05", "title": "Окончателно цивилен ще може да оглави военното разузнаване"}
{"url": "https://www.dnevnik.bg/bulgaria/2019/09/05/3959512_cacarov_i_geshev_iskat_da_si_sutrudnichat_s/", "text": "Главният прокурор Сотир Цацаров и неговият заместник Иван Гешев и единствен кандидат за нов главен прокурор се срещнали с ръководството на Асоциацията на банките в България, съобщава пресецентърът на прокуратурата. В срещата участвали председателят на управителния съвет на асоциацията Петър Андронов, главен изпълнителен директор на ОББ АД, и Виолина Маринова, главен изпълнителен директор на Банка ДСК. С двамата били обсъдени възможностите за сътрудничество между прокуратурата и Асоциацията за противодействие срещу новите финансови и киберпрестъпления, както и създаването на механизъм за бърз обмен на информация при сигнали за нарушения на закона. Не се посочва за какви престъпления става дума и в какво ще се изразява сътрудничеството. Наскоро Банка ДСК бе глобена от Комисията за защита на личните данни с 1 млн. лв., след като бяха откраднати лични данни на нейни клиенти, взимали кредити. ", "date": "2019.09.05", "title": "Цацаров и Гешев искат да си сътрудничат с асоциацията на банките"}
{"url": "https://www.dnevnik.bg/kultura/2019/09/05/3958547_predi_instalaciiata_na_miastoto_na_mavzoleia_venelin/", "text": "Четиридесет картини и част от емблематичните фигури-обекти на българския визуален артист Венелин Шурелов ще бъдат представени в неговата първа самостоятелна изложба в Париж \"Ротации\" (Rotations). Събитието на 19 септември ще открие есенния сезон на Българския културен институт във Франция тази есен. Сценографът и преподавател в магистърската програма \"Дигитални изкуства\" на Националната художествена академия е автор и на дигиталната  инсталация \"Един човек\" , която през февруари тази година спечели конкурса на програма \"Навън\" на дирекция \"Култура\" на Столичната община и трябваше да бъде монтирана временно на мястото на бившия мавзолей на Георги Димитров в София до началото на лятото. Според последната информация от нейния автор се очаква тя да се появи там най-късно в началото на ноември, след като получи и последното одобрение от Направление \"Архитектура и градоустройство\".      Пред \"Дневник\" Шурелов обясни: \"Административни спънки няма, има административни процедури. Те са сложни и отнемат много време. Въоръжил съм се с търпение и гледам на това като резултат от демократичното колективно желание на гражданското общество всичко да е по правилата. Очевидно администрацията натрупа много негативен опит и се стреми да избегне всяка уязвимост, като и да подобри работата си\", коментира авторът и допълва: \"Един човек\", изглежда, ще даде своя скромен принос в тези процеси, надявам се в положителен за всички план. Очаквам монтажа на металната конструкция с екраните да стане най-късно в началото на ноември, а работата с програмистите ще допълва в крачка неговите образ и функции.\" Дотогава художникът ще се фокусира и върху първата си самостоятелна изложба в Париж. \"Изложбата включва серия от 40 рисунки в малък формат. Правени са това лято, специално по повод представянето в Българския културен институт в Париж.\" Защо е решил да направи тази крачка артистът обяснява така: \"От известно време се загнезди идеята, че моите странни обекти и пърформанси могат да имат още едно ниво на присъствие. Помислих си, че в тях има идеи и образи, които някак егоистично са затворени в проекти, които рядко могат да бъдат видени, и потърсих варианти за допълнителното им съществуване.\" Темата на изложбата \"Ротации\" е свързана с някои от последните му проекти \"Ротор\" и \"Перипатетик\". \"Сам се изненадах какъв забавен и любопитен повод могат да бъдат те за рисуване. В изображенията смесвам различни техники, колажирам, принтирам, драскам и добавям спомени и съдържание, което е оставало по периферията на оригиналния проект\", разказва още Шурелов.", "date": "2019.09.05", "title": "Преди фигурата на мястото на мавзолея Венелин Шурелов открива изложба в Париж"}
{"url": "https://www.dnevnik.bg/politika/2019/09/05/3959520_bsp_ochakva_nepriiatna_i_kompromatna_predizborna/", "text": "БСП очаква предизборната кампания за местните избори да е неприятна и компроматна, каза днес лидерът на партията Корнелия Нинова пред журналисти след регистрацията в ЦИК за местните избори, предаде агенция \"Фокус\". Тя уточни, че очакванията и са формирани на база отношението към Мая Манолова до момента. По-рано днес  Манолова обяви , че предизборната кампания ще е тежка, агресивна, пълна с компромати и опити за натиск. За евентуална подкрепа на Мая Манолова БСП ще решава на градската конференция на 11 септември и на Национален съвет на 15 септември, уточни Нинова. Тя не скри, че Манолова има най-много номинации в София. \"Продължават да я номинират\", каза още Нинова. На въпрос дали има други номинации за кмет на София лидерът на БСП отговори, че има и много други.      На местните избори БСП се явява с надежда и вяра, че може да се промени моделът на управление в общините, посочи още Нинова, след подаването на документите за регистрация. Тя не скри, че това няма да е лесно. Нинова припомни, че до момента партията има одобрени 161 кандидати за кметове. \"Продължаваме. Има много богата палитра от кандидати. Потвърждаваме досегашните си успешни кметове\", допълни лидерът на БСП.      Като новост Нинова посочи, че на много места общинските структури издигат местните авторитетни личности, около които се обединява само БСП. Крайният срок за подаване на заявление за регистрация в ЦИК на партиите и коалициите, които искат да участват в изборите, е 17 часа на 11 септември 2019 г. До момента от по-сериозните играчи документи подадоха  ГЕРБ ,  \"Демократична България\" , СДС и други.", "date": "2019.09.05", "title": "БСП очаква неприятна и компроматна предизборна кампания"}
{"url": "https://www.dnevnik.bg/politika/2019/09/05/3959511_diana_kovacheva_shte_dovurshi_mandata_na_manolova_kato/", "text": "След като Мая Манолова подаде оставка като омбудсман на четвъртата година от мандата си, за да се кандидатира за кмет на София, заместникът й Диана Ковачева ще бъде обществен зашитник през следващата година. Мандатът изтича на 20 октомври 2020 г. Днес Ковачева положи клетва в Народното събрание, след като председателят му Цвета Караянчева обяви, че оставката на Манолова се счита за приета след прочитането на искането й да бъде освободена от парламентарната трибуна. 'Ще бъда там, където са проблемите на гражданите и има нарушени права\", каза Ковачева пред депутатите днес. Преди да бъде избрана за зам.-омбудсман, Диана Ковачева е била правосъден министър в първия кабинет на Бойко Борисов.", "date": "2019.09.05", "title": "Диана Ковачева ще довърши мандата на Манолова като омбудсман"}
{"url": "https://www.dnevnik.bg/biznes/2019/09/05/3959516_ikonomikata_raste_s_35_do_kraia_na_juni/", "text": "През второто тримесечие на годината икономиката на България е нараснала с 3.5% в сравнение със същия период на миналата година. това показват изгладените данни на Националния статистически институт. Оповестените през август  показаха по-малък ръст  - от 3.3%. През април-юни брутният вътрешен продукт е 29.1 млрд. лв. по текущи цени. Преизчислен в евро, на човек от населението се падат 2128 евро. Растежът на икономиката спрямо първото тримесечие на годината е 0.8%, показват още сезонно изгладените данни. По предварителни данни произведеният брутен вътрешен продукт през второто тримесечие възлиза на 29.1 млрд. лв. по текущи цени. На човек от населението се падат 4162 лв. от стойностния обем на показателя.  Създадената от отраслите на националната икономика брутна добавена стойност възлиза на 25 млрд. лв. по текущи цени.  През периода относителният дял на аграрния сектор в добавената стойност на икономиката се увеличава незначително - с 0.1 процентни пункта. Индустриалният сектор намалява относителния си дял с 1.5 процентни пункта до 28.2%. Относителният дял на добавената стойност, реализирана от дейностите в сферата на услугите, се увеличава до ниво от 68.1% при 66.7% през съответния период на предходната година.", "date": "2019.09.05", "title": "Икономиката расте с 3.5% до края на юни"}
{"url": "https://www.dnevnik.bg/politika/2019/09/05/3959465_pravila_sum_greshki_zastavala_sum_zad_kauzi_okazali_se/", "text": "По повод аферата \"Костинброд\" Манолова обяви, че пак би постъпила по същия начин, ако има сигнал, че се готви манипулация на изборите. \"Това, което направих, е да подам сигнал. Моят сигнал се потвърди. Не аз говорих в деня за размисъл\", допълни бившият омбудсман. Манолова каза, че влиза в добро настроение в битка за кмет на София, като очаква тя да е тежка, агресивна, пълна с компромати и опити за натиск. \"Фабриката за манипулации показва страха и паниката в отсрещната страна и е лош етикет за тези, които поръчват подобна кампания\", обобщи Мая Манолова. Като манипулации тя определи твърденията, че е изгонена от БСП и че дължи на Борисов избора си за омбудсман. Манолова посочи, че е решила да се кандидатира за кмет, защото властта е блокирала всеки неин опит като омбудсман да реши проблемите на хората. \"При тази агресия срещу мен оставането ми на поста щеше да е агония\", каза кандидатът за кмет на София. На няколко пъти Мая Манолова се измъкна от директен отговор на въпроса дали би приела подкрепа от Корнелия Нинова и БСП. Тя посочи, че би приела подкрепа от всички граждани независимо от тяхната политическа принадлежност. В отговор на въпрос Манолова каза, че не се е виждала с Корнелия Нинова, а с лидери на други политически организации се е засичала при участието си в различни протести.  Тя повтори , че няма да приеме финансиране от фирми, корпорации и партии, като ще разчита на дарения от граждани. Предстои да се направи електронна платформа за бързо даряване от всички желаещи. Попитана как ще работи като кмет, без да има свои общински съветници, Манолова каза, че сегашната формула (кмет, подкрепен от общински съветници) е показала, че не води до взимане на добри решения. Попитана кои са първите неща, които ще направи като кмет, тя отговори, че ще отвори общината за граждани, като ще ги пуска и на заседанията на общинския съвет, ще нареди завършването на детската площадка пред 13 блок в жк \"Овча купел\" 2 и лично ще отключи спортното игрище в Кривина. Манолова допълни, че ще покани на разговор сегашния кмет Йорданка Фандъкова, за да обсъди с нея проблемите на града.", "date": "2019.09.05", "title": "Правила съм грешки, заставала съм зад каузи, оказали се нечисти, обяви Манолова"}
{"url": "https://www.dnevnik.bg/sport/2019/09/05/3959547_grigor_dimitrov_usetih_kakvo_e_da_si_dunoto_i_ne_iskam/", "text": "Завръщане към върховете е голямата задача на Григор Димитров след класирането му на полуфинал на US Open. Българинът попадна сред четиримата най-добри в Ню Йорк за пръв път в кариерата си, като прави силен турнир след спадовете, които имаше от началото на годината. Той  победи Роджър Федерер  в драматичен петсетов мач. Бившият №3 в света вярва, че вече е забравил проблемите, а физически няма проблеми с рамото, което му дава увереност. \"Загубих много оспорвани мачове, които не биваше да губя, срещу играчи, които съм побеждавал. Никога обаче не съм губил вяра и знаех, че това е част от целия процес. Понякога най-простите неща са най-трудни. Имах труден период, не го крия, но сега оставих всичко зад гърба ми. Победата ми над Роджър е просто поредният мач, така трябва да гледам на нея. Поредната крачка в правилната посока.\" Според българина успехът над Федерер трябва да бъде поредната крачка към \"нареждането на нещата по местата им\". \"Безспорно сега се намирам на един от върховете по отношение на усещане и самочувствие. Усетих какво е да си дъното и не искам да се връщам повече. Последните 6-7 месеца бяха много трудни, но имах подкрепата на семейството и приятелите ми\", каза още Димитров. В петък в полуфинален сблъсък в Ню Йорк той ще се изправи срещу руснака Даниил Медведев, когото до момента е срещал два пъти, а съперниците си размениха по една победа. 23-годишният руски тенисист е играчът във форма през лятото, след като достигна до финал в трите подгряващи турнира преди US Open – Вашингтон, Монреал и Синсинати. В последния от тях  Медвдев спечели и титлата . \"Не мога да кажа какво го прави толкова специален през това лято, определено той прави нещата по правилния начин и се намира в много добра форма. Мисля, че Даниил е много уверен, играе със самочувствие и успехите му през лятото му дават такова. Със сигурност мачът няма да бъде лесен, но аз се чувствам готов\", завърши Димитров.", "date": "2019.09.05", "title": "Григор Димитров: Усетих какво е да си на дъното и не искам да го изпитвам никога повече"}
{"url": "https://www.dnevnik.bg/biznes/2019/09/05/3959546_statistikata_otchita_nai-niska_proizvoditelnost_na/", "text": "По предварителни данни през второто тримесечие брутният вътрешен продукт на един зает се увеличава с 3.5% в сравнение със същото тримесечие на предходната година. Заетите в икономиката са 3.633 млн., а общият брой отработени часове е 1.5 млрд., съобщава Националният статистически институт. Структурата на заетостта по икономически сектори през второто тримесечие на 2019 г. спрямо съответното тримесечие на 2018 г. показва увеличение на относителния дял на индустриалния сектор и сектора на услугите. На един зает се падат 8 011.8 лв. от текущия обем на брутния вътрешен продукт (БВП), като всеки зает създава средно 19.2 лв. БВП за един отработен час.  Брутната добавена стойност средно на един зает през второто тримесечие на 2019 г. се увеличава реално с 4.4%, а за един отработен час на човек се увеличава реално с 4.5% за същия период. По предварителни данни за второто тримесечие равнището на производителността на труда в индустриалния сектор е 7776.7 лв. брутна добавена стойност средно на един зает и 18 лв. за един отработен човекочас. В сектора на услугите всеки зает произвежда средно 7187.3 лв. БДС, като за един отработен човекочас се създават средно 17.30 лв. от текущия обем на показателя. Най-ниска е производителността на труда в аграрния сектор - 1469.8 лв. брутна добавена стойност на един зает и 3.60 лв. за един отработен човекочас.", "date": "2019.09.05", "title": "Статистиката отчита най-ниска производителност на труда в аграрния сектор"}
{"url": "https://www.dnevnik.bg/bulgaria/2019/09/05/3959554_nap_pusna_sait_za_proverka_na_izteklite_lichni_danni/", "text": "Вече е достъпно приложението, чрез което всеки гражданин може да разбере какви негови лични данни са били неправомерно разпространени, след като сървър на НАП бе успешно атакуван и данните на над 5 млн. българи станаха публично достояние. Електронната услуга е публикувана в специално разработен сайт, чрез който НАП ще продължи да информира засегнатите, съобщават от приходната администрация. Справката за това какви лични данни са били неправомерно разпространени може да се направи  тук . Проверката изисква въвеждане на персонален идентификационен код (ПИК), издаден от НАП, или квалифициран електронен подпис (КЕП), който съдържа ЕГН. Проверка на \"Дневник\" показа, че преди да се даде информация за изтеклите данни, от съображение за сигурност, се иска смяна на ПИК, като новият вече не е само от цифри, но и от букви и специални символи. Извадената справка обаче е доста подробна, както може да се види на този скрийншот.      Освен чрез електронната услуга, информация за типа лични данни, които са били неправомерно разпространени, гражданите ще могат да получат и във всички офиси на НАП след представяне на документ за самоличност. Българските граждани, които не разполагат с ПИК и КЕП, живеят дългосрочно в чужбина и нямат възможност да посетят офис на НАП, могат да получат информация на телефонния номер за връзка с НАП от чужбина - +359 2 9859 6801. След свързване експерт ще зададе контролни въпроси с цел идентификация и предоставяне на нужната информация. Обща информация за чуждестранните лица е публикувана в английската версия на създадения по темата сайт. Чуждестранните лица, за които има разпространени лични данни, ще бъдат уведомени от данъчната си администрация. Новата надградена услуга, предоставяща информация за неправомерно достъпените и незаконно разпространени лични данни, замества съществуващата досега проверка, която се извършваше с ЕГН и телефонен номер, съобщава НАП.", "date": "2019.09.05", "title": "НАП пусна сайт за проверка на изтеклите лични данни"}
{"url": "https://www.dnevnik.bg/evropa/2019/09/05/3959560_brjuksel_iska_da_sledi_vurhovenstvoto_na_zakona_vuv/", "text": "Европейската комисия възнамерява да разшири обхвата на наблюдението за спазването на законността в ЕС. Това съобщи зам.-председателят на еврокомисията Франс Тимерманс пред комисията на Европейския парламент по граждански свободи, правосъдие и вътрешни работи. Той отбеляза, че ЕК предлага наблюдението да обхване всички държави от ЕС с изготвянето на годишни доклади. Предвижда се проверките да обхващат въпроса с еднаквото прилагане на закона към всички, разнообразието на медийната среда, свободата на организациите на гражданското общество, възможността на властите да противодействат на корупцията. Наблюдението ще бъде еднакво за всички, но по-задълбочено там, където проблемите са повече, поясни Тимерманс. По неговите думи се предвижда при изготвянето на заключенията да бъдат взимани предвид становищата на Съда на ЕС и оценките на комисията за състоянието на европейската икономика. Тимерманс посочи, че няма да бъде възможно евродепутатите да участват в изготвянето на оценките, каквото желание бе заявено, заради липсата на законово основание, а и защото заключенията на ЕК носят тежки правни и финансови последици за държавите, в които са установени недостатъци. Тимерманс съобщи, че еврокомисията ще финансира обществени организации, работещи в полза на върховенството на закона. По неговите думи е необходимо обществото в ЕС да бъде по-запознато с въпроса за законността в ЕС и в отделните държави от общността. Той отбеляза, че по официални данни 89 на сто от европейците определят върховенството на закона като важен или съществен въпрос. В основата на ЕС е постоянното спазване на законността, става дума за доверието в единния пазар, за сигурността на инвеститорите, за правата и свободите на гражданите, обобщи зам.-председателят. Мониторингът за България В отговор на въпрос на българския евродепутат Петър Витанов зам.-председателят на Еврокомисията изрази надеждата наблюдението над България в областта на правосъдието и вътрешните работи да постигне целите си. По неговите думи, когато изискванията бъдат изпълнени, докладите в досегашния им вид ще бъдат прекратени. Според Тимерманс може да се очаква оценките за страната да станат част от общото наблюдение за върховенството на правото във всички държави в ЕС. Няма държава, където не са нужни подобрения във върховенството на правото, заяви Тимерманс. /БТА", "date": "2019.09.05", "title": "Брюксел иска да следи върховенството на закона във всички страни членки"}
{"url": "https://www.dnevnik.bg/bulgaria/2019/09/05/3959592_vpisvaneto_v_izbiratelnite_spisuci_za_izborite_moje_da/", "text": "Държавна агенция \"Електронно управление\" предоставя възможност за заявяване на три електронни административни услуги, свързани с предстоящите местни избори на 27 октомври 2019 г., съобщиха от агенцията. Те са достъпни през  Единния портал за достъп до електронни административни услуги на ДАЕУ . Услугите са вписване в избирателния списък по настоящ адрес, заявяване на гласуване с подвижна избирателна кутия и изключване от списъка на заличените лица преди предаване на избирателния списък на Секционната избирателна комисия. Заявленията за трите електронни услуги се подават не по-късно от 14 дни преди изборния ден, тоест до 12 октомври 2019 г., пред съответните органи. Те са свързани единствено с подготовката на предстоящите местни избори и имат кратковременен характер, поради което не са регистрирани в Административния регистър. За да се заяви по електронен път някоя от услугите, е нужно заявителят да има Квалифицирано удостоверение за квалифициран електронен подпис (КУКЕП) или Квалифициран електронен подпис (КЕП), профил в системата \"Електронно връчване\" и инсталиран на компютъра Adobe Reader. За услугите не се дължи такса. Попълнената и подписана електронна форма на заявлението се изпраща чрез системата за сигурно електронно връчване към избраната общинска администрация. Предоставянето на тези услуги може да се извършва от всички общински администрации, които са присъединени към посочената система, без да има други изисквания към тях. След получаването на заявлението съответната администрация следва да извърши необходимите действия по изпълнение процедурата на избраната услуга съгласно изискванията на Изборния кодекс, се уточнява в съобщението.", "date": "2019.09.05", "title": "Вписването в избирателните списъци може да стане и онлайн"}
{"url": "https://www.dnevnik.bg/analizi/predozirane/2019/09/05/3959556_predozirane_ministurut_na_pravosudieto_se_zasegna_na/", "text": "Министърът на правосъдието Данаил Кирилов се засегна от подмятания във \"Фейсбук\", свързани с успеха му на изпитите в юридическия факултет на Софийския университет, и публикува дипломата си. От снимките става ясно, че е завършил през 1995 г. с отличен среден успех от 4-годишния курс - 5,75, и много добър от държавните изпити - 4,67. Поводът за този акт се разбира от обиденото  обръщение на Кирилов  към \"колегите\" му Николай Гацев, Христо Иванов, Атанас Атанасов, Александър Пелев и Радан Кънев - всички те юристи. Той ги обвини, че са фалшифицирали образованието му по примитивен начин. Някои от нарочените за врагове са от \"Демократична България\", други са само адвокати и грехът им се състои в това, че са споделяли в социалната мрежа спекулации, свързани с образованието на Кирилов, съобщи \"Медиапул\". Кирилов ги призовава сега те да покажат дипломите си.      \"Не съм бил тройкаджия в ЮФ на СУ и никога не съм бил \"късан\" на изпит, камо ли да се явявам по 3 пъти на изпит\", възмущава се министърът и така читателите могат да си направят извод за какво са правени шеги с него. Той дори изтъква, че като студент е бил първенец в състезание за прецедентното англо-саксонско право. Може би оттогава датира талантът му да създава правни прецеденти във вече абсолютно непредсказуемото българско законодателство. Точно дейността му като председател на правната комисия в парламента, докато беше депутат от ГЕРБ, накара много юристи да се съмняват в квалификацията му и да го кръстят \"юридическото острие\". Отличникът по конституционно право не се поколеба с една и съща жар да защитава лобистки поправки в не един закон, а след последвалите скандали да ръководи отмяната им и да защитава и нея със същия плам. Стигна се до абсурдната ситуация депутатът от ГЕРБ Данаил Кирилов да внася предложение, което председателят на правната комисия Данаил Кирилов отхвърля, както находчиво коментира  \"Капитал\".      Това, че действащ министър на правосъдието показва документите за правната си квалификация, всъщност е добра новина. За сравнение предишественичката му Цецка Цачева, която подаде оставка през пролетта заради апартамента си, купен по-евтино, след като харесала изкопа му, предизвика куп съмнения. Тя например не пожела да покаже разбивка от успеха от изпитите си и публикува единствено началната страница с общия си успех, в която имаше разминавания както със стандарните дипломи на университета, така и със записаните данни в архивите му. От това, естествено, не последва нищо.", "date": "2019.09.05", "title": "Предозиране: Министърът на правосъдието се засегна на \"тройкаджия\""}
{"url": "https://www.dnevnik.bg/detski_dnevnik/2019/09/05/3958376_s_decata_v_pochivnite_dni_6_-_8_septemvri/", "text": "                         - София - Изложбата \"Походът на аргонавтите от \"Филиповци\" и \"Факултета\" в галерията на открито в парка на НДК до кино \"Кабана\" представя мита за Златното руно и аргонавтите, разказан през фотографиите на Васил Гарнизов и рисунките на децата от \"Филиповци\" и \"Факултета\" в София, част от подготовката на проекта \"Медея\", в който екипът на спектакъла провежда поредица от обучения по мита за Златното руно и аргонавтите с 46 деца от ромски произход в София. Целта е да въведе децата в света на античната митология и театър, като ги подготви и за включването им в софийския театрален спектакъл \"Медея\", който от октомври 2019 г. ще се играе на сцената на театър \"Азарян\" в НДК. В изложбата са представени моменти от социодраматичните и художествени работилници, водени от Александра Гочева, Георги Гочев, Цветелина Спиридонова и Снежина Петрова, произведенията на децата и техните спонтанни реакции и коментари. Читателски клуб \"Най-малките лисичета\" в организиран от FOX Book Cafе от 10 до 13 ч. предлага на най-малките интерактивни четения.  В Националния природонаучен музей продължава интерактивната изложба \"Пътят на червеногушата гъска\", която проследява прелетния път на червеногушата гъска, за да запознае посетителите с проблемите, които видът среща по пътя си и начините за опазването му. Експозицията включва интерактивни и игрови елементи, има зони, оформени като лабиринт, виртуални преживявания и гъши шах, които превръщат посещението в приятно преживяване за всички възрасти.  Петък е празник за малки и големи в Научен център \"Музейко\" и цената на билета за всички възрасти посетители в този ден е 5 лв. Над 30 културно-образователни инициативи за деца включва първото издание на Детски панаир в кв. \"Столипиново\" в Пловдив, който се проведе на 5 и 6 септември в двора на СУ \"Кирил Нектариев\" в града. Организатор на събитието е фондация \"Изиарт\" с подкрепата на фондация \"Пловдив 2019 - Европейска столица на културата\". Всички инициативи са с вход свободен и ще продължат в рамките на двата дни от 10 до 18 часа. СЪБОТА  Отворена лаборатория с експерименти с растения ще се проведе в Научен център \"Музейко\". Децата ще открият как дишат растенията, кои молекули в тях светят на ултравиолетова светлина и ще изследват разнообразните им цветове. Занятията са по 45 минути с начални часове 12, 13:30 и 15:30 ч. и са подходящи за деца над 5 години. Същият ден ще има и \"Научни закачки с Музейковците\", в които децата ще разкрият някои от мистериите на земята, как се топят ледовете, как се образуват скалите и минералите и какво е електричество. Часовете на провеждане се анонсират на бюро информация в центъра и са подходящи за деца над 5 години. Още от програмата за деня вижте  тук .  Ателие за семейството \"Пегас\" предлага поредица от срещи на различна тематика, свързано с подготовката за тръгването на детето на ясла. Тази събота темата е границите и агресията, как се отстояват желания чрез говор и жестове. Записвания за участие -  тук . В книжарница FOX Book Cafe има \"Съботно четене за Лисичета\", предназначено за 12 деца на възраст до 10 години, което ги среща с нови книги и детски класики и представя четенето като нещо интересно, полезно и максимално пригодено за възрастта им. Танцова фабрика \"Витоша стил\" предлага всяка събота и неделя от 16 ч. занимания по класически балет за деца на възраст между 3 и 7 години.  \"Музика за мъници\" се провежда в Къща за музикални вълшебства \"Дивизи\" всяка събота от 10 ч. и е подходяща за деца до 4 години. Заниманията са системни и имат за цел да развиват музикалността, емоционалността и добрия музикален вкус у децата.   - Започва инициативата \"Стара хартия за нова книга\" 2019 и нейната първа спирка е в Бургас от 10 до 13 ч. пред Пантеона в Морската градина. Всяко дете, което с помощта на възрастен предаде 5 килограма хартия за рециклиране, ще получи книжка подарък. За да има за всички достатъчно книги, всеки, който изпълни условието да донесе 5 кг стара хартия за рециклиране, ще може да получи   една книга, но не повече. Децата, донесли допълнителни 5 кг хартия, ще получат втора книжка на екотематика – едно от двете специални издания на \"ЕКОПАК България\" \"Грийн тийн\" и \"Ти можеш да спасиш планетата\". Така в рамките на празничния ден децата могат да получат максимален брой две книги. НЕДЕЛЯ  Месец септември в Научен център \"Музейко\" е посветен на архитектурата и тази неделя децата там ще могат да се пренесат в Антична Гърция с помощта на историята на архитектурата. Ще се запознаят с цивилизацията, оставила след себе си множество храмове, открити театри и градски площади. Ще разгледат и трите основни стила – дорийски, йонийски и коринтски. Накрая всеки ще може да създаде собствен модел на амфитеатър. Водещ на ателието е Маги Ръжева и екип и е необходимо предварително записване в групата, тъй като броят на участниците е ограничен до 12 деца на възраст между 6 и 12 години. Началните часове на провеждане са 13 и 16 ч. Още събития през деня може да откриете  тук . \"Испански на игра\" в Orehhero е весело и вълнуващо преживяване за децата и техните родители, с което малчуганите усвояват езика неусетно чрез много музика, движение и игра. Подходящо е за деца от 6 месеца до 6 години и се провежда с придружител от 10 до 11:15 ч.. Солни стаи и йога студио Salrt&Art предлагат в неделя занимания по въздушна йога за деца над 6 години от 16 ч. и тананикаща йога за деца между 3 и 6 години от 17 ч.  \"Темпорадас Център\" отваря вратите си и за децата в съвсем нова уютна зала с паркет, където малките танцьори между 6 и 12 години ще се запознават с най-популярните съвременни танци - салса, бачата, меренге ,ча-ча, самба и други подходящи за възрастта им под ръководството на дългогодишен танцьор и педагог.  - Вторият ден на инициативата \"Стара хартия за нова книга\" ще направи спирка в Хасково от 10 до 13 ч. на пл. \"Свобода\".", "date": "2019.09.05", "title": "С децата в почивните дни (6 - 8 септември)"}
{"url": "https://www.dnevnik.bg/sviat/2019/09/05/3959583_erdogan_otnovo_zaplashi_evropa_s_pritok_na_migranti/", "text": "Турция може да прибегне отново до отваряне на границата за мигранти, ако не получи достатъчна подкрепа, за да се справи с бежанците. Това заяви турският президент Реджеп Тайип Ердоган по време на реч в Анкара. \"Турция не получи ли международна - особено европейска - подкрепа за сирийския бежански товар, може да се наложи да ги пуснем в Европа, за да получим подкрепа\", каза Ердоган, предаде Анадолската агенция. Думите му следват решението на Анкара да замрази временно сделката, постигната с ЕС преди няколко години, с обвиненията, че Европа не изпълнява финансовите си ангажименти. С тогавашната сделка Турция прие да ограничи притока на мигранти (включително сирийци), преминаващи през нейна територия, срещу помощ в размер на милиарди евро, които да бъдат дадени за сирийците на територията на страната (макар Анкара да не класифицира голяма част от тях като бежанци). В лагери по турско-сирийската граница са едва над 130 хил. от няколко милиона души, които живеят и работят (легално и нелегално) в Турция. В последните месеци  в страната се задълбочават антисирийските настроения , антимигрантски настроения, след като икономическите трудности засегнаха жителите на много турски градове. Сирийците са обвинявани, че подбиват заплати и заемат работни места, включително в сивата икономика. През 2015 г. влизането на над милион души от Азия и Африка в Европа раздели държавите, членуващи в ЕС, но притокът значително намаля след сделката между съюза и Турция. Междувременно Ердоган продължава да търси възможности част от сирийците да бъдат върнати в родината си в т.нар. обезопасена зона, която Турция  иска да създаде  със САЩ. В речта си президентът настоя, че желае това да стане факт до края на септември, но ако Вашингтон не съдейства достатъчно, е готов да действа сам. Турция би искала милион сирийци да бъдат изпратени в бъдещата зона, продължи държавният глава.", "date": "2019.09.05", "title": "Ердоган отново заплаши Европа с приток на мигранти"}
{"url": "https://www.dnevnik.bg/evropa/2019/09/05/3959486_haos_v_parlamenta_-_blokiran_li_e_brekzit_bez_sdelka/", "text": "Снощи британският парламент гласува с 329 на 300 гласа на второ и 327 на 299 гласа на трето четене да забрани Брекзит без сделка. Малко след това премиерът Борис Джонсън предложи извънредни избори на 15 октомври, но  претърпя ново тежко поражение  и не получи одобрение, преди законът да е влязъл в сила в началото на следващата седмица. \"Гардиън\" обобщава дали последните събития около Брекзит значат, че вариантът без сделка е блокиран, и кога се задават избори. Блокираха ли депутатите хаотичен Брекзит? Не. Не на последно място, защото прокараният от депутатите законопроект за Брекзит без сделка може да затрудни осъществяването му, но не и изцяло да го премахне като опция. Планът обаче мина всички етапи в Камарата на общините и днес отива в Камарата на лордовете. В законопроекта се казва, че премиерът има време до 19 октомври да прокара сделка в парламента или депутатите да одобрят Брекзит без сделка. След изтичането на този срок той ще трябва да поиска отлагане на Брекзит до 31 януари 2020 г. Необичайно, законопроектът посочва думите в писмото, което Джонсън трябва да изпрати до председателя на Европейския съвет. Ако ЕС предложи различна дата, премиерът ще има два дена, за да приеме това предложение. През това време депутатите (не правителството) ще имат възможност да отхвърлят тази дата. Всичко това стана възможно, след като във вторник депутатите  поеха контрола  върху дневния ред в парламента. Днес министърът за Брекзит Стивън Баркли заяви, че страната ще продължи да се готви за Брекзит без сделка, дори и ако парламентът принуди Борис Джонсън да поиска отлагане, защото всяка държава - членка на ЕС, може да блокира подобна молба, предаде \"Ройтерс\". Би Би Си отбелязва, че всичко може да се промени през следващите няколко дена, защото депутатите и лордовете могат да внасят поправки във всеки закон. Процедурата в Камарата на лордовете може да се окаже най-голямото препятствие пред поддръжниците на законопроекта, защото тези, които са против него, може да протакат - да говорят, докато най-накрая няма достатъчно време за приемането му, Ще има ли избори? При поражението си във вторник  Джонсън  реагира, като обеща да свика предсрочен вот на 15 октомври чрез законодателство, което позволява на правителствата да прекъснат стандартния петгодишен период между изборите. Но според това законодателство решението изисква подкрепа от две трети или повече депутати. При гласуването лейбъристите и други опозиционни партии като цяло се въздържаха и предложението спечели 298 гласа срещу 44, далеч от необходимите над 430. Защо лейбъристите не искат избори? Лейбъристката партия заяви, че ще подкрепи избори, когато е напълно сигурна, че Джонсън няма да успее да осъществи Брекзит без сделка на 31 октомври. Партията консултира адвокати и други опозиционни формации, което според тях е необходимо, защото нямат доверие, че премиерът ще удържи на думата си или че ще следва конституционните норми. Кога може да има избори? Лейбъристите все още проучват идеята да подкрепят исканите от Джонсън избори на 15 октомври на по-късно гласуване, след като отлагането на Брекзит стане закон и ако се гарантира, че може да се избегнат всякакви трикове на правителството, за да се прокара излизане без сделка. Все пак е възможно дори и в такъв случай лейбъристите да настояват за дата след 31 октомври.", "date": "2019.09.05", "title": "Хаос в парламента - блокиран ли е Брекзит без сделка?"}
{"url": "https://www.dnevnik.bg/politika/2019/09/05/3959625_dvijenie_bulgariia_na_grajdanite_obiavi_che_podkrepia/", "text": "Софийските организации на Движение \"България на гражданите\" решиха да подкрепят за кмет на София гражданската кандидатура на Мая Манолова, съобщиха от организацията. Междувременно от Съюза на демократичните сили и зададоха седем въпроса, сред които какво е отношението и към 9 септември и Паметника на Съветската армия. Като аргумент за подкрепата на Манолова от ДБГ посочиха, че тя е обявила разбиване на корупционния модел на управление в общината. \"С успешната си работа по каузи като машинното и електронното гласуване, фалита на физически лица и др. тя е доказала, че единствена от заявените досега кандидати има сили да се противопостави на статуквото, което неефективно управлява София вече 14 години\", се казва в съобщението до медиите. Изпълнителният съвет на ДБГ ще предложи на Мая Манолова и другите дясноцентристки партии, които застанат зад нейната кандидатура, платформа за гражданско управление. Тя трябва да гарантира, че бъдещото управление на Столична община ще следва десни политики за постигане на екологична, подредена и удобна среда за живот на софиянци, борба със злоупотребите в обществените поръчки, облекчаване на микро, малки и средни предприятия в работата им с общината, недопускане на увеличаване на местните данъци и др. Въпросите на СДС 1. След като твърдите, че сте независим кандидат, необвързан с партии и идеологии,  , каква е историческата ви оценка за нея, за съветската окупация и последствията за България – убийства, репресии и икономическо изоставане? 2.   в столицата, как се отнасяте към старата идея на СДС да бъде демонтиран и поставен в Музея на социалистическото изкуство? 3. Заявихте, че искате да обедините левите и десните софиянци и да им бъдете кмет. Ролята на обединител подхожда повече на президента, не на столичен градоначалник. Кметът на което и да е населено място трябва да предложи политики и програма, които винаги по своята същност са леви или десни, в зависимост от мерките и начините, по които ще се изпълняват.  4.   Вие твърдяхте, че сте силно ангажирана с проблемите им, а с лека ръка ги пренебрегнахте. Не смятате ли, че мисията, която искахте да повярваме, че изпълнявате – да защитавате онеправданите от цяла България, е по-висша от тази да оглавите София? 5. Ако искате да сте обединител,  ? Битката, която започвате, не е ли по-скоро за \"Позитано\" 20, а не за \"Московска\" 33? Вероятно осъзнавате, че дясна София е голям залък за кадър на социалистите, но искате още популярност, за да атакувате после лидерството в БСП, а оттам и премиерския или президентския пост. 6. Ако все пак станете кмет,   Това не е прецедент за вас – бяхте избрана за народен представител от Кюстендил, но в средата на мандата си предпочетохте да станете омбудсман. След това направихте същото и като омбудсман – напуснахте, за да погледнете към кметския стол в столицата. Не ви ли притеснява,че поведението ви се превръща в рецидив? 7. Вие обвинявате общинските съветници в София, че не са работили в интерес на гражданите. Защо тогава не издигате своя листа?   и как ще принудите избраните с други листи да подкрепят вашата политика и идеи в Столичната община? На съветниците от БСП ли ще разчитате и ако да, защо се криете зад етикета \"независим кандидат\"?", "date": "2019.09.05", "title": "Движение \"България на гражданите\" обяви, че подкрепя Манолова, СДС й зададе въпроси"}
{"url": "https://www.dnevnik.bg/sport/2019/09/05/3959588_monca_ostava_v_kalendara_na_formula_1_pone_do_2024_g/", "text": "Легендарното италианско трасе \"Монца\" остава в календара на  Формула 1  до 2024 г. обявиха промотърите на надпреварата няколко дни преди тазгодишното Гран при на Италия. Пистата, известна като \"Храмът на скоростта\", е сред най-обичаните в календара и е домашната надпревара на \"Ферари\". Новината беше съобщена в неделя вечер в Милано на събитие, с което бяха отбелязани 90 години от първото Гран при на Италия, както и 90-ата годишнина на \"Ферари\". Трасето край Милано е открито на 15 май 1922 г. и след три години ще отбележи своята вековен юбилей. В последните месеци имаше съмнения дали \"Монца\" ще запази мястото си в календара заради липса на финанси, но в крайна сметка проблемът беше решен. Пистата приема състезания септември 1922 г., а от 1950 г. неизменно е част от Формула 1. Само в един случай (1980 г.) \"Монца\" не приема Гран при на Италия, като тогава състезанието е на \"Имола\". В историята 12 пъти титлата при пилотите е решавана на \"Монца\", като последният такъв случай е от 1979 г., когато титлата печели Джоди Шектер. Легендарният южноафриканец ще направи демонстративна обиколка със своето \"Ферари 312 T4\" преди неделното Гран при. Италианското трасе държи и рекорда за най-бързо Гран при в историята, след като през 2003 г. Михаел Шумахер спечели със средна скорост от 247.585 км/ч. В същата години Кими Райконен с \"Макларън\" направи най-бързата обиколка със средна скорост от 263.587 км/ч. \"Доволни сме, че подписахме договор с Италианския автомобилен клуб (ACI), което подсигурява бъдещето на \"Монца\". Това е легендарна писта, която има своето място в шампионата и ще продължи да радва хората\", каза един от директорите на \"Либърти медия\", Чейс Кери. Наскоро от Формула 1 обявиха календара за 2020 г., като за пръв път той ще  включва 22 състезания .", "date": "2019.09.05", "title": "\"Монца\" остава в календара на Формула 1 поне до 2024 г."}
{"url": "https://www.dnevnik.bg/politika/2019/09/05/3959571_gerb_predlaga_sukrateno_proizvodstvo_bez_zaduljitelno/", "text": "Запазване на съкратеното съдебно следствие при тежки престъпления, но отмяна на задължението на съда да намали присъдата и ограничаване на възможностите за нейната редукция - това целят промени в Наказателния кодекс, които ГЕРБ анонсира, че ще внесе заради обществени очаквания след изнасилването и убийството на дете в сливенското село Сотиря. В момента при умишлено причиняване на смърт или тежка телесна повреда наказанието се намалява с една трета при самопризнания на извършителя - случай, в който се прилага т.нар. съкратено производство. При такова също така съдът е задължен да намали присъда \"доживотен затвор без замяна\" на \"доживотен затвор\", а \"доживотен затвор\" - на \"лишаване от свобода от 20 до 30 години\". Според промени, ананосирани в Народното събрание днес от правосъдния министър Данаил Кирилов и депутатите от ГЕРБ Анна Александрова, Красимир Ципов и Маноил Манов, при тежки престъпления съкратеното съдебно производство ще бъде запазено, но съдът няма да е длъжен, а ще преценява във всеки конкретен случай дали да редуцира присъдата. Възможностите за намаляване на наказанието също се предлага да бъдат по-малки - с една пета, а не с една трета, както е сега. В началото на седмицата депутати от \"БСП за България\" внесоха промени в Наказателно-процесуалния кодекс, с които искат отпадане на съкратеното съдебно следствие при тежки престъпления. Подобен е и проектът на \"Обединените патриоти\". ", "date": "2019.09.05", "title": "ГЕРБ предлага съкратено производство без задължително намаляване на присъдата"}
{"url": "https://www.dnevnik.bg/bulgaria/2019/09/05/3959631_ivan_geshev_iska_bjurokraciiata_v_prokuraturata_da/", "text": "Прокуратурата се намира в добра кондиция и видимата за гражданите възходяща тенденция в работата й трябва да бъде запазена. Това твърди в интервю за \"24 часа\" зам. главният прокурор Иван Гешев, който е единствения номиниран за поста на главен прокурор. Според него обществото е в правото си да не е доволно от резултатите в някои сегменти на противодействието срещу престъпността, но те не зависят само от прокуратурата, а са следствие от комплекс от фактори. В интервюто Гешев посочва, че ако оглави прокуратурата, би искал да промени най-вече отношението на магистратите и служителите към възложената им работа, така че да е видимо за обществото, че съзнават отговорността, която носят при изпълнение на служебните си задължения. \"Резултатът от нашата работа е насочен към хората, чиито права и интереси са пряко засегнати. Не бива да се забравя, че от качеството на работата ни зависят не една и две човешки съдби. Бюрократичният подход там, където още съществува, трябва да остане в миналото\", заявява Гешев. Той отново напомня, че ще работи за по-голяма прозрачност в работата на прокуратурата, като посочва, че това ще се случи чрез \"своевременно, обективно и открито предоставяне на информация пред обществото, при спазване на закона\". Подходът вече бе демонстриран по разследването за кибертероризъм срещу трима служители на \"ТАД груп\", когато специализираната  прокуратура три пъти разпространи публично  доказателства по висящото дело. В интервюто Гешев обяснява идеята да отпадне наказателната отговорност за провокация към подкуп,  залегнала в концепцията му  за развитие на прокуратурата в следващите 7 години. Според него трябва да се преосмислят наказанията и за участници в организирани престъпни групи, които сътрудничат на обвинението. \"Когато склонните да получават неправомерни облаги знаят, че зад всяка оферта за подкуп може да се крие прилагано специално разузнавателно средство, значително по-малка част от тях ще си позволяват да нарушат забраната. Наред с това положителните резултати от прилагането на провокацията към подкуп като нов вид специално разузнавателно средство биха позволили своевременно отстраняване от длъжност на извършителите на корупционни престъпления\", казва Гешев. Зам. главният прокурор коментира и предложенията за  отпадане на съкратеното съдебно следствие  за определени престъпления, които предвиждат най-тежките наказания – доживотен затвор и доживотен затвор без право на замяна. Според Гешев отпадането на възможността за признаване на вина и редуциране на наказанието би било крачка назад в усилията за по-бързо приключване на делата. Той припомня, че в случая прокурорът няма право на становище, ако подсъдимият признае всички факти и обстоятелства, описани в обвинителния акт, а в същото време съдът няма право да откаже съкратено следствие и с това намаляване на наказанието с 1/3. Според него на съда трябва да се даде възможност да определи присъда, съобразена с всички факти и доказателства, но без да се придава \"незаслужено особено значение на направеното признание\".", "date": "2019.09.05", "title": "Иван Гешев иска бюрокрацията в прокуратурата да остане в миналото"}
{"url": "https://www.dnevnik.bg/biznes/2019/09/05/3959633_durjavata_napravi_poreden_jest_kum_teca_na_dogan/", "text": "Пореден жест от държавата ще получи почетният председател на ДПС Ахмед Доган при реализирането на бизнес начинанията си, съобщава  \"Капитал\" . Държавната компания \"Булгартрансгаз\" ще инвестира над 1 млн. лв. в реконструкцията на станция \"Страшимирово\", която захранва ТЕЦ \"Варна\", чийто мажоритарен собственик е Доган. По този начин още през следващата година ще могат едновременно да работят и трите блока на централата, докато сега газовата инфраструктура позволява пускането на само по един от тях, отбелязва изданието. То припомня досегашните жестове към Доган - не бе проверен произходът на парите, с които бе купен тецът, безпроблемното издаване на всички разрешителни за работата, както и предоставянето на многомилионните договори за поддържането на студен резерв.  Газопроводът не може да се ползва от друго предприятие, а докато ЧЕЗ бе собственик на теца държавата отказваше да осигури газ, поради което и централата бе затворена. Проектът за трасето предвижда увеличаване на капацитета на газовите доставки към централата до 200 хил. куб.м на час при 120 в момента. ", "date": "2019.09.05", "title": "Държавата направи пореден жест към теца на Доган"}
{"url": "https://www.dnevnik.bg/razvlechenie/2019/09/05/3959586_kristof_lamber_shte_oglavi_jurito_na_cinelibri/", "text": "Френският актьор и продуцент Кристоф Ламбер ще оглави журито на петото юбилейно издание на международния кино-литературен фестивал CineLibri, обявиха неговите организатори. Френският актьорът не идва за първи път в България, като досега визитите му са били предимно във връзка със служебни ангажименти. През 2012 г. той бе  гост на премиерата  на филма на Ники Илиев \"Чужденецът\", в който френският актьор играе ролята на бащата на главния герой Жерар.  Церемония по награждаване на носителите на отличия за най-талантлива литературна адаптация ще е от 19 ч. на 13 октомври в зала 1 на НДК и ще бъде съпроводена с премиерна прожекция на филма \"Тази, която не съм\" (2019) с участието Жулиет Бинош. Френско-белгийската продукция на режисьорката Сафи Небу е издържана в стил \"драмеди\" и третира актуалната тема за романтичните запознанства в интернет. Филмът е адаптация по роман на Камий Лоранс.      Кристоф Ламбер става известен през 1984 г. с участието си в номинирания за \"Оскар\" филм \"Тарзан от рода Грейстоук\". Две години по-късно му поверяват образа на безсмъртния шотландски боец Конър Маклауд. За ролята си в \"Метро\" (1985) на Люк Бесон, където си партнира с Изабел Аджани, Ламбер печели награда \"Сезар\". Известен е и с ролите си в \"Сицилианецът\" (1987) на Майкъл Чимино, \"Да убиеш свещеник\" (1988) на Агнешка Холанд, \"Аз те обичам\" (1986) на Марко Ферери, \"Годината на дивия заек\" (2006) по романа на Арто Паасилина и др. През последните години се изявява предимно като продуцент. Конкурсната програма на петото издание на CineLibri тази година включва 11 филма, вдъхновени от разнообразни по характер литературни произведения. Сред актьорите, които ще видим в тях на големия екран, са Хана Шигула, Катрин Деньов, Бруно Ганц, Никол Кидман, Ръсел Кроу, Харви Кайтел, Тони Сервило, Валерия Голино. Билетите за събитието на 13 октомври са в продажба на сайта на CineLibri и на касата на НДК на цена 10 лв. до 18 септември и редовна цена от 12 и 15 лв. след това.", "date": "2019.09.05", "title": "Кристоф Ламбер ще оглави журито на CineLibri"}
{"url": "https://www.dnevnik.bg/politika/2019/09/05/3959643_bsp_iska_oshte_edna_vuzmojnost_za_parlamentaren/", "text": "Ден след като от трибуната на Народното събрание президентът Румен Радев настоя парламентът да вика всеки месец премиера Бойко Борисов, депутатите от \"БСП за България\" инициираха промени в правилника, с които да се даде още една възможност за парламентарен контрол над министър-председателя. Става въпрос за т.нар. блиц контрол в пленарната зала, на който подлежаха премиерът и заместниците му в мандата на 42-ия и 43-ия парламент. Според зам.-председателя на парламентарната група на \"БСП за България\" Крум Зарков е крайно наложително да бъде възстановен блиц контролът, при който в продължение на два часа всяка първа сряда на месеца депутати задават въпроси на министър-председателя и вицепремиерите. По думите му е крайно наложително да се възстанови контролната функция на Народното събрание. В момента министър-председателят и членовете на кабинета му подлежат на парламентарен контрол в петък всяка седмица. Бойко Борисов обаче рядко идва в парламента, за да отговаря на въпросите на опозицията.", "date": "2019.09.05", "title": "БСП иска още една възможност за парламентарен контрол над Борисов"}
{"url": "https://www.dnevnik.bg/sport/2019/09/05/3959648_lokomotiv_plovdiv_privleche_igrachi_ot_monako_i/", "text": "Носителят на Купата на България \"Локомотив\" (Пловдив) обяви привличането на двама чуждестранни футболисти по време на паузата в шампионата. Черно-белите представиха защитниците Диниш Амейда, който е португалец и камерунецът с френски паспорт Силвен Десландес. Алмейда е привлечен с двегодишен контракт, като идва от \"Монако\". Португалецът, който е на 24 години, е играл още за \"Ксанти\" и \"Брага\". Другото ново попълнение Десландес идва от елитния английски \"Уулвърхемптън\", като преотстъпен за една година. Камерунецът е роден през 1997 г. и е играл за \"Портсмут\", \"Бъри\" и \"Каен\". \"Трансферите се реализираха бързо. Радваме се на новите футболисти и им пожелаваме успехи. Надявам се да се адаптират бързо в тима и да вдигнат нивото му. Продължаваме да работим със старши треньора Бруно Акрапович върху селекцията, може да привлечем още един футболист\", каза спортният директор на клуба  Георги Иванов-Гонзо .", "date": "2019.09.05", "title": "\"Локомотив\" (Пловдив) привлече играчи от \"Монако\" и \"Уулвърхемптън\""}
{"url": "https://www.dnevnik.bg/politika/2019/09/05/3959558_citat_na_denia_gospoja_afera_kostibrodska_e_izkusna/", "text": "Това обяви в декларация от името на парламентарната група на ГЕРБ Спас Гърневски. Според него кандидатът за кмет Мая Манолова трябва да отговоря на въпроси за политическото си битие. \"Кой беше персоналният депутат на братя Галеви? Ако спечели изборите в София, този модел ли ще приложи\", попита Гърневски. Той каза, че е важно да се знае и кой е вносителят на т.нар. поправка \"Ванко 1\" в Наказателния кодекс.", "date": "2019.09.05", "title": "Цитат на деня: Госпожа Афера Костинбродска е изкусна манипулаторка"}
{"url": "https://www.dnevnik.bg/ot_vas/novini_ot_vas/2019/09/05/3959645_vss_obiavi_che_negovi_avtomobili_ne_sa_bili_parkirani/", "text": "\"Автомобилите, обслужващи ВСС, имат на разположение три паркоместа, но явно не са им достатъчни, затова паркират и на места, непозволени за паркиране. За подобни действия ние, живеещите и работещите наоколо, често сме санкционирани. А за съдебната власт и обслужващите я автомобили явно законите и правилата не важат!\" Това гласи част от текста на читателска новина,  публикувана  през формата, която ползват читателите на \"Дневник\" на 4 септември. Тя е придружена и от снимки. По този повод днес от Висшия съдебен съвет (ВСС) съобщават до \"Дневник\": \"Автомобилът на снимка №1, паркиран пред контейнерите за смет, не е собственост на ВСС. Обслужващите институцията автомобили са друга марка, както е видно от снимка №2.\"", "date": "2019.09.05", "title": "Право на отговор: ВСС обяви, че негови автомобили не са били паркирани в нарушение"}
{"url": "https://www.dnevnik.bg/sviat/2019/09/05/3959658_sreshta_na_direktora_na_folksvagen_s_erdogan_e/", "text": "Лична среща между Херберт Дийс, изпълнителен директор на \"Фолксваген\", и турския президент Реджеп Тейип Ердоган тази седмица е премахнала последните пречки за строителството в Турция на нов завод на германската корпорация с инвестиция от поне 1 млрд. долара. Разговорът е бил за намаляване на данъците върху колите и според турски медии е бил поет ангажимент за промяната им от конкретна дата. \"Досега имаше някои малки въпроси като данъчния режим върху продажбите на автомобилите. На срещата беше постигнато почти пълно съгласие. Ако не изникне някакъв проблем в последния момент, инвестицията ще бъде направена в Турция\", казва за \"Ройтерс\" турски източник, запознат с хода на разговорите. Източник на агенцията от \"Фолксваген\" потвърждава, че високопоставеният служител на компанията, за когото говорят в Турция, е именно главният изпълнителен директор Дийс. За \"изключително позитивен\" изход от разговорите съобщават още два турски източника. Официално в процеса на избор на ново място за най-голямата от години инвестиция на концерна на изток от Германия не е взето окончателно решение. Неофициално медии в редица държави твърдят, че и България е в състезанието, но се коментира също, че това е само карта на германците в преговорите с турците - за да не си мислят в Анкара, че могат да поставят неоснователни изисквания към сделката. В сряда гостуващият в Анкара чешки премиер Андрей Бабиш каза, че \"чуваме, че \"Фолксваген\" ще правят голяма инвестиция в Турция\". Чехия се интересува от решението, защото всъщност германците планират да преместят в новия завод производството на модели на \"Шкода\" и да прехвърлят в чешките си предприятия модели на \"Фолксваген\", произвеждани в момента в Германия. Германските заводи ще бъдат преоборудвани за производство на електромобили и перспективни за бъдещето модели.      Търси се нова формула, която да не раздразни местните производители Въпросът за данъчния режим е деликатен и за \"Фолксваген\", и за Ердоган. За преговори по този въпрос \"Ройтерс\" съобщава от средата на август с обяснение, че управляващите в Анкара търсят формула, която да привлече германците, но да не е в ущърб на съществуващите производители в автомобилния сектор на страната. Миналата година големи имена като \"Фиат\", \"Рено\", \"Форд\", \"Хюндай\" и \"Тойота\" са произвели в Турция над 1.3 млн. коли. Но облагането на по-големите и мощни модели с по-високи данъци кара повечето купувачи и местни производители да се ограничават до двигатели с по-малко мощност и по-компактни автомобили. Статистиката за 2018 г. показва, че 96% от колите в Турция са с двигатели с работен обем под 1600 куб.см. За тях се плаща ДДС от 45-60 процента, а за колите с двигатели до 2000 куб.см данъкът се повишава до 100-110 процента, посочва \"Ройтерс\".", "date": "2019.09.05", "title": "Среща на директора на \"Фолксваген\" с Ердоган е премахнала последните пречки за завода"}
{"url": "https://www.dnevnik.bg/bulgaria/2019/09/05/3959669_nov_kodeks_shte_zaduljava_chinovnicite_da_sa_ljubezni/", "text": "Проект за нов Кодекс за поведение на служителите в държавната администрация ще задължава чиновниците да показват, че са на разположение на гражданите, да им отделят нужното време, да са добросъвестни, безпристрастни, почтени и да спазват политически неутралитет. Документът е изготвен от вицепремиерите Екатерина Захариева и Томислав Дончев и е  публикуван за обществено обсъждане , а приемането му е предвидено за началото на октомври. В кодекса се посочва, че служителите в администрацията трябва да представят пред ръководителя си всички проблеми, с които се сблъскват в работата си, да го информират за всички слабости, пропуски и нарушения, които биха създали условия за корупция, измами и нередности. В работата си с гражданите и организациите служителите ще трябва да предоставят цялата необходима информация с оглед защитата на техните права и интереси и ще са длъжни да информират хората за възможностите за обжалване. С приемането на новия кодекс чиновниците ще бъдат задължени да \"се стремят да избягват в поведението си конфликтни ситуации, а при възникването им ще целят да ги преустановят, като запазят спокойствие и контролират поведението си\". Изрично им се забранява и да се възползват от служебното си положение. Те трябва да спазват и някои основни принципи - законност, лоялност, добросъвестност, безпристрастност, равнопоставеност, отговорност, политически неутралитет, почтеност, конфиденциалност, публичност и прозрачност, колегиалност и учтивост. Външният вид също ще бъде регламентиран – облеклото трябва да бъде делово и да съответства на служебното им положение в институцията, в която работят. Всеки служител ще трябва да зачита мнението на колегите си и да се съобразява с правото на личен живот, а ръководителите ще трябва да показват уважение към подчинените си, да зачитат личното им достойнство, да проявяват отговорност и да им помагат да си вършат работата. В кодекса е регламентирано и че няма да се допуска психически, физически, сексуален или всякакъв друг тормоз на работното място. Няма да се допускат и никакви форми на дискриминация нито сред служителите, нито към гражданите. Такъв кодекс за поведение вече съществува и е въведен през 2004 г., но Захариева и Дончев посочват, че той не е актуализиран през годините, а същевременно обществената обстановка и очакванията на гражданите са се повишили. Кодексът според тях е нужен, тъй като се наблюдават недостатъчно доверие и удовлетвореност на обществото по отношение на спазването на изискванията за висок професионализъм на служителите.", "date": "2019.09.05", "title": "Нов кодекс ще задължава чиновниците да са любезни и търпеливи с гражданите"}
{"url": "https://www.dnevnik.bg/evropa/2019/09/05/3959685_bulgariia_ne_e_subrala_625_mln_evro_prihodi_ot_dds/", "text": "За 2017 г. България е пропуснала да събере данък добавена стойност (ДДС) за 625 милиона евро (11 на сто), показват данни,  представени  днес от Европейската комисия. Общо държавите в ЕС не са събрали 137 млрд. евро приходи от данъка върху добавената стойност. В сравнение с предишни години разликата между дължимия и събрания ДДС е по-малка, но все още е значителна, се посочва в съобщението на комисията. Тази значителна разлика между дължимия и събрания ДДС отново показва нуждата от промяна на правилата и от повишено сътрудничество между държавите в ЕС. С разликата между дължимия и събрания ДДС се измерва ефективността на мерките във всяка държава за прилагане и спазване на правилата, като по този начин се прави оценка на пропуснатите приходи заради данъчни измами, избягване на данъци, несъстоятелност, финансова неплатежоспособност и погрешно определяне на размера на дължимия данък, пояснява комисията.      Най-голямата разлика между дължимия и събрания ДДС е отчетена в Румъния - 36 на сто несъбрани приходи от ДДС за 2017 г., следвана от Гърция (34 на сто) и Литва (25 на сто). Най-малка е разликата в Швеция, Люксембург и Кипър, където несъбраните приходи от ДДС са средно един процент. В абсолютно изражение най-голямата разлика между дължимия и събрания ДДС е отчетена в Италия - 33.5 млрд. евро. Показателите при отделните държави все още се различават съществено. Несъбраните приходи от ДДС са намалели в 25 държави и са се увеличили в три. Малта отчита спад от седем на сто, Полша от шест на сто, Кипър - с четири процента. Резултатите на Словения, Италия, Люксембург, Словакия, Португалия, Чехия и Франция показват намаление на разлика между дължимия и събрания ДДС с над два процента. Тази разлика силно нарасна в Гърция (2.6 на сто) и Латвия (1.9 на сто), и малко - в Германия (0.2 на сто). В номинално изражение разликата между дължимия и събрания ДДС е намаляла през 2017 г. с 8 милиарда евро и достига 137.5 млрд. евро, като това намаление е сходно с отчетеното през 2016 г. - 7.8 млрд. евро. През 2017 г. разликата между дължимия и събрания ДДС е била 11.2 на сто от общите приходи от ДДС в ЕС в сравнение с 12.2 на сто през предходната година, се посочва в съобщението. /БТА", "date": "2019.09.05", "title": "България не е събрала 625 млн. евро приходи от ДДС за една година"}
{"url": "https://www.dnevnik.bg/evropa/2019/09/05/3959690_sudut_na_es_obajdaniiata_na_112_triabva_da_se/", "text": "Полицията, пожарната и службите за бърза медицинска помощ трябва да могат да проследяват физическото местонахождение на обадилия се на спешния номер 112, независимо дали телефонът има СИМ карта, реши Европейският съд по повод свързано с насилие престъпление в Литва, предаде ДПА. През септември 2013 г. тийнейджърка беше отвлечена, изнасилена и изгорена жива в багажника на кола в литовския град Паневежис. Тя се обадила 10 пъти за помощ на спешния номер, но местонахождението й не е било регистрирано от кол-центъра, което попречило на откриването й. По-късно нейни близки роднини дадоха държавата под съд за неприлагане на правилата на ЕС, според които държавите членки трябва да гарантират, че местонахождението на обаждащите се се предава без допълнително заплащане с всяко обаждане на 112. Случаят стигна до Европейския съд. Общоевропейският спешен номер може да бъде избран от мобилни и стационарни телефони дори ако те нямат СИМ карта, припомня ДПА. Базираният в Люксембург съд реши, че тези правила важат за всяко обаждане до телефон 112, дори ако телефонът не съдържа СИМ карта. Когато това е технически възможно, предаваната информация трябва да бъде достатъчна, за да локализира \"надеждно и точно\" местонахождението на обаждащия се. В случая с Литва е неясно дали телефонът е имал СИМ карта или други причини са попречили на проследяването на обаждането. Съдът реши, че ако има пряка причинно-следствена връзка между неуспеха на държавата да приложи изцяло европейските правила и понесени щети, страната членка може да бъде държана отговорна. Сега случаят се връща на литовските съдилища за окончателна присъда.", "date": "2019.09.05", "title": "Съдът на ЕС: Обажданията на 112 трябва да се проследяват дори и без СИМ карта"}
{"url": "https://www.dnevnik.bg/sport/2019/09/05/3959522_baiern_otchita_godishni_prihodi_ot_750_miliona_evro/", "text": "Германският футболен шампион  \"Байерн\" (Мюнхен)  отчита ръст на приходите от над 14%, като за финансовата 2018-19 година те възлизат на 750.4 милиона евро. Освен успехите на терена, където баварците взеха седма поредна титла, клубът се радва и на един от най-добрите си периоди по отношение на финансовото си състояние. Увеличението на приходите влияе пряко върху печалбата на клуба, която е 75.3 милиона евро, близо 30 милиона повече от миналогодишните 46.2 млн. От клуба добавят, че това е печалбата преди изплащането на данъците. В графата след плащането на данъци печалбата е 52.5 милиона евро, което е 78% повече от отчетените 29.5 млн. през 2017-18 г. Капиталът на \"Байерн\" се е увеличил до 497.4 милиона. \"Байерн\" се намира в отлично състояние и може спокойно да гледа към следващите си цели. Това винаги е била една от нашите задачи, клубът да бъде стабилен\", каза изпълнителният президент на баварците Карл-Хайнц Румениге. Той кара своя последен мандат начело на клуба, като от началото на 2021 г. \"Байерн\" ще бъде ръководен от бившия вратар Оливер Кан. Финансовите резултати на \"Байерн\" са впечатляващи не само сравнени с преките съперници в Бундеслигата, където наскоро  \"Борусия\" (Дортмунд) отчете  приходи от 489.5 милиона евро. В сравнение с големите клубове от Ла Лига \"Реал\" (Мадрид) и \"Барселона\" баварците са близо. \"Реал\" отчете приходи от 757.3 милиона евро, докато каталунците – 914 млн. \"Байерн\" е далеч напред по отношение на печалбата. По този показател недостижими за последната година са английските \"Ливърпул\" и \"Тотнъм\" съответно със 142.7 и 189.3 млн. евро.", "date": "2019.09.05", "title": "\"Байерн\" отчита годишни приходи от 750 милиона евро"}
{"url": "https://www.dnevnik.bg/bulgaria/2019/09/05/3959696_za_purvi_put_izbornite_knija_v_sofiia_shte_se_priemat/", "text": "На три места в края на изборния ден ще се приемат бюлетините и протоколите в София, за да няма опашки от представители на секционни избирателни комисии, съобщиха от Централната избирателна комисия. Пунктовете трябва да бъдат определени от общината и областния управител. Досега местата бяха две и имаше случаи, в които се чакаше с часове. Продължителността на работния ден на хората от секционните избирателни комисии бе един от мотивите възнагражденията им да бъдат съществено увеличени. Няма промяна в броя на общинските съветници в София и те ще бъдат 61 и в следващия мандат. Кандидатите за кметове и общински съветници, които заемат длъжности в общинските администрации, трябва да излязат в отпуск от деня на регистрацията им.", "date": "2019.09.05", "title": "За първи път изборните книжа в София ще се приемат на три места след края на гласуването"}
{"url": "https://www.dnevnik.bg/sport/2019/09/05/3959610_fotogaleriia_chestvaneto_na_90_godini_ot_suzdavaneto/", "text": "Най-успешният отбор във Формула 1 \"Ферари\" отбеляза 90 години от своето създаване с церемония в Милано в навечерието на Гран при на Италия. Големи фигури от историята на Скудерията и настоящите ръководители бяха приветствани от хиляди тифози на площада пред Миланската катедрала.", "date": "2019.09.05", "title": "Фотогалерия: Честването на 90 години от създаването на \"Ферари\""}
{"url": "https://www.dnevnik.bg/razvlechenie/2019/09/05/3959582_fizika_na_tugata_ot_teodor_ushev_se_razprostraniava_ot/", "text": "Новият анимационен филм на Теодор Ушев \"Физика на тъгата\" по романа със същото заглавие на Георги Господинов, от днес вече официално се разпространява на английски и френски език. На 7 септември предстои неговата първа публична прожекция в рамките на един от най-престижните международни кинофестивали в Торонто, Канада - TIFF. Сред гостите на премиерата ще бъдат актьорите Доналд Съдърланд и синът му Росиф Съдърланд, които озвучават английската версия на филма. Във френската версия гласовете са на популярния канадски кинорежисьор Ксавие Долан и неговия баща Манюел Тадрос.      Филмът е канадско-френска продукция на Националния филмов борд на Канада (NFB) и телевизионния канал за култура и изкуство ARTE. Веднага след световната си премиера в Торонто той ще тръгне по различни фестивали в целия свят. До края на годината ще се появи в селекцията на престижни кинофоруми в Отава, Ванкувър, Лос Анджелис, Ню Йорк, Сеул, Барселона, Валядолид, Токио и Лайпциг. 27- минутната анимация е най-амбициозният проект в кариерата на Теодор Ушев досега. Аниматорът работи по него през последните 8 години. В този период се появи и създаденият по мотиви от разказа на Георги Господинов \"Сляпата Вайша\", който му донесе и номинация за \"Оскар\", както и различни независими проекти в киното и визуалното изкуство.       Ушев казва, че сценарият на \"Физика на тъгата\" не следва стриктно сюжета на книгата на Господинов, а е по-скоро филм - лабиринт, който подобно на капсула на времето събира обекти, случки, спомени и мелодии. \"Филм за носталгията, пропилените шансове и неслучилите се мечти на цяло едно поколение, премерен през личния разказ\", гласи част от описанието му. Това е и първият анимационен филм в света, създаден с енкаустика – древна техника за рисуване от времето на египетските фараони. Над 15 000 кадъра са рисувани на ръка, променяйки изображението чрез нагряване и рисуване с горещ пчелен восък с пигменти.", "date": "2019.09.05", "title": "\"Физика на тъгата\" от Теодор Ушев се разпространява от днес на английски и френски език"}
{"url": "https://www.dnevnik.bg/video/svobodna_evropa/2019/09/05/3959668_usmivka_za_aec_kozlodui_video/", "text": "Вчера беше премиерата на песента \"Усмивка за теб\" - реклама на АЕЦ \"Козлодуй\". Поводът е 45 години от откриването на атомната електроцентрала. Видеото е струвало 30 000 лева по неофициална информация. АЕЦ \"Козлодуй\" е държавна компания. Какво е наложило изхарчването на тези пари за реклама?", "date": "2019.09.05", "title": "\"Усмивка\" за АЕЦ \"Козлодуй\" (видео)"}
{"url": "https://www.dnevnik.bg/biznes/2019/09/05/3959757_otglejdaneto_na_svine_pri_pasishtni_usloviia_veche_e/", "text": "Отглеждането на свине при пасищни условия е пагубно в условията на разпространение на африканска чума по свинете. Това е становището на експерти от Българската агенция за безопасност на храните и представители на свиневъдния бранш, които обсъдиха днес мерките за борба с опасната зараза. По пасищен начин в България се отглежда източнобалканската свиня, като при този вид до момента има регистрирани огнища в две стада (в град Смядово и село Веселиново) и са засегнати общо 161 животни. Освен в Шуменско източнобалканска свиня се отглежда и във Варненско и Бургаско. По данни на  Асоциацията за развъждане и съхранение на източнобалканската свиня в момента в страната общият брой отглеждани животни от тази порода е 3000. Към днешна дата регистрираните огнища с африканска чума по свинете в цялата страна са общо 35 на територията на 12 области. От 33 -те огнища \" \" - в индустриални ферми са 7, във фамилните - 3 и в лични стопанства - 23. Общият брой на засегнатите животни е 131 961, съобщи министърът на земеделието Десислава Танева по време на парламентарния контрол. Към момента единственото огнище, на което унищожаването продължава, е Голямо Враново, в което остават още 1000 свине - майки и 3600 броя подрастващи. Очаква се до понеделник работата и там да приключи. с африканска чума по домашните свине, посочи министърът. Случаите на африканска чума при  са 59, засегнати са общо 80 броя животни, в 18 области на страната. Определени са 43 инфектирани зони с различен режим на забранителни дейности. В последния месец най-висок интензитет на зараза е бил при дивите прасета, по думите на министъра. За стопаните, които се включиха в борбата със заразата и доброволно умъртвиха животните си в нерегистрираните обекти правителството е започнало изплащането на помощи. До днес са подадени 7430 заявления в 90 общини, а стойността на предвидените обезщетения е 2 229 000 лева, се разбра от отговора на Танева. На съвещанието в БАБХ днес е установено, че до този момент е доброволното клане на животните в обекти без биосигурност. Българската агенция по безопасност на храните отново напомня, че неспазването на правилата за биосигурност при ловуване и ниската биосигурност при отглеждането на свине в домашни условия са едни от най-важните фактори за пренасяне на заразата от дивите към домашните свине. От догодина стопаните на прасета тип \"заден двор\" ще могат да отглеждат до 3 прасета и то само за угояване, вместо разрешените 5 прасета при сега действащата наредба. Това са мерките за затягана на биосигурността, които се подготвят за догодина, съобщи в кулоарите на парламента Танева, цитирана от БНР  Министърът на земеделието, храните и горите да може със заповед и да регулира числеността на дивечовите запаси при дивата свиня в случай на епизоотия - това предвиждат промени в Закона за лова и опазване на дивеча, приети единодушно от парламента на първо четене. Спешните промени се правят, защото популацията на дива свиня в страната е необичайно голяма - 97000 бр., а контролът на движението на животните е значително по-труден. По данни на експерти е необходимо да бъдат отстреляни 80% от популацията, за да спре разпространението на заразата. Най-ефективно това можело да стане според ловците чрез групов лов с кучета, който обаче е разрешен между 1 октомври и втората неделя на януари. След като законът бъде приет и на второ четене и публикуван в Държавен вестник, Танева ще може да удължи този период.", "date": "2019.09.05", "title": "Отглеждането на свине при пасищни условия вече е пагубно"}
{"url": "https://www.dnevnik.bg/sviat/2019/09/05/3959555_sled_tozi_kmet_solun_ne_e_sushtiiat/", "text": "                         Кметството на Солун, 30 август 2019. Последният работен ден на 77-годишния Янис Бутарис. В продължение на осем години и осем месеца той бе кмет на втория по големина гръцки град. И сега заслужено излиза в пенсия. Каквото и да казват за него, Бутарис успя коренно да промени Солун само за два мандата. И надмина не само колегите си в Атина и другите големи общини, но дори и някои членове на правителството. Международните медии отбелязват края на кариерата му с обширни портрети - подобна чест не е оказвана досега на нито един друг солунски кмет. Списание \"Шпигел\" нарича Янис Бутарис \"най-необикновения политик на Гърция\". Всъщност той е винар по професия. Бил е алкохолик, но никога не го е премълчавал. Бутарис е прагматик и изобщо не се опитва да крие истинското си лице зад политически идеологии. И точно това го различава от останалите политици в Гърция. Все повече туристи в Солун През 2011 година, когато Бутарис става кмет на Солун, финансовата криза вече е в пълен ход. По онова време държавата вече заделя за общините едва 30 на сто от обичайния бюджет, а от 5000 общински сътрудници остават само 3500. \"Освен това ние като община не можехме да назначаваме когото поискаме, решенията се взимаха централно, и поради това не разполагахме със специалистите, от които действително имахме нужда\", спомня си Бутарис. И все пак той успя някак да постигне това, в което много други общини се провалиха - икономически Солун се развива отлично. Въпреки дълговете, натрупани преди 2011. Действително Янис Бутарис има голям принос за положителното развитие на града. Включително защото той не се бои да се противопоставя на консервативно-националистическия дух на Солун, вследствие на който градът години наред остава изолиран - никакви инвестиции, никакъв туризъм. Бутарис обаче успява да превърне Солун в топ туристическа дестинация. Така например той успява да наложи създаването на директна самолетна връзка между Солун и Истанбул. Все пак Солун е родният град на основателя на модерна Турция - Ататюрк. Турските туристи в началото на мандата му са близо 8000 на година, междувременно са над 100 хил.. Солун има богата, мултиетническа история. Мирното съжителство на етносите и религиите обаче е било пожертвано заради елинизацията. А заедно с нея е пожертван и просперитетът на Солун. Бутарис обаче не е привърженик на национализма и националната романтика. Той отваря града за туризма и успява да покаже на чужденците неговата многообразна история - еврейска, османска, славянска. \"Ако не познаваш миналото си, не можеш да изградиш и бъдещето си\", казва Бутарис. По време на управлението си той се обръща и към еврейската общност в града, която години наред е била пренебрегвана. Благодарение на него в Солун вече се изгражда музей на холокоста. И бумът от израелски туристи вече е налице. Въпросът обаче не е само в парите. \"От туристите ние печелим не само пари. Благодарение на тях ние разбираме, че не сме неповторими, че има и други, които ни приличат\", казва Бутарис. Националистите ликуват Смесицата от прагматизъм и трезво историческо съзнание определя и отношението на Янис Бутарис към съседните страни. Той играе важна роля в затоплянето на връзките не само с България и Албания, но и със Скопие за преговорите около името Македония. През 2017 година той покани Зоран Заев, днес министър-председател на Северна Македония, да отпразнуват заедно Новата година. И действително Заев прекара нощта срещу 1 януари 2018 в Солун. Тогава мнозина го обвиниха в предателство. Само половин година по-късно беше подписано Преспанското споразумение. Националистите и крайно консервативните кръгове вероятно ликуват, че Янис Бутарис си отива. Но надали някой вече може да спре процесите, които той инициира. \"Моят наследник на поста разбра, че отварянето на града ни носи ползи. Надявам се, че няма да се отклони от пътя.\"", "date": "2019.09.05", "title": "След този кмет Солун не е същият"}
{"url": "https://www.dnevnik.bg/sviat/2019/09/05/3959738_frenski_sud_razreshi_na_petel_da_kukuriga_sutrin/", "text": "Петел на френски остров в Атлантическия океан може да продължи да кукурига въпреки оплакванията на съседите. Това е решението на съд в град Рошфор в Западна Франция, цитирано от \"Ройтерс\". Съседи на къщата, където живее петелът Морис, се оплакали от шума му на зазоряване. Но съдът отхвърлил искането им той да бъде накаран да мълчи. \"Днес Морис спечели битка за цяла Франция\", казва, цитирана от агенцията, Корин Фесо, която е сред собствениците на петела в Сен-Пиер д'Олерон. \"Ройтерс\" отбелязва, че случилото се е било представено във френските медии като \"битка между стария, селски начин на живот и съвременните ценности, които се намъкват от града.\" С кукуригането си четиригодишният Морис си навлякъл гнева на съседа Жан-Луи Бирон - собственик на къща в района, чийто постоянен адрес обаче е в града. Това е пример за десетилетното напрежение между градски обитатели, купуващи вили на село, без да са готови да се справят с реалностите на живота там - като шумовете които издават животните, миризмите или насекомите. Подобни жалби е имало и срещу крави, и срещу църковни камбани. Никоя от тях обаче не е имала същото въздействие като тази на петела Морис, получил писма за подкрепа и от други страни като Съединените щати.", "date": "2019.09.05", "title": "Френски съд разреши на петел да кукурига сутрин"}
{"url": "https://www.dnevnik.bg/zelen/2019/09/05/3959727_deniat_na_leshoiadite_shte_bude_otbeliazan_v_rodopite/", "text": "В първата събота от септември традиционно се чества Международният ден на лешоядите. В България той ще бъде отбелязан на 7 септември с природозащитни събития в няколко града и в районите, където са съсредоточени дейностите за опазване на редките птици - Източните Родопи, Врачански и Централен и Източен Балкан. Международният ден на лешоядите се чества от 2006 г. насам в световен мащаб (за информация на английски език виж  тук ). Целта му е да разясни ролята на различните видове лешояди като \"санитари на природата\", които ограничават разпространението на зарази. Събитията също информират местните общности за заплахите пред тези птици - предимно отравяне на примамки за вълци, електропреносни жици и безпокойство на местата на гнездене. Лешоядите в България В България лешоядите са редки птици, за които се извършват различни дейности по опазване, а за някои от видовете, които са изчезнали като гнездящи от страната - и възстановяване на популациите им чрез заселване на отгледани другаде птици. В миналото в страната са гнездили четири вида лешояди – брадат, черен, белоглав и египетски. Днес като гнездящи могат да се видят само белоглавият и египетският лешояд, а природозащитниците активно работят за връщането на още един вид – черния лешояд, който често преминава в полет през страната, но гнезди само в съседна Гърция. Възстановяването на популациите на различните видове лешояди в България е част от европейски програми и регионални планове за възстановяване, тъй като те не се ограничават в национални територии и са зависими и от условията за оцеляване в съседните страни и по миграционните им пътища. Като голяма далечна цел природозащитниците имат и пускане на брадат лешояд в българската природа. То обаче ще започне едва след като приключат сегашните дейности за изграждане на стабилни колонии на белоглави лешояди (вече с голям  напредък след дългогодишна работа на природозащитните организации ) и заселване на свободно гнездящи черни лешояди (засега има  три освободени в България черни лешояда, които са напуснали страната , а преди месец са  пуснати на свобода в Котелския Балкан  още две мъжки птици от този вид). Местообитанията на лешоядите в България са защитени от европейската мрежа \"Натура 2000\" по силата на Директивата за дивите птици и националния Закон за биологичното разнообразие ( ). За лешоядите в България работят различни природозащитни организации - сдружение \"Зелени Балкани\", Българското дружество за защита на птиците (БДЗП), фондация \"По-диви Родопи\", Дружеството за защита на хищните птици и Фондът за дивата флора и фауна. Дейностите по места се подкрепят от съответните отговорни институции като дирекциите на Природен парк \"Врачански Балкан\" за района на врачанските карстови гнездовища, на Природен парк \"Сините камъни\" за Източна Стара планина и на Национален парк \"Централен Балкан\" за най-високите части на Балкана. Повечето дейности за лешоядите в България са възможни благодарение на европейски средства, предимно по програма ЛАЙФ на Европейската комисия. Условията на програмата включват от 25% до 45% собствен принос на финансови средства на природозащитниците. Няколко събития      Повече за лешоядите тази събота можете да научите: - На празник, който фондация  \"По-диви Родопи\" и БДЗП организират  в Природозащитния център в Маджарово. Маджарово и Студен кладенец са и най-популярните места за туристическо наблюдение на лешояди, тъй като именно в този район на Източните Родопи през 70-те години на миналия век за първи път се наблюдават лешояди, след като са смятани за изчезнали от България. В близост до Природозащитния център в Маджарово има и колония на белоглави лешояди и изградени площадки за подхранване и фотонаблюдение на птиците. На събитието в Маджарово се очакват фотоизложба \"Властелините на Родопите\", наблюдение на емблематичните за Източните Родопи лешояди и игри за деца. Ще бъде представено и театрално представление на моноспектакъла \"Приятно ми е, Ива\". Моноспектакълът, награден с две театрални отличия \"Икар\" - за драматургичен текст и за водеща женска роля - възпроизвежда сред много други теми и личната среща на един човек от света на медиите с природозащитниците, опазващи лешоядите. -  \"Зелени Балкани\" канят  природолюбителите на две събития чрез клоновете си в Пловдив и Стара Загора. На Гребната база в Пловдив сдружението ще има щанд с информационни материали и макети на белоглавия лешояд и други защитени видове, в края на деня ще се проведе и викторина с въпроси за представената информация. В Спасителния център на \"Зелени Балкани\" в Стара Загора ще има ден на отворените врати, където ще бъдат представени дейностите за отглеждане на лешояди с цел възстановяване на популациите им в България. - За района на Сливен е обявена възможност за посещение на адаптационна волиера - място за привикване към свободен живот на отгледани в плен лешояди. Тя се поддържа от \"Зелени Балкани\" и дирекцията на Природен парк \"Сините камъни\". - Врачанският карстов район ще предложи на 7 септември безплатна разходка и наблюдение на белоглави лешояди в северните части на Природен парк \"Врачански Балкан\", организирани от дирекцията на Природен парк \"Врачански Балкан\", Дружеството за защита на хищните птици и Фонда за дивата флора и фауна.", "date": "2019.09.05", "title": "Денят на лешоядите ще бъде отбелязан в Родопите и Балкана"}
{"url": "https://www.dnevnik.bg/sport/2019/09/05/3959776_matei_kaziiski_se_zavurna_v_iaponiia/", "text": "Българският волейболист Матей Казийски ще продължи кариерата си в Япония. Бившият състезател на националния отбор отново ще играе в \"Джейтект стингс\", като 34-годишният посрещач се завръща за четвърти път в тима. За последно Казийски игра за \"Калцедония\" (Верона), като договорът му с италианския отбор изтече през лятото. Преди година българинът премина в полския \"Сточня\" (Шчечин), където Радостин Стойчев беше директор. Клубът беше заявил големи амбиции, но след няколко месеца фалира и спря дейността си. Казийски имаше основна заслуга за спечелването на бронзовите медали в японското първенство през 2017 г. През миналия сезон в \"Джейтект\" игра друг българин - Валентин Братоев.", "date": "2019.09.05", "title": "Матей Казийски се завърна в Япония"}
