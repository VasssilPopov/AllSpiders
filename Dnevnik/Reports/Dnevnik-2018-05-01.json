{"url": "https://www.dnevnik.bg/sport/2018/05/01/3172080_real_se_klasira_na_treti_poreden_final_v_shampionskata/", "text": "Реал\" (Мадрид) продължава курса към защита на трофея в Шампионската лига, след като се класира за финала в трета поредна година. Европейският шампион в последните две издания стигна до мача за трофея, след като завърши наравно 2:2 с \"Байерн\" (Мюнхен) у дома в полуфинал реванш. Благодарене на успеха си в първия мач на \"Алианц арена\" с 2:1 и общ резултат 4:3, испанците продължават напред. Карим Бензема се превърна в големият герой за \"Реал\" като вкара и двата гола. Французинът влезе в петицата на най-добрите реализатори в турнира с попаденията си в 11-ата и 46-ата минута. \"Байерн\" откри чрез Кимих още в третата минута, а в 63-ата Хамес върна надеждите на гостите, но те нямаха сили за повече. Реваншът на \"Сантяго Бернабеу\" беше много динамичен и предложи опасни положения и пред двете врати. Кейлор Навас и Свен Улрайх обаче се представиха отлично. С по-големите пропуски обаче се отчете \"Байерн\", който отправи и повече точни удари - осем срещу едва три за \"Реал\". Във втори пореден мач Кристиано Роналдо не се разписа, след като отново не беше на познатото си ниво. В края на първата част и претенции за дузпа на \"Байерн\" бяха подминати. \"Байерн\" поведе още в третата минута, след като както и в първия мач Йошуа Кимих вкара ранен гол. Крайният защитник на баварците се озова в непосредствена близост до вратата и от няколко метра нямаше как да сгреши. След центриране от десния фланг топката се отклони в Корентен Толисо и попадна на крака на Кимих. Той стреля мощно и преодоля Навас – 0:1. За Кимих това беше четвърти гол в тазгодишното издание на Шампионската лига. Защитникът се разписа и на \"Алианц арена\", когато откри в седмата минута. Европейският клубен шампион успя да отговори бързо и не позволи ранният гол да се отрази на играта му. \"Реал\" се нуждаеше от осем минути, за да възстанови равенството, като то стана факт след попадение на Карим Бензема. В 11-ата минута Марсело центрира отляво, французинът беше оставен непокрит и изравни. Бензема отбеляза своя 54-и гол в Шампионската лига, с което се нареди на пето мясото във вечната ранглиста. Пред него са единствено Кристиано Роналдо (120), Лионел Меси (100), Раул Гонсалес (71) и Рууд ван Нистелроой (56). Последваха интересни моменти и пред двете врати, след като съперниците заложиха на открит футбол. \"Реал\" не се притесняваше да атакува, а основна заплаха беше Марсело. Все пак защитата на \"Байерн\" се справи и баварците отговориха с две чисти положения за гол. Първо Роберт Левандовски беше спрян от Навас със страхотно спасяване с крак, но топката остана в наказателното поле на домакините. Мюлер я подаде на Хамес, а бившият играч на \"Реал\" от два метра стреля високо и много неточно. В края на първата част дойде и най-спорният момент в срещата. След центриране на Кимих отдясно, топката срещна ръката на Марсело в наказателното поле, но реферът Джунейт Чакър прецени, че дузпа няма. Ситуацията на \"Байерн\" се влоши в началото на втората част, след като \"Реал\" поведе в резултата секунди след подновяването на играта. Толисо сгреши, връщайки неразчетено към вратаря Улрайх, топката мина под плонжа на германеца и за Бензема беше елементарно да вкара на празна врата. За пръв път от февруари 2014 г. французинът успя да вкара два гола в един мач в Шампионската лига. За последно това му се беше случило срещу \"Шалке\". Ранното попадение, което \"Реал\" отбеляза принуди \"Байерн\" да се хвърли в атаки в следващите минути. Навас трябваше да се намесва решително след удар на Алаба и се справи. Баварците заиграха вабанк и това им се отплати в 63-ата минута, когато равенството беше възстановено. Хамес Родригес беше най-съобразителен в наказателното поле и с удар по земята с десния крак вкара на отбора, от който играе под наем в \"Байерн\". Колумбиецът стана седмия играч на \"Реал\", който има голова за тима и срещу него.  До края на мача се игра изцяло пред вратата на Кейлор Навас, но костариканският вратар заслужи много висока оценка. Той беше много сигурен, когато трябваше да спира удари, да пресича извеждащи подавания или да се намесва при цетрирания. Драмата можеше да стане още по-голяма, ако поне при един от шансовете си \"Байерн\" се беше възползвал. Своите моменти имаха Левандовски, Томас Мюлер и Матс Хумелс, но всеки от тях пропусна. Централният защитник беше много близо след удар с глава, а в края на терена влязоха и Сандро Вагнер и Хави Мартинес, които да помагат с високия си ръст. В последната секунда Томас Мюлер се размина с едно цетриране и сложи край на надеждите на гостите. Въпреки натиска на германците \"Реал\" издържа и стигна до финалния мач, където ще чака победителя от двойката между \"Ливърпул\" и \"Рома\" (5:2 след първия мач). Финалният двубой е на 26 май в Киев. В последните две години \"Реал\" победи \"Атлетико\" и \"Ювентус\" във финалите, а през 2014 г. отново надви градския си съперник.", "date": "2018.05.01", "title": "\"Реал\" се класира на трети пореден финал в Шампионската лига след зрелищно равенство с \"Байерн\""}
{"url": "https://www.dnevnik.bg/bulgaria/2018/05/01/3171938_bsp_na_1_mai_puskame_projektorite_za_da_si_ide_gerb/", "text": "Бойко в затвора\", \"Мафия\", \"Оставка\". С тези скандирания малко след 11 часа днес първомайският протест на БСП се спусна по столичния булевард \"Дондуков\" към Министерския съвет, където поиска предсрочни избори и промяна и обяви социалистическа партия за алтернатива на сегашната власт. На първа линия зад транспарант с мотото на протеста \"Срещу мизерията и грабежа\" вървяха млади хора и не се виждаха политици. Изключение правеха лидерът на БСП Корнелия Нинова и депутатът Петър Витанов. Другите народни представители от БСП вървяха отстрани. На втора линия имаше транспарант с надпис \"Работим и сме бедни\", носен от младежи социалисти. По булеварда крачеха няколко хиляди души, предимно възрастни хора и партийци. По информация на БСП били около 15 хил., като от страната дошли 70 автобуса. Под прозорците на Борисов \"Че на света е само една, една – нашата мила родна страна\" - прозвуча пред сградата на Комисията за енергийно и водно регулиране. Там на платформата се качи депутатът от \"БСП за България\" Стоян Мирчев, който попита кой стои зад Гинка Върбакова (евентуалния купувач на българските активи на ЧЕЗ – бел. авт.). \"След малко ще застанем пред прозорците на Бойко и ще кажем, че повече не може така\", каза Мирчев и обясни, че днес не празнувал, а бил гневен заради корупцията и мизерията в страната. Събитието се заснемаше от дрон с надпис \"Оставка!\". Под звуците на \"Върви народе, възродени!\" шествието стигна до Министерския съвет, където говори лидерът на столичните социалисти Калоян Паргов, който заяви, че ГЕРБ е виновна за ситуацията в страната. От синдикат \"Защита\" обявиха, че след 15 години българското население по нашите географски ширини ще изчезне – щяло да има някой и друг гербер и някакви псевдопатриоти. Според председателя на синдиката Красимир Митов БСП можела да спре това, защото била алтернатива. След него пред симпатизантите на партията и протестиращите говориха лекар от болницата в Ловеч, която призова за спасяване на държавните болници, и студент, който разказа как е избрал да остане в България. \"БСП не е част от слугинажа на европейските дантелени кръгове. БСП има шанс да победи на едни предсрочни избори\", каза журналистът Йордан Мичев, който водеше протеста. Прожекторите, които Радев заръча Думата взе лидерът на БСП Корнелия Нинова, която разказа как 3% от човечеството владее 97% от благата, а властта у нас се крепи на цензура и агресия срещу народа си. \"Да изпълним призива на президента Радев, да пуснем прожекторите! Да разкрием паралелната държава! С вас сме, г-н Радев\", обяви още тя. След това обрисува \"истинското лице на управляващите\", което по думите и било пропито от кражби и корупция и това пишело и в доклад на департамент на САЩ. На хората Нинова поръча тази светлина да тръгне в цялата страна. Тя обрисува ситуацията в страната – 400 хил. живеели в мизерия, а 400 души, сред които депутати и министри, си увеличавали заплатите на 3 месеца. БСП иска орязване на тези привилегии и внесе подобно решение за народните представители. Прожекторите по думите на Нинова щели да покажат как ремонтираните пътища са \"дупка по дупка\", а санираните блокове текат, защото властта краде от обществени поръчки. \"Бойко Борисов и управлението отвори война на всички българи – на президента, на опозицията, на хората с увреждания, на всички вас\", каза Нинова и обяви властта за преуморена и агресивна. Според нея най-големият враг бил апатията. Лидерът на БСП обясни как в страната може да има производство и достъпно здравеопазване, уважаван труд и индексирани пенсии, спокойствие, мир и сигурност. \"Отивайте си – правителството и всички, който ви дърпат конците! Отивайте си, за да я има България и да живее този народ\", завърши Нинова. А шествието се премести пред Народния театър, където с концерт на \"Сигнал\" бе отбелязан денят на свободното слово.", "date": "2018.05.01", "title": "БСП на 1 май: Пускаме прожекторите, за да си иде ГЕРБ"}
{"url": "https://www.dnevnik.bg/sport/2018/05/01/3171943_bulgariia_poiska_domakinstvo_na_dve_golemi_basketbolni/", "text": "България поиска домакинство на две големи първенства по баскетбол - световното за юноши до 17 години през 2020 г. и европейското за мъже през 2021 г., което ще се проведе в четири държави. Кандидатурата беше представена на среща в Швейцария между спортния министър Красен Кралев, генералния секретар на международната баскетболна федерация (ФИБА) Патрик Бауман и изпълнителния директор на ФИБА Европа Камил Новак. Българската делегация включваше още президента на баскетболната федерация Георги Глушков, генералния директор на \"Лукойл България\" Валентин Златев и президента по баскетболните операции в \"Левски Лукойл\" Тодор Стойков. За световното при юношите България ще кандидатства със зала \"Арена Армеец\" в София и Двореца на културата и спорта във Варна. Процедурата за подаване на документи ще бъде отворена през септември тази година, а домакинът ще бъде избран през май 2019 г. \"Арена Армеец\" ще кандидатства и за домакин на мачове от груповата фаза на европейското за мъже през 2021 г. Шампионатът ще се проведе в четири държави, като една от тях ще приеме финала. Към момента интерес да бъдат посрещнат финала са проявили Германия и Сърбия. Намерение да кандидатстват за мачове от груповата фаза са заявили Италия, Испания, Чехия, Унгария, Австрия, Естония и Полша. Процедурата за подаване на кандидатури за европейското първенство ще бъде отворена през това лято, а решението кои ще са домакините ще бъде взето през април 2019 г. По време на срещата днес е бил обсъден и план за развитие на баскетбола в България, съобщиха от спортното министерство. Част от него е бил приемането на мачове от първенства на най-високо ниво, за да може \"възможно най-много деца да се докоснат на живо до най-класните играчи и да бъдат привлечени да тренират баскетбол\". Кралев е акцентирал върху важността на отборните спортове за физическата активност на младите и здравето на нацията и е подчертал водещото място на баскетбола за изпълнение на този приоритет. Българският национален отбор по баскетбол не е участвал в голям шампионат от Евро 2011. Отборът дори беше разпуснат през 2015 г. заради липсата на официални срещи. В световно за юноши до 17 години, което се провежда от 2010 г., България никога не е участвала.", "date": "2018.05.01", "title": "България поиска домакинство на две големи баскетболни първенства"}
{"url": "https://www.dnevnik.bg/sport/2018/05/01/3171998_v_bosna_obiaviha_pomoshtnika_na_klop_za_sledvashtiia/", "text": "Асистентът на Юрген Клоп Желко Бувац ще наследи  Арсен Венгер в \"Арсенал\" , твърди босненската новинарска агенция Pravda BL. Публикацията идва само ден след като \"Ливърпул\" обяви, че 56-годишният босненец ще си вземе почивка до края на сезона по лични причини. Pravda BL беше първата медия, която oбяви за сигурно преминаването на Клоп и Бувац в \"Ливърпул\" през есента на 2015 г. Това се случи един ден преди тогавашният мениджър на мърсисайдци Брендън Роджърс да бъде уволнен. Ситуацията с дългогодишната дясна ръка на Юрген Клоп се превърна в най-горещата тема на \"Анфилд\" пред реванша с \"Рома\" от полуфиналите на Шампионската лига. Първоначално английските медии обявиха, че Бувац напуска поста заради сериозен конфликт с Клоп, който бил започнал преди няколко месеца. \"Ливърпул\" oтговори, че босненецът си взима почивка до края на сезона по лични причини, но без да даде подробности. Клоп и Бувац работеха като екип в продължение на 17 години. Двамата играят заедно в \"Майнц\" между 1992 и 1995 г. Когато германецът спира с футбола и е избран за старши треньор на \"Майнц\" през 2001 г., кани босненеца за свой асистент. По това време Бувац е начело на нискоразредния \"Нюкирхен\", където прекратява състезателната си кариера. След осем години в отбора, в които го изведоха до промоция в Бундеслигата и историческо участие в европейските турнири, двамата преминаха в \"Борусия\" (Дортмунд). В Дортмунд Клоп и Бувац спечелиха две поредни титли в Бундеслигата и общо пет трофея и изведоха жълто-черните до финал в Шампионската лига. Съвместната им работа продължи да дава отлични резултати и в \"Ливърпул\", който този сезон е много близо до първи финала на Шампионската лига от 2007 г. Бувац е считан за човека в сянка зад атрактивния и свръхнападателен стил с високо изнесена преса, който изповядват отборите на Клоп. Мениджърът на \"Ливърпул\" определя Бувац като мозъка в екипа, себе си - за сърцето, а втория асистент Петер Кравец - за очите. До момента като основни варианти за наследник на Венгер, който  ще напусне \"Арсенал\" след 22 години начело на клуба , се спрягаха Томас Тухел, Карло Анчелоти, Патрик Виера, Йоахим Льов и др.", "date": "2018.05.01", "title": "В Босна обявиха помощника на Клоп за следващия мениджър на \"Арсенал\""}
{"url": "https://www.dnevnik.bg/photos/2018/05/01/3171963_fotogaleriia_world_of_warcraft_v_chehiia/", "text": "Чешкият уеб разработчик Войчец Ружичка оставя лаптопа си и градския начин на живот в Прага и отива в гората, облечен като шаман със синьо лице, за да участва в играта World of Warcraft.", "date": "2018.05.01", "title": "Фотогалерия: World of Warcraft в Чехия"}
{"url": "https://www.dnevnik.bg/bulgaria/2018/05/01/3172003_v_sinemorec_protestiraha_sreshtu_zastroiavaneto/", "text": "Днес жители и гости на село Синеморец се събраха на моста над река Велека за да изразят недоволството си от предложените изменения в Общия устройствен план (ОУП) на община Царево. Събитието продължи от 11 до 13 часа и на него се събраха около 100 души. Мостът не беше блокиран и слабото движение по пътя преминаваше свободно. Конкретните искания на протестиращите са изложени във възражение от 11 точки (в прикачения файл), което утре ще бъде депозирано в Министерството на регионалното развитие и благоустройството (МРРБ), Министерството на околната среда и водите (МОСВ) и община Царево. Според процедурата за обществено обсъждане на Доклада за оценка на степента на въздействие върху защитени зони на Изменението на Общия устройствен план на община Царево становища от заинтересовани лица могат да изпращат до 4 май. Възражението, подготвено от местен инициативен комитет, е подкрепено с 257 подписа на хора, живеещи и/или притежаващи имот в Синеморец. Според данни от 15 март 2017 г. с постоянен адрес в селото са 292 души. \"Ние искаме да бъде приет нов устройствен план. Той обаче трябва да бъде съобразен с възможностите за захранване с ток и вода, които и в момента са проблем. Трябва да се направи канализация и пречиствателна станция за цялото село. Презастрояването няма да е хубаво нито за местните, нито за гостите на селото\", казаха протестиращи. Хората са притеснени от значителното увеличение (с над 54% на зоните за нови вилни селища, къмпинги и хотелски комплекси) на урбанизираните територии в селото и не са съгласни общински и държавни терени да бъдат преотреждани за застрояване. Според тях \"тези места трябва да си останат поляни, където да пасат коне и да играят деца, както е в момента\". Местните хора искат промените в ОУП да бъдат открито обсъдени и съгласувани с тях. \"Не може да се взимат решения за нашето село, без никой да ни пита\", казват те.", "date": "2018.05.01", "title": "В Синеморец протестираха срещу застрояването"}
{"url": "https://www.dnevnik.bg/sport/2018/05/01/3172006_formula_1_shte_napravi_izprevarvaniiata_po-lesni_ot/", "text": "Собственикът на Формула 1 \"Либърти медия\" и Международната автомобилна федерация (ФИА) одобриха нови правила, които ще позволят по-лесни изпреварвания между пилотите. Промените, които са свързани с аеродинамиката на болидите, ще влязат в сила от следващия сезон. Автомобилите ще имат опростено предно крило с по-голям обхват и възможност за насочване на повече въздух към предните колела, а не извън тях. Промените включват още опростени спирачни канали без извивки в краищата, както и по-широко и по-дълбоко разположено задно крило. Нововъведенията са в резултат на съвместни проучвания между ФИА и \"Либърти медия\". От медийната компания заявиха, че промените не засягат работата по заплануваната мащабна реформа на спорта след 2021 г. Решението е продиктувано от честите критики, че Формула 1 не предлага достатъчно изпреварвания между пилотите. В първия старт за сезона - Гран при на Австралия, бяха направени едва пет изпреварвания. От Motorsport.com твърдят, че \"Ферари\" и \"Ред бул\" са били против аеродинамичните промени. Oт въвеждането на турбохибридните V6 двигатели през 2014 г. само три отбора са печелили състезания във Формула 1. Това са \"Ферари\", \"Ред бул\" и \"Мерцедес\", който спечели всички титли при конструкторите в този период. От ФИА и \"Либърти медия\" са уверени, че нововъведенията ще позволят на пилотите да бъдат по-близо един до друг, което да помогне за увеличаването на интригата и интереса към състезанията.", "date": "2018.05.01", "title": "Формула 1 ще направи изпреварванията по-лесни от 2019 г."}
{"url": "https://www.dnevnik.bg/sviat/2018/05/01/3172011_bulgarka_e_zaginala_v_shveicarskite_alpi/", "text": "Броят на загиналите от скиорска група от 14 души,  намерени вчера в швейцарските Алпи , вече нарасна до 8. Сред починалите има и български гражданин, съобщи БНТ, като цитира местната полиция. \"Загинала е българска гражданка на 52 години\", заявиха от управлението по време на изявление.  Преди два дни лошото време в района на Пин Дарола в швейцарските Алпи хваща в капана си 14 скиори. Съобщението за помощ от отдалечения район на Алпите предизвиква масирана спасителна акция с участието на 7 хеликоптера. От полицейското управление добавят, че един от скиорите е починал при падане. Петима са починали скоро след като са настанени в болницата, в това число и 52-годишната българка. Полицията съобщи, че телата на други двама алпинисти, на възраст 21 и 22 години, са открити по-надолу в Алпите, в кантон Берн. Сигналът е получен ден по-рано, но лошите атмосферни условия са принудили спасителите да изчакат. Така броят на загиналите нарасна до 8 души. Част от станалите в групата са изпаднали в \"лека хипотермия\". Жертвите са италиански, френски и германски граждани, съобщи полицията, добавяйки, че са започнали усилия за официалното им идентифициране. Всички семейства са информирани за трагедията.", "date": "2018.05.01", "title": "Българка е сред загиналите в швейцарските Алпи"}
{"url": "https://www.dnevnik.bg/bulgaria/2018/05/01/3172016_vremenniiat_kmet_na_stolichniia_raion_mladost_podade/", "text": "Временно изпълняващият длъжността кмет на квартал \"Младост\" в София Владимир Клисуров подава оставка, съобщи БНТ. Това се случва няколко дни след като  Столичният общински съвет го избра за временно изпълняващ длъжността  на мястото на Десислава Иванчева, която  беше арестувана  и обвинена за взет подкуп. Своето решение Клисуров е обявил в профила си в социалната мрежа \"Фейсбук\", като сред мотивите си да подаде оставката е посочил, че не може да се справи със задачата си на кмет. \"Взех и едно друго решение. Вече го обявих на екипа на районната администрация и на кмета на София г-жа Йорданка Фандъкова. То касае моята оставка. Тук ще се опитам да обясня мотивите за нея. Накратко, аз съм член на инициативата \"Зелен Младост\" и отказвам да си \"цапам\" ръцете с унищожаването на зелените площи на \"Младост\". Столичният общински съвет не се съобрази с основно мое право – да откажа определен пост или длъжност, което направих с декларирания ми самоотвод. Още повече че с колегата арх. Румен Русев отправихме консенсусно предложение той да поеме кормилото на районната администрация. Мнението ни не бе зачетено. Всъщност нещо нормално за тази \"правова\" държава. Но в тази политическа игра аз не желая да съм пионката. Пионката, която като член на \"Зелен Младост\" да пусне строежите, които г-жа Иванчева успя да стопира. И заради които видяхте какво й се случи, по сценарий, за чието авторство всички дълбоко в себе си се досещате. Не искам да преча и на разследването и в един момент да бъда обвинен, че съм останал, за да замитам следи. Както вече заявих, вярвам на колегата арх. Румен Русев, който според мен трябва да остане като кмет на район \"Младост\". Той е специалист с огромен стаж, при това и отличен администратор. Очаквам той и екипът да разглеждат строителните книжа под лупа и да използват всички законови възможности, за да спасят зелените площи и без това недостатъчните паркинги в \"Младост\". Очаквам, че ще направи всичко възможно в тази посока. Призовавам да проявяваме разбиране към законово мотивираните му действия, тъй като в много случаи той няма да има правилен ход с правомощията на районен кмет. Казано простичко, когато главният архитект на София разреши даден строеж и го изпрати в районната администрация, кметът има кратък срок, в който да го обяви. Ако не го стори, алтернативата му са съд и сериозни глоби. Ние, жителите на този град, гражданите на тази държава, обаче винаги може да си кажем мнението, да защитим правото си на нормален живот, да защитим здравето на децата ни. Когато сме заедно, сме бивали чувани. Така ще е и занапред. Така че ако арх. Румен Русев остане, ще се нуждае от нашата подкрепа, за да се бори със системата, и гражданската воля за борба срещу статуквото и тя не трябва да секва. Надявам се и той да продължи да прави разкрития за частни метростанции и булеварди, макар всички да видяхме, че извършителят е неизвестен или давността е изтекла. Понеже ще тръгнат спекулации, строежи не съм пускал. Аз съм член на \"Зелен Младост\", извървявах пътя дотук с нашия лидер Десислава Иванчева, която запали искрата в нашия квартал, и няма как да си оцапам ръцете с подписи върху разрешителни за строежи в паркове, в зелени площи и върху паркинги. Приех временно решението на общинския съвет, защото като ръководител на ресор образование бях наясно, че в създалия се административен вакуум няма кой да разпореди плащанията към детските градини и училищата. Отговорност към тези институции и работещите в тях мога да поема. Отговорност за пускане на строежите – не! Макар да се съмнявам, надявам се хората от \"Зелен Младост\" един ден да разберат моето решение. За момента категорично отказват да го сторят. Надявам се колегите ми ще запазят добри спомени за общата ни работа. Както и очаквам приятелите и познатите ми да запазят чувствата и уважението, което си имаме. Предполагам, че когато кофата с помия, която бе плисната върху г-жа Иванчева и г-жа Петрова, бъде отново напълнена, ще бъде излята върху мен и останалите съмишленици. Ще светваме като елхи, ще продължим да бъдем подслушвани и следени. Но когато се впуснахме да будим гражданското общество, бяхме наясно, че този кръст е тежък. Донякъде съм разочарован от гражданите на \"Младост\" и на София. В социалните мрежи виждам огромна подкрепа за г-жа Десислава Иванчева и г-жа Биляна Петрова, но на протестите в тяхна защита се събират едва десетки хора. Така беше и досега. В резултат на политиката ни на активно уведомление на гражданите за инвестиционните намерения бяха получени възражения от хиляди хора, които препращахме на Кмета на столицата, на Главния архитект на София, дори в министерствата. Вероятно и досега тези подписки почиват в разни чекмеджета. На протестите обаче излизаха едва стотици, а останалите вдигаха рамене и казваха \"от нас нищо не зависи\". Призовавам и управляващите: крайно време е да се вслушате в гласа на гражданите – променете градоустройството и законите коренно и те да започнат да защитават не само инвеститорските и финансови интереси за милиарди, но и отделния човек, неговото здраве и здравето на децата ни. Споделям и едно извинение към медиите. Получих покани за гостуване във всички телевизии и искам да стане ясно защо им отказах. Нямам какво да крия, отговорих на въпросите ви след гласуването в СОС, но не желая да се нагърбвам с теглото на медийна звезда. Още повече близките ми знаят, че силата ми не е реториката. И още нещо. Смятах да направя това изявление, след като реално подам оставка. Оказа се, че чисто технически няма кой да ми я приеме. Поне това смятат г-жа Фандъкова и зам.-кмета на столицата г-жа Ралица Стоянова. Затова вероятно известно време ще трябва да съм нещо като заместник-кмет, заместващ титуляра до завръщането, който ще е в отпуска до завръщане до приемане на оставката му. Всъщност това е поредният щрих от трагикомедията, която тече. Така че ми трябват и трудовоправни съвети. И не забравяйте: Ние сме \"Зелен Младост\". Независимо в кой квартал или град на България живеете, бъдете и вие!\", заявява Клисуров.", "date": "2018.05.01", "title": "Временният кмет на столичния район \"Младост\" подава оставка"}
{"url": "https://www.dnevnik.bg/bulgaria/2018/05/01/3171648_na_chastnite_ohraniteli_shte_e_po-evtino_da_paziat/", "text": "На частните охранители ще е по-евтино да пазят цяло село, отколкото отделни хора. Това се вижда от предложената от МВР промяна в тарифа номер 4 за таксите, които ведомството събира по Закона за държавните такси, публикувана на сайта на портала за обществени консултации. Лицензът за охрана на урбанизирана територия ще струва на една фирма 500 лв., ако разрешението е за една област, и 1000 лв.q ако е за цялата страна. За сравнение - лиценз за лична охрана на физически лица ще получават фирмите, които дадат 6000 лв., ако се касае за цялата страна, а ако ще бъдат пазени хора само в определена област, таксата е 1600 лв. Таксата се плаща еднократно - за получаване на лиценз, но след промените в Закона за частната охранителна дейност има много подводни камъни, обясниха от бизнеса за \"Дневник\". \"Лицензът се води уж безсрочен. Но заради всички тези безумни изисквания, които са заложени в закона, лицензът може да се отнеме много лесно. В закона освен това е заложено, че ако фирма е в процедура по отнемане на лиценз или отделен човек е бил съдружник във фирма, на която е отнет лицензът, не може да се кандидатства отново за лиценз. Третото е, че ако някой е осъждан за престъпление от общ характер, не може да бъде съдружник във фирма за частна охрана, дори да е бил реабилитиран\", коментира за \"Дневник\" Татяна Иванова от Индустриален клъстер \"Сигурност\". В предложените изменения на тарифата се казва, че размерите на таксите не са определени като разходоориентирани, защото с тях се осигуряват политики в областите на особено важни държавни или обществени интереси, каквито са опазването на живота и здравето на гражданите, както и охраната на имуществото им. \"Това са конституционно 4 регламентирани права на гражданите и юридическите лица, чиято защита е от значение за националната сигурност и обществения ред в страната\", се казва в проекта. Къде ще отидат тогава тези пари, пита Иванова. \"Те отиват в бюджета на МВР, но какво ще се прави с тях? Понеже им закриха полицейския СОТ, не могат да правят явна търговска дейност, а им се губят едни 25 млн. лв. на година и решиха да смъкват 9 кожи от бизнеса\", коментира тя. Иначе предлаганите промени предвиждат запазване на максимално дължимото за лиценз за всички видове частна охранителна дейност на територията на цялата страна, което е 23 хил. лв. В проекта е предвидено този размер да се запази независимо от обстоятелството, че видовете частна охранителна дейност са се увеличили от 5 вида в момента на 9 вида по новия Закон за частната охранителна дейност. Максималната стойност за лиценз за охрана в рамките на отделна област от страната е 6700 лв. \"По този начин субектите, които са получили вече лиценз по действащия закон, в сравнение със субектите, които ще кандидатстват за издаване на лиценз по новия ЗЧОД, се поставят в равностойно положение\", аргументират се вносителите на предложението. Новите четири вида охрана са: сигнално-охранителна дейност; охрана на питейни и развлекателни заведения, дискотеки, игрални и компютърни зали; охрана на урбанизирани територии и охрана на селскостопанско имущество. За тях са предвидени еднакви цени - 500 лв. за лиценз на територията на отделна област и 1000 лв. за територията на цялата страна. Като единственото изключение е дължимата сума за лиценз за цялата страна при охрана на имущество, която е 1500 лв. При някои от останалите пет вида охрана е предвидено увеличени на таксите, както е при лиценза за охрана на отделни хора, където увеличението е с 1000 лв. за разрешение за територията на цялата страна и се предлага да бъде 6000 лв. вместо досегашните 5000 лв. Увеличение с толкова има и при охраната на ценни пратки и товари. Намаление пък се предлага за лиценз за охрана на мероприятия, който става 3000 лв. от досегашните 5000 лв. за територията на цялата страна. За охрана на имущество се предвижда таксата да е 1500 лв. за цяла страна вместо досегашните 5000 лв.  Дубликат на който и да е лиценз ще струва 150 лева, също толкова ще е допълнението на лиценза.  Срокът за обществено обсъждане е намален на 14 дни. Вносителите аргументират съкращаването на срока с избягването на значими административни трудности за бизнеса и гражданите, както и поради невъзможността за издаване на лицензи за новите видове частна охранителна дейност след влизане в сила от края на март на новия закон.", "date": "2018.05.01", "title": "За частните охранители ще е по-евтино да пазят цяло село, отколкото отделни хора"}
{"url": "https://www.dnevnik.bg/bulgaria/2018/05/01/3172023_kratki_novini_zavrushtat_se_postradalite_pri_avtobusna/", "text": "От днес \"Пирогов\" поема пациентите на личните лекари В почивните дни личните лекари ще могат да бъдат отменени от спешната болница, след като сключат договори с медицинския център на болницата. Така само срещу потребителската такса пациентите може да бъдат лекувани от специалистите на спешната болница, когато личният им лекар не е на работа. Родители се събраха на протест пред парламента  Те искат спешна промяна в политиката на държавата за децата, съобщи БНТ. Под мотото \"Код: Черно\" родителите настояха за реално безплатно детско здравеопазване, повече подкрепа за децата, останали без един родител, месечни детски добавки за всички родители, както и персонални пенсии за всички деца сираци. Протест на родителите имаше и във Варна. И там са недоволни, че не усещат подкрепа, не са сигурни нито за своето, нито за бъдещето на децата си. Най-малко 24 души са загинали днес в двоен бомбен атентат в Нигерия Нападенията са извършени от двама атентатори самоубийци срещу богомолци в джамия, съобщи говорител на полицията в щата Адамава, предаде ДПА. Първото камикадзе е взривило експлозив в джамията, а втората експлозия е станала отвън, докато хората са бягали от сградата. Никой засега не е поел отговорност за нападението, но радикалната ислямистка групировка \"Боко харам\" е извършвала преди подобни атаки. Пуснато е движението по част от околовръстно на София Днес беше пуснато движението по ремонтирания 2.9 км участък от Източната дъга на Софийския околовръстен път в платното от Казичене до магистрала \"Тракия\", съобщиха от агенция \"Пътна инфраструктура\". Завръщат се пострадалите при автобусна катастрофа в Сърбия българи Днес от болницата в сръбския град Чуприя бяха изписани тримата по-тежко пострадали, останали за наблюдение след  катастрофата от 27 април , съобщиха от министерството на външните работи. Двама от тях отпътуваха с транспорт на фирмата \"Евелин-Р\" за България, а третата българска гражданка бе транспортирана със специално пристигнала линейка до болнично заведение в България.", "date": "2018.05.01", "title": "Кратки новини: Родители се събраха на протест пред парламента"}
{"url": "https://www.dnevnik.bg/sport/2018/05/01/3172028_kubrat_pulev_i_diliun_uait_ne_se_dogovoriha_ibf/", "text": "Кубрат Пулев и Дилиън Уайт не успяха да се договорят за елиминационен мач, който да излъчи задължителен претендент на Антъни Джошуа за световната титла на Международната боксова федерация (IBF). В началото на април  IBF наред организирането на двубой  между 36-годишния българин и 30-годишния американец. След като двете страни не са се разбрали, от федерацията са насрочили търг за мача за 10 май, съобщи ESPN. Toй ще бъде отменен, ако Пулев и Уайт успеят да постигнат споразумение до 15 минути преди началото на наддаването. Уайт се надяваше да бъде обявен за първи претендент на Дионтей Уайлдър, който държи най-престижния пояс в тежката категория - на Световния боксов съвет (WBC). Промотърът на Уайт Еди Хърн дори предложи 4 милиона долара, но американецът не отговори на офертата. Въпреки че Уайт е №1 в ранглистата на WBC след Уайлдър, WBC нареди миналата седмица на британеца да се изправи срещу кубинеца Луис Ортис в мач за определяне на втори претендент на шампиона. През ноември Уайлдър, който има 39 нокаута и 40 победи в 40 мача,  нанесе първо поражение в кариерата на Ортис. Първи в списъка със задължителните претенденти на WBC се оказа друг американец - Доминик Бризил, който през ноември победи Ерик Молина за 19-ата си победа от 20 мача. Единствената му загуба е срещу Антъни Джошуа. Срещу Джошуа е единственото поражение и на Уайт в 24-те двубоя като професионалист. \"Бил съм се за всеки пояс, за който WBC е наредил. Аз един от малкото боксьори, които следват стриктно всички процедури. Бил съм се в много елиминации, имам много мачове за ранглистата. Бях лоялен към организацията в продължение на две години. Направих всичко, което ми казаха. Поне можеха да наредят елиминационен мач между мен и Бризил. Много, много разочарован и ядосан съм. Чувствам се предаден от WBC\", оплака се Уайт. Ако стигне до двубой с Джошуа като задължителен претендент на IBF, Уайт ще спечели повече пари, отколкото при доброволна защита на пояса. Мач с Пулев обаче крие доста рискове за 30-годишния британец, който отстъпва малко като ръст и размах на българина. Освен това поясът на IBF на е на дневен ред за Джошуа, който е устремен към мач с Уайлдър за излъчването на  първия абсолютен шампион в тежката категория от Ленъкс Люис . Пулев не се е боксирал от 28 aприл 2017 г., когато спечели по точки срещу американския ветеран Кевин Джонсън в София и постигна 25-ата си победа от 26 мача като професионалист. През април той заяви, че  планира да се завърне на ринга с мач на американска земя  в края на май или началото на юни. Пулев пропусна една възможност да се изправи срещу Джошуа. Двамата трябваше да се боксират в Кардиф на 28 октомври за световните титли на IBF, IBO и WBA,  но българинът се отказа заради контузия . Вместо него на ринга се качи камерунецът Карлос Такам. Откакто IBF нареди мач с Уайт, Пулев не е коментирал какви са плановете му. Промотърите му от \"Зауерланд\" заявиха, че  приемат предизвикателството , и дори предложиха мач в България. Отношенията между двете страни обаче се обтегнати, а Пулев все повече се насочва към варианта да се боксира в САЩ.", "date": "2018.05.01", "title": "Кубрат Пулев и Дилиън Уайт не се договориха, IBF насрочи търг за мача"}
{"url": "https://www.dnevnik.bg/video/2018/05/01/3172031_video_drugite_novini/", "text": "Честваме 142 години от началото на Априлската епопея В Сърбия отбелязват Деня на труда с пикници През май ще има температури и над 30 градуса Том Ханкс и Рита Уилсън посрещат знаменитости Букмейкъри слагат \"Екуинокс\" сред финалистите", "date": "2018.05.01", "title": "Видео: Другите новини"}
{"url": "https://www.dnevnik.bg/bulgaria/2018/05/01/3172022_firma_ostavila_turisti_v_avtobus_na_magistrala_struma/", "text": "По сигнал на граждани до медиите Министерството на туризма е започнало проверка на туристическа агенция \"Глобал тур\", за която бе съобщено, че оставила 38 туристи за няколко часа през нощта в автобус на магистрала \"Струма\", съобщиха от пресцентъра на министерството. Фирмата е регистрирана в Националния туристически регистър и има валидна застраховка до 6 юли 2018 г., показа проверката на ведомството. Туристите са били в Гърция, но на връщане автобусът им внезапно спрял след разклона за Дупница и останал на място без светлини, съобщават те. Като причина било споменато, че е свършило горивото. Пътниците звъннали на тел. 112 и оттам били посъветвани да обезопасят мястото със светлоотразителен триъгълник, но не го открили. Автобусът е на превозвача \"Еделвайс 0707\". При проблеми туристите могат да подават сигнали на горещия телефон на Министерството на туризма 02 90 46 895, отбелязват от пресцентъра му.", "date": "2018.05.01", "title": "Фирма оставила туристи в автобус на магистрала \"Струма\" за няколко часа"}
{"url": "https://www.dnevnik.bg/sport/2018/05/01/3171772_totnum_napravi_napravi_reshitelna_krachka_kum/", "text": "Тотнъм\" победи \"Уотфорд\" с 2:0 на \"Уембли\" в последния мач от 36-ия кръг на Висшата лига и направи огромна крачка към участие в Шампионската лига през следващия сезон. С 21-ата си победа от 25 мача \"шпорите\" събраха 71 точки. Тимът на Маурисио Почетино се откъсна с пет точки пред петия \"Челси\" и се доближи само на една от третия \"Ливърпул\", който е изиграл мач повече. \"Тотнъм\" може да си гарантира мястото в Шампионската лига още идния уикенд, ако вземе три точки срещу заемащия последното място \"Уест бромич\", а \"Челси\" не победи \"Ливърпул\". След мача с \"дроздовете\" за \"Тотнъм\" ще останат домакинство на \"Нюкасъл\" и гостуване на \"Лестър\". \"Челси\" ще играе с \"Хъдърсфийлд\" и \"Нюкасъл\" след мача с \"Ливърпул\". След ключовия сблъсък на \"Стамфорд бридж\" мърсисайдци ще завършат сезона срещу \"Брайтън\" у дома. Деле Али осигури желания старт на \"Тотнъм\" срещу \"Уотфорд\" след груба грешка на вратаря Орестис Карнезис. В 15-ата минута Киърън Трипиър центриране безобидно от десния фланг. Карнезис обаче изпусна топката, а Кристиан Ериксен я продължи към Али, който спокойно я насочи във вратата. Десет минути по-късно Андре Грей пропусна отличен шанс да изравни, след като беше изведен очи в очи с Юго Лорис, но стреля в тялото му. В края на полувремето и Ричарлисон се озова зад защитата вляво от вратата, но ударът му беше спасен от Лорис. Само три минути след началото на втората част Хари Кейн осигури спокойствие на \"Тотнъм\" с втори гол. Той първоначално се подхлъзна след подаване на Хьон Мин Сон, но топката стигна до Трипър на десния фланг. Десният бек подаде по земя към Кейн и голмайсторът на \"шпорите\" не пропусна отблизо. До края на мача и двата отбора имаха много добри ситуации за гол, но не се възползваха. Веднъж и гредата попречи на \"Тотнъм\" да стигне до трето попадение след удар с глава на Ян Вертонген. Най-големият пропуск за \"Уотфорд\" направи Ричарлисон в 70-ата минута. От границата на вратарското поле бразилецът стреля високо над вратата и не успя да върне \"стършелите\" в мача. \"Уотфорд\" допусна трета загуба в последните си пет срещи и седми пореден двубой без победа. Тимът на Хави Грасия е 13-и с 38 точки, като се намира на шест точки от зоната на изпадащите.", "date": "2018.05.01", "title": "\"Тотнъм\" направи решителна крачка към Шампионската лига"}
{"url": "https://www.dnevnik.bg/sviat/2018/05/01/3170617_stachka_blokira_feriboti_i_korabi_v_gurciia_dnes/", "text": "Общогръцката федерация на моряците (ПNO) обяви, че днес ще проведе национална 24-часова стачка, която ще спре трафика на всички категории кораби. Тя започна в полунощ и ще продължи през целия ден до 24 часа. Това ще се отрази и на плановете на хиляди българи, които планират да пътуват до Гърция за празниците около 1 и 6 май. В официалното съобщение на ръководството на синдиката се казва, че това е протест с искане за незабавно уреждане на спора за пенсионното осигуряване. Сред исканията са още сключването на колективни договори с цел намаляване на безработицата и подходящи заплати за екипажите, които да се изплащат навреме. Моряците атакуват отново части от закон от 2013 г., съгласно който министерството на морските превози и политиката за островите има власт да надзирава всички аспекти на управлението, развитието и оперирането на пристанищните власти в страната, както и този от 2016 г., с който бе основан специален регулатор на пристанищата.", "date": "2018.05.01", "title": "Стачка блокира фериботи и кораби в Гърция днес"}
{"url": "https://www.dnevnik.bg/evropa/2018/05/01/3169191_ravnosmetka_pokazen_arest_i_edna_provalena_sreshta_-/", "text": "Време за равносметка и няколко черни точки в полето на България. Така може да се обобщи четвъртият месец от българското председателство на Съвета на Европейския съюз. Предизвикателствата не бяха малко нито на световната, нито на българската сцена. В София и Брюксел имаше важни срещи - достатъчно е да споменем неформалния съвет на министрите на икономиката и финансите на ЕС или форума за суперкомпютрите в съюза - но повечето бяха отразени предимно формално по медиите, фокусирани върху български политици и министри, а не върху важни и интересни гости. Опетнена репутация Страната, която иска да е пример за Западните Балкани, не показа, че поне се опитва да следва високи стандарти. В средата на месеца кметът на район \"Младост\" Десислава Иванчева  бе показно арестувана в центъра на София , а впоследствие  бе обвинена  за подкуп в особено големи размери.  Въпросите около задържането ѝ  се множат. А  думите на прокурор Илиян Рангелов , един от наблюдаващите обвинители по разследването, че \"с действията си, изнудвайки строителен предприемач, кметът на район \"Младост\" Десислава Иванчева е навредила на имиджа на страната в ЕС по време на европредседателството, тъй като е допринесла за схващането, че България е най-корумпираната страна членка\", по всяка вероятност ще се окажат верни. Именно срещу това схващане бяха направени немалко заявки преди началото на европредседателството, което трябваше да покаже България в по-добра светлина. Седмица преди заподозряната Иванчева да бъде държана с белезници над пет часа на столичен булевард, министър Лиляна Павлова заяви пред пред БНТ, че негативните новини за България в чуждите медии са намалели до едва 5% от почти 18 хиляди публикации за изминалите първи три месеца от европредседателството. Този медиен комфорт се оказа в разрез с  поредния годишен доклад на \"Репортери без граници\" , според който България е не само медийно най-несвободната държава от ЕС, но и е единствената в съюза в категорията \"трудна ситуация\". Частта, посветена на България, е озаглавена \"Непрозрачни и корумпирани\" и в нея се казва, че са \"масово разпространени корупцията и тайното договаряне между медии, политици и олигарси\". Никой на Балканите, включително страни, кандидатстващи за членство в ЕС, не е по-зле в класацията на базираната в Париж организация. Това бе посрещнато от вероятно най-многотиражния български таблоид със заглавие \"Репортери без граници показаха, че са платени без граници\", подзаглавие \"Смъкнаха рейтинга ни, за да отмъстят за разобличаването на задкулисните им обвързаности\" и примитивен колаж с известни български издатели и журналисти. Изданието е \"Телеграф\" и е едно от получаващите хиляди левове по комуникационната кампания за българското европредседателство. Една не толкова младежка среща Надали, обявявайки програмата със събития на българското европредседателство организаторите са се надявали на толкова голям медиен отзвук. И надали са предполагали, че отзивите ще са предимно негативни. Историята тръгна от  статия в EurActiv , в която участници се оплакват, че събитието било пример за това какво не е младежко участие, имало режисирани аплодисменти и се предлагал безплатен алкохол на вечерно празненство, на което \"полуголи\" жени танцували по масите. Информацията предизвика  истинска партийна буря  и взаимни обвинения за провалената среща. В декларация от парламентарната трибуна зам.-председателят на група на \"БСП за България\" Весела Лечева поиска извинение от министрите Лиляна Павлова и Красен Кралев, които по думите ѝ нямало да си попадат оставките, въпреки че такава е европейската практика при такъв организационен гаф и провал. \"Правителството се провали и не казваме това със злорадство, защото това е петно за цяла България. Премиерът съветва младите да стават овчари и да се размножават, но опростачването на политиката е основната причина да се разделяме с децата си\", каза Лечева. В отговор в кулоарите на парламента говори лидерът на младежката организация на ГЕРБ и зам.-министър на външните работи Георг Георгиев, който обвини БСП в опити за спекулации и интриги. Спортното министерство  пък се оправда,  като излезе с позиция, според която \"обратната връзка от провеждането на европейската младежка конференция показва изключително позитивни отзиви от всички страни, излъчили младежки делегати\". Напрежението в Сирия В международен план съвместните удари на САЩ, Великобритания и Франция срещу режима на сирийския президент Башар ал Асад бяха изпитание за единството на ЕС, но далеч не получиха единодушната подкрепа на държавите членки. Всички страни членки са на мнение, че използването на химически оръжия на 7 април  срещу бунтовническия бастион Дума  в близост до Дамаск - за което е обвиняван сирийският режим - е неприемливо и не трябва да остане ненаказано. 28-те държави  обаче са разделени . От едната страна на шахматната дъска са Франция и Великобритания. От другата са неутралните. По средата са членове на НАТО, много от които са на различно мнение по отношение на ударите. Четвъртият месец европредседателство съвпадна и с  донорската конференция за Сирия в Брюксел , на която вицепремиерът Екатерина Захариева заяви, че трябва най-после да бъдат признати допуснатите грешки за Сирия и да започнат компромисите. Да се похвалим Междувременно  от няколко трибуни  министърът за европредседателството Лиляна Павлова похвали България за свършената работа досега. В отчета си,  който направи и пред българските депутати , тя изтъкна, че българското председателство е предложило нов подход и нова философия в темата за реформата на общата европейска система за убежища, както и че се готви \"Декларация от София\", която да увенчае срещата на върха за Западните Балкани през май. Павлова изброи по кои досиета България е завършила успешно работата и какво предстои до края на председателството през юни. Не липсваха нападки от страна на депутатите, а Цветан Цветанов от ГЕРБ заяви, че единствено Кристиан Вигенин от \"БСП за България\" не се е вписал в реториката на левицата и саботирането на европредседателството. След бурния четвърти месец сега предстои кулминацията на българското председателството, а именно срещата за Западните Балкани на 17 май. Дали тя ще поизлъска имиджа на страната? Ще успее ли България да постигне консенсус и да доведе на  масата за преговори държавите , които не признават Косово? Или това ще е просто формално събитие без реални политически последици? Отговорът зависи от уменията на българската дипломация да постигне компромис по нелеката тема за евроинтеграцията на региона.", "date": "2018.05.01", "title": "Равносметка, показен арест и една провалена среща - четвърти месец европредседателство"}
{"url": "https://www.dnevnik.bg/sviat/2018/05/01/3171747_minimalnata_zaplata_vuv_venecuela_se_povishi_sus_155/", "text": "Властите във Венецуела повишиха минималната заплата със 155% до 1 милион боливара. Въпреки това трето за 2018 г. повишение в национална валута за същото време тя е изгубила 13% от стойността си в американски долари. В страна с изключително строг контрол над достъпа до оскъдна чуждестранна валута минималната заплата по курса на черния пазар се равнява на... 1.6 долара. Промяната бе обявена лично от президента Николас Мадуро само три седмици преди изборите за държавен глава. Към нея се добавят и месечни купони на стойност над 1.5 млн. боливара. Страната с петролни залежи и член на ОПЕК страда от лошо икономическо управление и непосилни за бюджета социални програми, които са продължение на латионамериканска версия на популистки социализъм, създадена от покойния ген. Уго Чавес. Венецуела от години е в тежка икономическа криза и милиони преживяват с по няколко долара на месец, недостиг на храна и лекарства и борба с рекордна за света инфлация. Мадуро обвинява за почти всички несполуки \"икономическата война\", водена според него от САЩ и местната опозиция.", "date": "2018.05.01", "title": "Минималната заплата във Венецуела се повиши със 155% до... 1.6 долара"}
{"url": "https://www.dnevnik.bg/detski_dnevnik/2018/05/01/3171398_kampaniia_buditel_tursi_polojitelnite_primeri_v/", "text": "Днес започва национална кампания \"Будителите\", чиято цел е да покаже добрите практики и дейните хора в българското образование. Инициатор на кампанията, която ще продължи до 30 април 2019 г., е образователната платформа \"Училища.бг\". На  obrazovanie.uchilishta.bg  всеки може да номинира избран от него човек, работещ в сферата на образованието - учител, директор на училище и др., както и да посочи защо го смята за \"будител\". \"При получаване на минимум 5 номинации екипът на \"Училища.бг\" ще се свърже с номинирания. Той ще има възможност да разкаже свои добри практики, да направи видеообръщение или да участва в блиц интервю. Кампанията не е състезателна и няма индивидуални победители. Победата е в общите ни усилия да разкажем колкото се може повече уникални истории на съвременните будители\", казват от екипа на \"Училища.бг\". Всеки учител, който представи интервю или добра практика, ще бъде награден с почетна значка \"Будител\". От екипа на \"Училище.бг\" казват, че значката е жест към учителите, от чиито усилия зависи бъдещето на обществото ни. \"Нашият екип от години работи с прекрасни учители и ръководства, които обогатяват и развиват образованието в България. Щастливи сме, че познаваме хора, които са призвани да бъдат учители и обичат своята работа. Целта ни е да покажем, че да бъдеш учител е гордост, привилегия и призвание\", обясняват от \"Училище.бг\". \"Дневник\" подкрепя инициативата и е партньор на кампанията.", "date": "2018.05.01", "title": "Кампания \"Будителите\" търси добрите примери в българското образование"}
{"url": "https://www.dnevnik.bg/sport/2018/05/01/3171764_real_posreshta_baiern_sus_spomena_ot_minalogodishnoto/", "text": "Носителят на трофея \"Реал\" (Мадрид) се изправя срещу \"Байерн\" (Мюнхен) в поредното издание на европейската футболна класика, което ще определи първия финалист в Шампионската лига. Белите, които са устремени към трета поредна европейска титла и четвърти финал в последните пет години,  имат аванс от 2:1 след първата среща в Мюнхен . Реваншът на стадион \"Сантяго Бенабеу\" започва в 21.45 ч. тази вечер. Историята, моментното състояние и резултатът от първия двубой дават голямо предимство на \"Реал\". \"Байерн\" обаче показа преди година, че може да се справи с подобно изоставане в реванш на \"Бернабеу\". В миналогодишните четвъртфинали баварците отново допусна обрат от 1:0 до 1:2 на \"Алианц арена\", но спечели втория мач с 2:1 и стигна до продължения. В тях \"Реал\" отбеляза три гола и продължи към финала след спорно съдийство и червен картон на Артуро Видал в края на редовното време. В навечерието на днешния реванш старши треньорът на \"Байерн\" Юп Хайнкес призова съдията Джунейт Чакър да ръководи коректно. \"Той ни свири срещу ПСЖ и се справи доста добре. Очаквам от него да е обективен, честен и точен. Очаквам справедливо съдийство и решенията на рефера да не повлияят на крайния изход от двубоя\", заяви германецът. Хайнкес има доста кадрови проблеми преди мача на \"Бенабеу\". В понеделник беше обявено, че Ариен Робен е поредният ключов футболист на \"Байерн\", който ще пропусне реванша. 34-годишният холандец получи контузия в адукторите и беше заменен още в осмата минута на първия двубой. Има голяма вероятност той да не играе до края на сезона. Другият футболист, който получи контузия в първия мач - централният защитник Жером Боатенг, също няма да е на разположение на треньора. Освен Робен и Боатенг извън сметките са още Артуро Видал, Кингсли Коман и Мануел Нойер. Под въпрос ще бъде Давид Алаба, който пропусна първата среща заради разтежение. Очакванията са австриецът все пак да бъде на линия заедно с Хави Мартинес, който също беше сменен принудително в първата среща с \"Реал\". \"Реал\" пък ще трябва да се справя без титулярния си десен бранител Дани Карбахал. Той получи травма в бедрото в първия мач с \"Байерн\" и ще се възстановява между две и три седмици. Иско, който има контузия в рамото, поднови тренировки с отбора, но отново е получил болки и вероятно ще пропусне мача. Начо Фернандес също се оплакваше от травма, но се очаква да е на разположение на Зинедин Зидан. \"Байерн\" и \"Реал\" се срещат за рекорден 11-и път в директните елиминации на най-силния клубен турнир. Тимът от Мадрид има минимално предимство, като е излизал краен победител в шест от тези случаи. За рекорден седми път двата отбора са един срещу друг в полуфинален сблъсък. В битките за място на финала германският отбор има предимство, като е елиминирал испанския си съперник четири пъти - през 1976, 1987, 2001 и 2012 г. \"Реал\" печели полуфиналните битки с \"Байерн\" през 2000 и 2014 г. \"Байерн\" се намира в серия от шест поредни загуби срещу \"Реал\", всяка една от които в директните елиминации на Шампионската лига. Това е най-лошата поредица в цялата европейска историята на германския шампион. Тази вечер двата отбора ще изиграят 26-ия мач помежду си. \"Реал\" има минимално предимство - 12 победи и 11 загуби при две равенства. У дома белите са спечелили шест от деветте си сблъсъка с баварците. Освен че трябва да търси два гола на всяка цена, \"Байерн\" трябва да промени драстично представянето си в защита. Германският отбор се намира в серия от 13 поредни гостувания без суха мрежа, което е изравнен клубен рекорд. Другата подобна серия беше между април 1999 и декември 2000 г. Срещу себе си баварците ще имат атомно нападение с мълниеносни контраатаки, което се е разписало във всеки от последните си 41 мача на \"Бернабеу\". За последно мадридчани не успяха да вкарат гол у дома срещу \"Барселона\" (0:2) през 2011 г. Под ръководството на Зидан \"Реал\" не е отпадал в директните елиминации на Шампионската лига и спечели седем от осемте си домакинства в тези случаи. През този сезон белите преследват поредното си историческо постижение - да станат първият отбор, който два пъти е печелил три поредни европейски титли. \"Това е полуфинал. Добре знаем колко важен мач ни предстои и какво трябва да направим. Не е необходимо да променяме нещо. Излизаме на терена само с една мисъл - да спечелим мача. Нуждаем се от ранен гол и точно това ще опитаме да направим\", каза Зидан преди мача.", "date": "2018.05.01", "title": "\"Реал\" посреща \"Байерн\" със спомена от миналогодишното измъкване"}
{"url": "https://www.dnevnik.bg/zelen/2018/05/01/3171703_otnovo_ima_malki_v_koloniiata_ot_beloglavi_leshoiadi_v/", "text": "След като беше изтровена през пролетта на 2017, колонията от белоглави лешояди в Кресненския пролом започна бавно да се възстановява, съобщават от фонда си дива флора и фауна. . Над 30 птици бяха убити от мъчително и продължително тровене  край село Церово, където в труп от крава беше заложена отрова за вълци. Десетки други животни - диви свине, лисици, язовци и гарвани, станаха жертва. За година, в която бях положени огромни усилия от природозащитници, колонията в пролома започна нов растеж, информират от фонда, който полага грижи за възстановяването на редкия и изчезващ вид птици. През пролетта на 2018 г. в района се наблюдават около 25 постоянно пребиваващи лешояда, а скоро беше излюпено и първото малко за годината. То изглежда отлично и се храни редовно от своите родители в гнездото. Грижите за птиците са подпомогнати от програма \"Лайф+\" на Европейския съюз и проекта \"Нов живот за черния лешояд\". Фонд за дивата флора и фауна и \"Зелени Балкани\" работят по предотвратяване на подобен сюжет в бъдеще чрез подпомагане на целеви държавни и общински институции и пускането на повече \"лешояди шпиони\" с трансмитери, които да сигнализират бързо за проблеми и заплахи.", "date": "2018.05.01", "title": "Колонията лешояди, която беше отровена в Кресна, вече се възстановява"}
{"url": "https://www.dnevnik.bg/kultura/2018/05/01/3166605_penka_kuneva_kompozitor_emigraciiata_beshe/", "text": "Възможно е да чувате името на Пенка Кунева все по-често покрай открилия \"София филм фест\" и участвал на \"Берлинале\" филм \"Ага\" на българския режисьор Милко Лазаров – история за изолирано от съвременния свят семейство на инуити. Тя го описва като завръщане към киното, тъй като през последните години е отдадена на създаването на музика към видеоигри, включително \"Принцът на Персия\", \"Мумията\", \"Трансформърс\". Живее в Лос Анджелис от 1999 г., а извън работата си като композитор на разножанрови продукции има няколко самостоятелни албума. Последният, The Woman Astronaut, излиза през 2016 г. Постиженията й в киното включват факта, че е първата жена в Холивуд, заела позицията на главен филмов оркестратор във високобюжетни филми – \"Матрицата\" и \"Карибски пирати\". В момента тя работи по музиката на три пилотни епизода на телевизионни продукции и документален филм за бежанската криза в Гърция. Музиката й към \"Принцът на Персия\" беше изпълнена като част от концептуален концерт със саундтракове от видеоигри в зала \"България\" по-рано тази година. Всички артистични професии на свободна практика разчитат на страшно много контакти, приятелства, подкрепа. Само приятелите са тези, които ни отварят врати и ни препоръчват за нови проекти, които ни дават конструктивна критика - а без нея един творец не се развива. Така че в началото трябваше да си създам колкото се може повече запознанства. Дълго търсих пътя си – започнах като академичен композитор на оркестрална музика, после, след 1999 г., потърсих призванието си във филмовата индустрия в Лос Анджелис, впоследствие имах голям успех във видеоигрите. Това беше и периодът, в който се роди дъщеря ми. Чак тогава започнах да създавам контакти в гейм индустрията, там се и установих. \"Ага\" на Милко Лазаров беше моето завръщане към композирането на филмова музика. Включвам се в момента, в който филмът е почти завършен и предстои работа по напасването на музиката върху картината. Това означава много разговори за идеите, намирането на звука, естетиката, писане на музикални теми, поправки, пак разговори. Композирането към филми или игра се състои основно в това да превъплътя една визия на друг творец в моята музика. Най-важното е да усетя и разбера на дълбоко ниво тази визия. В случая на \"Ага\" с Милко Лазаров говорихме за това, което е невидимо на екрана и неизказано с думи. Той ме посъветва да мисля за света, който изгубваме, за семейството, което не бива да се разрушава, за рядко чистите отношения между партньорите в семейството. И двамата обичаме музиката на естонския композитор Арво Пярт, при него духовността е изчистена – естетиката му ни беше модел. Вдъхновение беше и българският фолклор, тъжните мелодии за гъдулка. През 1990 г. отидох в Дърам, Северна Каролина, където учих магистратура в Duke University. Въпреки че ме приеха много топло в университета, да, беше голям културен шок и ми беше много трудно. Не разбирах хората от южните щати заради местния акцент. Нямах пари. Но бях страшно мотивирана да успея, да се реализирам, да науча езика. Но знаех, че няма път назад. Бях на 22 години, когато комунизмът падна и емиграцията беше очевидният път за мен, както и за много хора от моето поколение. След 28 години се замислям за цената. \"Ага\" резонира много силно с мен и съм сигурна, че ще въздейства и на другите имигранти. Филмът е като притча, накара ме да се замисля, че най-скъпата цена, която имигрантът плаща, е, че не може да бъде заедно с родителите си в момента, в който те умират. За децата това е една мъчителна цена в името на свободата и реализацията. През последните години се връщам в България за Коледа и когато пожелавам \"Весела Коледа\" на разни възрастни жени, отговорът винаги е: \"Как да е весела, когато синът ми е в Англия, а дъщеря ми в Италия?\" Историята и символиката в \"Ага\" засягат универсални житейски теми – за прошката, за раздялата, за разрива между поколенията. Възрастната двойка в тундрата ми напомня за статистиките около изчезващите български села и цялостната епоха на радикални икономически промени. Разривът в семейството, между родителите и дъщерята, която изоставя традиционния живот и напуска семейството, напомня за разривите в толкова много български семейства в началото на 90-те години, когато нямаше работа за младото поколение. Бих определила историята като достоен наследник на \"Гераците\" на Елин Пелин. Сюжетът е без ограничения в пространството и времето. Понякога мечтая да се занимавам с опазване на околната среда – да работя за изчистване на въздуха, на водата, на земята. Израснах в България с дълбока любов към природата. Но музиката е съдбата ми...", "date": "2018.05.01", "title": "Пенка Кунева, композитор: Емиграцията беше очевидният път за мен и поколението ми"}
{"url": "https://www.dnevnik.bg/sport/2018/05/01/3171848_nba_navliza_v_elektronnite_sportove_s_virtualen/", "text": "Интересът към електронните спортове расте с висока скорост, а с него се увеличава и обвързаността им с най-популярните спортни състезания в света. По примера на Формула 1 Националната баскетболна асоциация (НБА) стартира свой виртуален шампионат. Повече от 70 хиляди бяха желаещите, които изпробваха уменията си в сериите NBA 2K. Участниците преминаха през два квалификационни кръга и интервю, преди 102-ма от тях да стигнат до редовната част на сезона, който започва днес. Състезателите се докоснаха до част от магията на НБА с участието си в драфт, чрез който в началото на април бяха разпределени в 17 отбора. Всеки тим имаше право да избира шестима играчи - петима титуляри и една резерва. \"Когато го обявиха, си казах: \"Човече, най-накрая решиха да го направят.\" Сега има нещо, което съм способен да правя. Мога да направя кариера от това, имам път и визия. След гимназията видеоигрите са моята работа на пълно работно време\", заяви пред \"Ройтерс\" Артрейо Бойд, който беше избран под №1 в драфта от \"Далас маверикс\". Всеки състезател ще управлява собствено създаден баскетболист, като няма да бъдат използвани реални играчи от НБА. Участниците ще бъдат обект на чести допинг проверки за използването на медикаменти, които подобряват издръжливостта. НБА е първата американска професионална спортна лига, която се включва в електронните спортове със свой шампионат. Той е привлякъл геймъри от различни сфери на живота - от финансов съветник до бивш колежански баскетболист. Състезателите в надпреварата ще си разделят награден фонд от 1 милион долара, като шампионът ще заработи 300 хиляди долара. Сезонът ще продължи 17 седмици, а двубоите ще бъде излъчвани в платформата на \"Амазон\" Twitch. Всички 102-ма участници във виртуалния шампионат са мъже. Директорът на състезанието Брендън Донъхю заяви, че само една от общо 250-те жени, които са се включили в надпреварата, е успяла да достигне до фазата с интервютата. \"Бяхме разочаровани, ако трябва да съм честен. Ще работим, за да променим това в бъдеще\", каза Донъхю. Шампионатът ще даде възможност за мнозина да осъществят мечтата си да бъдат близо до най-добрите баскетболисти в света. Александър Бърнстийн, който е един от избраните в драфта, дори е напуснал работата си като финансов анализатор, за да се отдаде изцяло на подготовка за турнира. \"Имах чудесна работа, но не беше нещо, в което влагах 100% от сърцето си. Да играя видеоигри в края на деня е нещо, което ми допада и ми носи радост\", заяви Бърнстийн. Той е играл колежански футбол в университета на Южна Дакота, където завършва социология, след което започва работа като финансов анализатор в Бевърли хилс. \"Електронните спортове са далеч от клишето за заседнал начин на живот и ядене на чипс. Има нещо повече зад това. То се разраства и ще погълне традиционните спортове\", каза още Бърнстийн, който беше избран в драфта от \"Филаделфия 76\".", "date": "2018.05.01", "title": "НБА навлиза в електронните спортове с виртуален шампионат"}
{"url": "https://www.dnevnik.bg/sviat/2018/05/01/3171616_zashto_hamas_vse_po-riadko_pribiagva_do_nasilie/", "text": "В протестен палатков лагер близо до границата на Газа с Израел лектор отговаряше на въпроси на активисти относно идеята за ненасилствени протести. Те питаха какво е позволено и изброяваха различни действия. Да се хвърлят камъни и да се организират митинги е разрешено, каза той. Да се хвърлят коктейли \"Молотов\" - \"може би\", а да се използват ножове - категорично \"не\". Подобни семинари - провеждани посред ежеседмичните масови протестни шествия на границата през последния месец - са поредният признак, че радикалната групировка \"Хамас\" търси нова тактика за прекъсване на омаломощаващата блокада на Газа. След като през 2007 г. \"Хамас\" превзе ивицата, Израел и Египет затвориха границите си с нея. Израел блокира морското и въздушното пространство, поради което за групировката става все по-трудно да управлява. Идеята за протестите по границата беше дадена преди няколко месеца от местни палестински активисти и след това замисълът за ненасилствените акции бързо беше прегърнат и от \"Хамас\". Ислямистката групировка ръководеше организирането им и гледаше да ограничава протестите така, че нейните въоръжени бойци да бъдат държани далеч и да остават извън полезрението. \"Хамас\" изрази подкрепа, каза лекторът на семинара Исам Хамад, който представя себе си като независим и ръководител на фирма за медицински доставки. \"Те (\"Хамас\") насърчават младите хора да участват.\" Всякакво ненасилие ще се възприеме като силно изненадващ завой на движението \"Хамас\", което през годините нападаше израелците със самоубийствени атентати, огнестрелни оръжия и ракети. От повече от десетилетие групировката упражнява плътен контрол над Газа, потъпквайки инакомислието. Разоръжаване или война Масовите протести са единственият коз, с който групировката е останала, казаха трима висши представители на \"Хамас\", пожелали анонимност. Те заявиха, че движението изключва останалите варианти - които са или да се разоръжи, или да влезе в поредната погранична война с Израел. При последната през 2014 г. Газа (крайбрежна ивица с 2-милионно население и площ от 365 кв. км) беше съсипана. Басем Наим, друг висш представител на \"Хамас\", смята, че новата тактика е привлякла световното внимание към злочестините на Газа. Ивицата страда от мъчителен недостиг на електроенергия и безработица от две трети сред младите мъже. \"Инерцията от шествията се засилва и ще се запази\", каза той. \"Хората повече не могат да понасят обсадата и няма да спрат, докато не бъде прекратена.\" Всеки петък хиляди хора се събират в пет палаткови лагера край границата. По-малки групи хвърлят камъни и горят гуми близо до граничната ограда. Откакто протестите започнаха в края на март, 35 палестинци бяха убити, а над 1500 бяха ранени при стрелба на израелски войници на границата. Правозащитни организации заявиха, че заповедите да се стреля са незаконни, защото позволяват на военните да използват потенциално смъртоносни оръжия срещу невъоръжени протестиращи. Израел отстоява позицията, че брани суверенната си граница, в това число и околните селища, както и че войниците вземат под прицел единствено провокатори. Израел обвинява \"Хамас\", че използва протестите като прикритие за повреждане на граничната ограда и подготовка за проникване на израелска територия и извършване на нападения там. Сред израелците има сериозни опасения от възможен масов пробив на оградата, при който жители на Газа, сред тях и екстремисти, да се стекат масово през границата и да се стигне до хаос. Научени уроци Въпреки всичко ЕС призова Израел да спре използването на смъртоносна сила срещу невъоръжени протестиращи. Високопоставен пратеник на ООН за региона определи застрелването от израелска страна на 14-годишно момче от Газа миналата седмица като \"възмутително\".  \"Хамас\" поддържаше напрежението върху Израел, най-малкото чрез отправяните послания за ненасилие. Например лидерът на групировката Исмаил Хания наскоро произнесе реч на фона на плакати с ликовете на икони като Нелсън Мандела и Мартин Лутър Кинг. Висшето ръководство на \"Хамас\" заяви, че движението се е поучило от грешките си, като например тази да противодейства на могъщата израелска армия със самоделни ракети. Представителите му обявиха, че \"Хамас\" предлага на Израел безсрочно примирие в замяна на това блокадата да бъде вдигната. \"Хамас\" казва, че иска да запази оръжията си за отбранителни цели - твърдение, посрещано с недоверие поради програмата на групировката за изграждане на тунели. През последните години движението строеше тунели от Газа към израелската територия за извършване на нападения, преди Израел да започне да ги разрушава. Както еврейската държава, така и главният противник на \"Хамас\" във вътрешнопалестински план, управляващият на Западния бряг палестински президент Махмуд Абас, гледат скептично на новата тактика на групировката поради отказа й да се разоръжи. \"Хамас сменя тактиката, но не и природата и стратегията си\", каза палестинският анализатор Абдел Маджед Суейлем. Пред египетски посредници Абас беше заявил, че ще отиде отново в Газа единствено ако \"Хамас\" предаде всичките си властови правомощия, включително контрола над оръжието си. Движението изтласка силите на Абас от ивицата само година след като спечели палестинските парламентарни избори през 2006 г. Организаторите на протестите казват, че освен да бъде постигнат край на блокадата, шествията имат за цел и да окажат натиск за \"право на завръщане\" в Израел на бежанците и техните потомци. \"Ще се завърнем в Палестина\" По време на войната около създаването на Израел през 1948 г. стотици хиляди палестинци бягат или са прогонени от домовете си. Организаторите на шествията виждат в датата 15 май (годишнината от създаването на Израел) изключително важен ден за прояви. Част от ръководството на \"Хамас\" призова за масово проникване през границата на този ден, докато други са по-сдържани. \"Ще се завърнем в Палестина\", каза пред репортери Исмаил Хания, без обаче да навлиза в конкретика. При всички случаи \"Хамас\" се изправя пред трудно решение преди 15 май.  Ако не се стигне до варианта с масов пробив на границата, набраната инерция може да се загуби. Израел предупреди, че при такъв развой може да се стигне до много жертви. Ако оградата бъде преодоляна от огромни тълпи хора, израелските власти може да се окажат с по-силни доводи за използването на смъртоносна сила. От друга страна, ръководството на \"Хамас\" отново ще бъде обвинено, че цинично използва цивилното население на Газа - особено ако висшето ръководство не е на предната линия, а там се окажат отчаяни млади мъже, втурващи се към опасността. При висок брой на жертвите има и риск да бъде предизвикана нова война.  Хамад, който започнал да провежда семинарите по ненасилие преди седмица, предложи определение за това какво означава \"ненасилие\", което обаче се оспорва от израелските власти. Техните военни разглеждат хвърлянето на камъни и горенето на гуми като \"терористични актове\". Но то е нещо ново за Газа, където младите хора са отраснали с войнствената риторика на \"Хамас\" и са преживели три войни, включително масирани израелски въздушни удари. Участникът в шествията Юсеф Кишауи, 27-годишен, каза, че е израснал с мисълта, че силата е единственият език, от който Израел разбира, но сега осъзнавал, че това само вреди на палестинците. \"Сега научаваме за нови начини и мирни средства, които са по-ефективни\", заяви той. /БТА", "date": "2018.05.01", "title": "Защо \"Хамас\" все по-рядко прибягва до насилие"}
{"url": "https://www.dnevnik.bg/bigpicture/2018/05/01/3168805_nai-dobrite_snimki_na_dnevnik_prez_april/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Юлия Лазарова, Велко Ангелов, Цветелина Белутова и Георги Кожухаров. Очакваме и вашите снимки за рубриката. Селекцията ще бъде взискателна, защото това е мястото за качествена фотография, през която се разказват и истории.", "date": "2018.05.01", "title": "Най-добрите снимки на \"Дневник\" през април"}
{"url": "https://www.dnevnik.bg/sviat/2018/05/01/3171646_mogat_li_sasht_da_razberat_kim_chen-un/", "text": "Американски разузнавателни експерти се опитват да съставят профил на Ким Чен-ун, за да дадат на президента Доналд Тръмп конкурентно предимство в една от най-значимите срещи след края на студената война, но са изправени пред голямо предизвикателство - да разберат потайния севернокорейски ръководител, за когото малцина знаят нещо. Следвайки дългата традиция на въоръжаване на американските президенти с политически и психологически досиета на чужди лидери преди решаващи преговори, правителствените аналитици събират всяко парче информация за Ким, до което могат да се докопат, и коригират по-ранни оценки за силните и слабите му страни, казват американски представители пред \"Ройтерс\". Те донякъде ще разчитат на впечатленията, получени от директора на  ЦРУ Майк Помпео , който само преди седмици стана първият високопоставен служител от администрацията на Тръмп, който се срещна с Ким. Помпео, който беше номиниран от Тръмп за държавен секретар, се върна от Пхенян, описвайки младия севернокорейски лидер в частен разговор като \"умно момче, което си пише домашното\" за срещите, по думите на американски служител, който за пръв път описва личните впечатления на Помпео от Ким. Профилът ще включва също разузнавателни данни, събрани от предишни сведения, взети от други лица, които са се срещали с Ким, включително бившата звезда от НБА, Денис Родман, бивши съученици на Ким от пансионата в Швейцария и южнокорейски пратеници, казва друг американски представител, пожелал да остане анонимен. Всичко това се използва, за да се актуализира секретното досие на американското правителство за поведението, мотивите, личността и управленския стил на Ким, което да помогне на Тръмп и неговите сътрудници да разработят стратегия за преговори с Ким на очакваната първа по рода си среща между американски и севернокорейски лидери. Служител на Белия дом отказа да разкрие подробности за усилията за по-добро разбиране на Ким, но посочи: \"Продължават активните усилия на правителството за подготовка на срещата между президентите\", която се планира за края на май или началото на юни. Погрешни очаквания Въпреки това преките сведения за Ким остават ограничени - \"черна кутия\", според един американски служител, запознат с усилията за профилирането му, най-вече предвид недостига на шпиони и информатори на терен и трудностите пред киберразузнаването в страна, където използването на интернет е минимално. Когато Ким за пръв път дойде на власт, ЦРУ му предричаше кратък политически живот. Седем години по-късно тази прогноза е изоставена и той е възприеман като хитър и безжалостен лидер. В последно време мнозина американски експерти бяха сварени неподготвени от това колко ловко Ким премина от своя войнствен порив да изгради арсенал от ядрени ракети към дипломатическа офанзива.  Оформящият се в САЩ консенсус за Ким е идентичен на това, което мнозина външни експерти публично изказваха. Той е възприеман като \"рационален играч\", казват американски представители, а не като \"напълно луд\", както веднъж го нарече Тръмп. Той жадува да изпъкне в международен план, но основният му стремеж е \"оцеляването на режима\" и запазването на семейната династия, което предполага, че ще му е трудно да се съгласи на пълно ядрено разоръжаване, казват американски служители. Той е достатъчно безжалостен да екзекутира свои роднини, но сега се чувства достатъчно сигурен във властта, за да преговаря с Тръмп, допълват те. В личен аспект той е възприеман по-близо до харизматичния си дядо Ким Ир-сен, отколкото до по-срамежливия пред камерите баща. Изпращането на сестра му на зимната олимпиада в Южна Корея през февруари и появата на съпругата му при посещението на южнокорейска делегация през март показват опит да смекчи образа си навън, добавят американските служители. Защитен от изключителната затвореност на Северна Корея, Ким създаде много проблеми за профилиращите го американски разузнавателни агенции. Директорът на националното разузнаване на САЩ Дан Коутс каза в своя реч по-рано този месец, че ръководството на Северна Корея е \"един от най-трудните възможни обекти\" за събиране на разузнавателна информация. Американските експерти ще изучават внимателно едновременно думите и езика на тялото на Ким на  историческата му среща  с южнокорейския президент Мун Дже-ин в петък, казват американски служители. Аналитици от американското разузнаване с години са изучавали семейната история, речите, снимките и видеозаписите на Ким и сега внимателно анализират записи и коментари на неговите последни публични срещи с южнокорейски и китайски представители. Американските власти са разговаряли също със севернокорейски бегълци и дори са прибягвали до източници \"от втора ръка\" като спомените на японски готвач на суши, работил някога за семейството на Ким, разказват няколко служители и експерти. Освен усилията за сглобяване на профила на Ким другото предизвикателство е какъв обем информация да се подаде на Тръмп, известен с малкото си търпение за детайлни брифинги и дълги документи, и след това да го убедят да не действа инстинктивно, както често постъпва с чужди лидери, казват американски представители. Докладчиците се очаква да ограничат своите презентации до съкратена версия, придружена от снимки, карти, рисунки и видеозаписи, допълват те. Визуална информация Не за пръв път служителите от разузнаването прибягват до помощта на снимков материал, за да може президентът бързо да схване въпрос за Северна Корея. В началото на мандата му на Тръмп беше показан умален макет на разрастващ се севернокорейски ядрен полигон с отварящ се планински връх и миниатюрна Статуя на свободата вътре в него, за да може да получи представа за мащабите на обекта, казват двама американски служители. Представител на Белия дом отказа да коментира този епизод. Поддръжниците на Тръмп казват, че той е вещ във визуалното възприемане на информация. \"Успешната му кариера в строителния бизнес означава, че той е много добър в архитектурните проекти и строителните планове. Така че той се учи визуално и това му служи много добре\", допълва един служител на Белия дом. В продължение на десетилетия американското правителство е поръчвало профили на чужди лидери, особено на свои противници като Саддам Хюсейн в Ирак, Муамар Кадафи в Либия и Фидел Кастро в Куба. Много други правителства правят същите проучвания. Подобни анализи, които датират от усилията на американското правителство по-добре да разбере Адолф Хитлер в Германия, понякога се считат за полезни за американските управници. Бившият президент Джими Картър пише в мемоарите си, озаглавени \"Да съхраним вярата\", че подробните профили на израелския премиер Менахем Бегин и на египетския президент Ануар Садат са донесли \"големи дивиденти\", помагайки му в сключването на мирното споразумение от 1978 г. \"Максимални усилия\" Но практиката \"опознай врага\" невинаги се оказва ефективна. Например в първоначалния базов анализ на Ким, сглобен след идването му на власт през 2011 г., се предполагаше, че той е вероятно твърде неопитен, за да оцелее във вътрешните борби, но дори да успее, вероятно би бил по-заинтересован да реформира отслабената икономика на Северна Корея, отколкото да продължава ядрената програма. \"Няма идеални неща\", коментира Джералд Пост, психиатър, който основава центъра на ЦРУ за изследване на политическата личност и е съставял профили на Ким и баща му, като добавя: \"Но трябва да положим максимални усилия, за да разберем как Ким вижда света.\" Пост, който сега има частна психиатрична практика в Мериленд, казва, че неотдавна е бил консултиран от сътрудник на Тръмп, който трябвало да информира президента. Той отказа да даде подробности за съветите, които е дал. \"Всички слушаме криминалните психиатри в разузнавателната общност\", казва Уенди Шърман, бивш американски преговарящ със Северна Корея, която е пътувала до Пхенян с тогавашния държавен секретар Мадлин Олбрайт през 2000 г., за да се срещне с бащата на Ким, Ким Чен-ир. Но тя отбеляза, че личният контакт е най-добрият начин да се оцени севернокорейският лидер. \"Уверена съм, че, отивайки с екип от разузнавачи, Майк Помпейо се е върнал с голямо количество полезна информация\", допълни тя пред \"Ройтерс\". /БТА", "date": "2018.05.01", "title": "Могат ли САЩ да разберат Ким Чен-ун"}
{"url": "https://www.dnevnik.bg/bulgaria/2018/05/01/3171872_s_grajdanski_natisk_shte_se_reshi_problemut_s_dvoinite/", "text": "Според омбудсмана Мая Манолова проблемът с двойните стандарти на храните, произвеждани за различните държави от Европейския съюз, може да се реши с граждански натиск и обединение на всички институции у нас и в Европа. \"Многобройните изследвания, които се правят и в България, и в други европейски страни от различни институции, включително и омбудсмана, имахме собствено изследване, показват нещо, което българите много добре знаят. А именно стоки с една и съща марка, под един и същ бранд, в една и съща опаковка се продават с различни съставки и с различен вкус. В Европа, където свободното движение на граждани, стоки и капитали е базисна ценност, на практика се оказва, че хората си купуват едни и същи продукти с различно съдържание в зависимост от това дали са в собствената си страна, или пътуват из Европа\", каза тя в интервю за БНТ. Манолова даде за пример абсурдна ситуация, в която български майки поръчват от други европейски страни адаптирани млека, детски пюрета, бебешка козметика, вместо да ги купят от кварталния супермаркет, в който се продават под същата марка, но с различни съставки и на по-висока цена. До края на годината ще бъде въведена забрана за двойния стандарт, заяви еврокомисарят Вера Йоурова, която беше специален гост на  конференцията, посветена на проблемите с различните качества на храните . Форумът беше организиран от омбудсмана Мая Манолова под патронажа на премиера Бойко Борисов.", "date": "2018.05.01", "title": "С граждански натиск ще се реши проблемът с двойните стандарти на храните, каза Манолова"}
{"url": "https://www.dnevnik.bg/sport/2018/05/01/3171873_bulgarskiiat_olimpiiski_komitet_otchete_goliama_zaguba/", "text": "Троен спад в приходите, драстично намаляване на собствения капитал и загуба от 344 хиляди лева за последната година. Това показва отчетът на дейността на Българския олимпийски комитет (БОК) за 2017 г., представен по време на годишното общо събрание на организацията. През финансовата година дружеството е имало разходи за 2.763 млн. лева. Това е с 26% по-малко, отколкото през 2016 г., когато разходите са били 3.741 млн. лева. В същото време обаче приходите на олимпийския комитет намаляват с цели 37% - от 3.86 млн. до 2.419 млн. лева. Най-голямата част от приходите на БОК идват от Международния олимпийски комитет (МОК) - 1.279 млн. лева. Целевото финансиране от спортното министерство е 851 хил. лева, а постъпленията от спонсори и собствени приходи - 230 хил. лева. От членски внос в БОК са постъпили 24 хил. лева, а печалбата от стопанска дейност за 2017 г. е 31 хил. лева. Те произтичат от договор за реклама с БМВ срещу предоставяни под наем два леки автомобила и отдаване под наем на дворно място. Договорът е прекратен през настоящата година. Основната част от разходите влиза в графата \"Подпомагане на развитието на спорта\" - 1.635 млн. лева. Най-много са изразходвани за олимпийски стипендии за зимните игри в Пьонгчанг - 349 хил., държавните маратони в София, Варна, Стара Загора, Русе и Бургас - 250 хил., както и участията в зимния (238 хил.) и летния (227 хил.) европейски младежки фестивал, които се проведоха съответно в Ерзурум и Гьор. За младежкия фестивал \"Олимпийски надежди\" в Албена са отделени 178 хил. лева, а за зимния в Осогово - 107 хил. Разходите за подпомагане на спортни прояви и събитие са 167 хил. лева, а за курсове за треньори - 91 хил. За популяризиране на олимпийските идеи и ценности са изразходвани 261 хил. лева, от които 90 хил. за образователна и информационна дейност, а останалите - за различни конференции. Международната дейност е струвала на организацията 66 хил. лева, от които 30 хил. за командировки и 30 хил. за посрещане на гости. За олимпийски пенсии са отделени 50 хил. лева, а за организационна и рекламна дейност - 111 хил. Административно-стопанските разходи са 564 хил. лева. От тях 226 хил. са за заплати при среден персонал от 13 души. Приходите на БОК за 2017 г. са с 248 хил. по-малко от очакваните, а разходите - с 322 хил. повече от предвиденото. Собственият капитал на дружеството е намалял от 577 хил. до 233 хил. лева. Основният фактор е формиране на отрицателен резултат от регламентираната дейност за текущата година, отчитат от БОК. Активите на олимпийския комитет към 31 декември 2017 г. са 1.51 млн. лева, което е с 81% повече спрямо предходната финансова година. Основният дял от активите са парични средства в размер на 569 хил. лева, което е с 96 хил. повече спрямо предишния отчетен период. Пасивите на организацията обаче се покачват с 470% до 1.277 млн. лева. През 2018 г. Българският олимпийски комитет планира да се вмести в бюджет от 4 млн. лева. Половината от тях ще бъдат осигурени от Министерството на младежта и спорта. Очакваните постъпления от олимпийското движение са 1.3 млн. лева, а от Европейската комисия по програмата \"Еразъм спорт +\" - 400 хил. лева. Прогнозните приходи от спонсорство са 252 хил. лева.", "date": "2018.05.01", "title": "Българският олимпийски комитет отчете голяма загуба и троен спад на приходите"}
{"url": "https://www.dnevnik.bg/skorost/2018/05/01/3169610_fotorazkaz_nai-palavoto_multifunkcionalno_mini/", "text": "Мини Кънтримен\" не е непознат модел, като включително и в \"Дневник\"   в две от версиите си, включително и  . Днес обаче ще ви срещна с най-палавата версия на най-мултифункционалния модел на британския концерн, част от \"БМВ Груп\".", "date": "2018.05.01", "title": "Фоторазказ: Най-палавото мултифункционално МИНИ"}
{"url": "https://www.dnevnik.bg/sport/2018/05/01/3171896_cska_uvolni_stamen_belchev_i_shte_dovurshi_sezona_s/", "text": "Старши треньорът на ЦСКА Стамен Белчев е бил уволнен, съобщи \"Гонг\", като се позовава на потвърдена информация. В късния следобед червените потвърдиха раздялата с Белчев. До края на сезона отборът ще бъде воден от Христо Янев, който от тази година е скаут в клуба. Решението за раздялата с Белчев идва след  загубата от \"Ботев\" (Пловдив) в неделя , която осигури  седма поредна титла на \"Лудогорец\" . ЦСКА започна сезона с амбиции за дубъл, но  отпадна от \"Левски\"  в полуфиналите за Купата на България, а преди последните четири кръга в Първа лига изостава с 13 точки от тима от Разград. След мача с \"Ботев\" Белчев заяви, че бъдещето му зависи от ръководството. От клуба казаха днес, че треньорът \"взе решение да напусне след поредицата от негативни резултати\". С него си тръгват и помощниците му Стефан Генов, Даниел Моралес и Ивайло Иванов. \"Ръководството благодари на Белчев за изключителния му професионализъм и всеотдайната му работа в ЦСКА и му пожелава здраве и бъдещи професионални успехи\", се казва в съобщението на сайта на клуба. Белчев пристигна на \"Българска армия\" след трансформацията на \"Литекс\" в \"ЦСКА-София\" през лятото на 2016 г. Той беше треньор на дублиращия отбор, каквато длъжност изпълняваше и в Ловеч предходния сезон. В края на ноември 2016 г. Белчев застана начело на първия състав след напускането на Едуард Йорданеску. Румънецът пое отбора само три месеца по-рано, когато Христо Янев беше освободен от поста. Белчев постигна пет победи и едно равенство в първите си шест мача и се утвърди на поста, след като първоначално беше временен вариант. В 58-те официални срещи, в които той беше старши треньор, ЦСКА записа 30 победи, 12 равенства и 6 загуби. Янев се завръща на \"Българска армия\" като старши треньор след близо двегодишно прекъсване. Той водеше първия отбор на фалиралото дружество ПФК ЦСКА АД, който спечели Купата на България, докато се състезаваше във В група. След като Гриша Ганчев направи преобразуванията с \"Литекс\" и \"Чавдар\" (Етрополе), Янев запази поста си. Той обаче беше освободен само след четири кръга, в които отборът записа загуба от \"Пирин\" и равенство с \"Верея\". До края на настоящия сезон остават четири кръга, в които ЦСКА има мачове с \"Лудогорец\" (6 май), \"Верея\" (12 май), \"Левски\" (15 май) и \"Берое\" (20 май).", "date": "2018.05.01", "title": "ЦСКА уволни Стамен Белчев и ще довърши сезона с Христо Янев"}
{"url": "https://www.dnevnik.bg/biznes/2018/05/01/3171466_prez_2017_g_sa_izzeti_919_falshivi_levovi_banknoti/", "text": "В Националния център за анализ на БНБ през 2017 г. са задържани общо 919 броя неистински български банкноти, циркулирали в паричното обращение, с 22% по-малко, отколкото през предходната, се казва в годишния отчет на Българската народна банка, внесен в Народното събрание. С най-голям дял са фалшивите двайстолевки - 58.22%, следвани от банкноти от 50 лв. (20.78%) и от 10 лв. (18.93%). Неистинските банкноти от 2, 5 и 100 лв. са общо 19. През 2017 г. са задържани 766 броя неистински разменни монети, в т.ч. 22 бр. от 2 лв., 246 бр. от 1 лв., 475 бр. от 50 ст. и 23 бр. от 20 ст. Задържаните неистински евробанкноти са 7645 бр., доларите - 445 бр. Средната употребявана банкнота е на стойност 33 лв. В структурата по брой на банкнотите в обращение в края на 2017 г. с най-голям дял е купюрата от 20 лв. (29.67%, 134.4 млн. бр.), а по стойност - на 50 лв. (39.41%). Средната по стойност банкнота в обращение в края на 2017 г. беше 33.85 лв., като за едногодишен период нарасна с 1.35 лв. (4.17%), показва статистиката на централната банка. Обяснението е в това, че през миналата година банкнотата от два лева бешие заменяна постепенно от монета, увеличен беше и броят на банкнотите от 50 и 100 лв. Най-голям дял сред монетите имаше монетата от 1 ст. (29.69%). Средната по стойност разменна монета в обращение в края на 2017 г. бе 0.16 лв. За едногодишен период стойността ѝ нарасна с 0.01 лв. в резултат от навлизането в обращение на монетата с номинал 2 лв.", "date": "2018.05.01", "title": "През 2017 г. са иззети 919 фалшиви левови банкноти"}
{"url": "https://www.dnevnik.bg/zelen/2018/05/01/3171884_svlachishteto_v_pletena_zastrashava_novi_kushti/", "text": "Страхът в село Плетена, което се намира на около 30 километра от Гоце Делчев, заради активизирало се в началото на 2015 година свлачище все още не е преминал. Пред \"Дневник\" местните разказаха, че се опасяват от факта, че свлачището продължава да работи и застрашава сериозно къщи и главната улица в селото. То вече е \"изяло\" на три четвърти от пътя, водещ до детската градина и училището. Около 200 души преминават ежедневно по него с реална опасност за живота им. Каменни зидове вече са се наклонили опасно над най-засегнатата улица и има опасност всеки момент да паднат. А с тях ще повлекат и нови къщи. Настилката по улицата е нагъната като хармоника и продължава да се разрушава. Най-засегната е къщата на семейството пенсионирани учители Руси и Руска Къдреви. Допреди около два месеца нещата при тях били що-годе спокойни, но след поредните дъждове свлачището отново се задействало и нанесло нови щети. Първо образувало голяма пукнатина в стената на жилището им, а след това и на стълбището им. Няколко дни по-късно го разрушило изцяло и затова се принудили да си направят вход от другата страна на къщата. А пред входа й земята се е разцепила страховито. Това ги кара да прекрачват прага на къщата си всеки път със страх. Oт съображения за сигурност служители на електроразпределителното дружество спрели електрозахранването в къщата. \"Допреди известно време аз бях този, който успокояваше жена ми. Казвах й: \"Държавата ще се погрижи.\" Износихме се и психически освен физически\", каза пред \"Дневник\" Руси Къдрев. Той смята, че това е едно изпитание, чрез което ще се пречистят. На няколко пъти в селото са идвали специалисти от \"Геозащита\" – Перник, и си отивали, а страхът за живота и здравето на хората оставал. \"Страшно е. Много страшно. Ние нямаме сили да започнем каквато и да е дейност по къщата. Нямаме нито физическа, нито психическа, нито парична възможност за това. Спасението ни е в държавата – да укрепят мястото\", коментираха бившите учители. \"Оставиха ни на произвола на съдбата\", каза Руска Къдрева. Собствениците на имоти са подписали декларации, че нямат никакви претенции, а от \"Геозащита\" обяснили, че укрепването трябва да започне от дерето. Засегнати са още две къщи. От Министерството на регионалното развитие и благоустройството (МРРБ) казаха за Дневник\", че към момента е преведена една част от договорените 1.4 милиона лева. Останалата част от парите ще бъде по сметките на общината веднага след като от администрацията в Сатовча предоставят договори за строително-мотажни работи (СМР), авторски надзор (АН) и строителен надзор (СН) и упражняване на контрол по изпълнените строително-монтажни работи. Допреди десетина дни такива нямало. \"Издаване на разрешение за строеж, откриване на строителна площадка, извършване на строително-монтажни работи на обекта, контрол при изпълнението на СМР, въвеждане в експлоатация на обекта са дейности, които се извършват по общия ред на ЗУТ и са от компетенциите на община Сатовча като възложител на обекта по смисъла на ЗУТ. С подписаното споразумение община Сатовча се е задължила да използва целево предоставените средства за изпълнение на посочения обект и поема пълна отговорност за качественото и срочно завършване на строително-монтажните работи на обект \"Укрепване свлачище в кв. 33 в с. Плетена, община Сатовча\", пишат в отговора си до \"Дневник\" от МРРБ. Само преди дни кметът на община Сатовча Арбен Мименов обеща в началото на месец май да стартират дейностите по укрепване на свлачището. \"Първите 300 хиляди лева вече са по сметките на общината и в началото на май започваме работа по укрепването. С МРРБ сме подписали договор за над 1 млн лв. за укрепване на свлачището с подпорни стени и специални пилоти. Това са едни железобетонни шишове, които се забиват в земята на голяма дълбочина\", заяви общинският управник. Той допълни, че за съжаление няма предвидени средства за ремонт на засегнатите къщи от отпуснатите от МРРБ пари, но общината няма да ги остави. Със средства от общинския бюджет и с доброволен труд на жителите на Плетена жилищата ще бъдат ремонтирани до края на есента. Освен укрепителните дейности в селото ще се изградят нова канализационна мрежа и отводнителни канали.", "date": "2018.05.01", "title": "Свлачището в Плетена застрашава нови къщи"}
{"url": "https://www.dnevnik.bg/sport/2018/05/01/3171906_blagoi_ivanov_shte_debjutra_v_ufc_sreshtu_bivshiia/", "text": "Бившият световен шампион по самбо Благой Иванов-Багата ще дебютира в най-популярния шампионат по смесени бойни спортове - UFC. 31-годишният българин ще се изправи срещу бившия шампион Жуниор дос Сантос. Двамата ще се качат в октагона на 14 юли в Бойзи, Айдахо. Иванов подписа договор с UFC през април, след като напусна Световните бойни серии (WSOF). През 2015 г. той спечели титлата още в първия си мач в WSOF - срещу Смеалиньо Рама. След това българинът направи четири успешни защити на пояса, последната от които през март срещу Шон Джордан. Иванов има 16 победи и само една загуба, откакто дебютира в смесените бойни спортове (ММА). Шест от победите му са с нокаут, шест след отказване на съперника и четири със съдийско решение. Единственото му поражение дойде срещу руснака Александър Волков в \"Белатор 120\" през май 2014 г. Оттогава бившият световен шампион по бойно самбо има пет поредни победи. Дос Сантос беше шампион на UFC в тежката категория от ноември 2011 г. до декември 2012 г. След това 34-годишният бразилец имаше две възможности да си върне титлата, но загуби от Каин Веласкес през октомври 2013 г. и от Стипе Миочич през май 2017 г. Дос Сантос не се е бил от поражението срещу настоящия шампион на организацията, тъй като даде положителна допинг проба за хидрохлоротиазид. На 24 април бразилецът беше оправдан от Американската антидопингова агенция (USADA). USADA прие версията му, че е взел заразена добавка, продавана от две бразилски фармацевтични компании. Бившият шампион на UFC има 18 победи и пет загуби в ММА. Той е последният боец, победител Миочич. Това се случи през декември 2014 г. и за американеца от хърватски произход беше втора и засега последна загуба в 20 мача в ММА.", "date": "2018.05.01", "title": "Благой Иванов ще дебютира в UFC срещу бившия шампион Дос Сантос"}
{"url": "https://www.dnevnik.bg/bulgaria/2018/05/01/3171905_za_sedmica_sa_ustanoveni_26_325_narusheniia_v/", "text": "Общо 26 325 нарушения са констатирани по време на последната операция на \"Пътна полиция\" за скорост, съобщиха от МВР. Тя се проведе по линия на Европейската мрежа на службите на Пътна полиция (TISPOL) от 16 до 22 април на територията на цялата страна. За сравнение - по време на предишната операция за контрол на разрешената скорост, проведена през август 2017 г., са констатирани общо 18 955 нарушения. От констатираните общо 26 325 нарушения 15 240 са установени от служители, осъществяващи контрол с мобилни технически средства. 4959 са констатирани със стационарни камери, а с новите камери на триноги са установени 6126 нарушения. По време на операцията са установени и редица криминални престъпления – 14 случая на притежание на наркотични вещества и са открити петима издирвани.", "date": "2018.05.01", "title": "За седмица са установени 26 325 нарушения в операция за скорост"}
{"url": "https://www.dnevnik.bg/sport/2018/05/01/3171941_samolet_s_lika_na_salah_postavi_pod_vupros_uchastieto/", "text": "Проблем с имиджовите права на звездата на \"Ливърпул\" Мохамед Салах постави за кратко под въпрос участието му в световното първенство по футбол в Русия. Причина е използването на образа на играча върху самолета на националния отбор на Египет. Брандирането на летателната машина е осъществено в средата на март от основния спонсор на африканския тим - телекома WE, а голмайсторът на \"Ливърпул\" и Висшата лига има договор с конкурентния телекомуникационен гигант Vodafone. Според агента на играча Рами Абас футболната федерация на Египет е използвала неправомерно имиджовите права на Салах, тъй като не са поискали разрешение от притежателя им - компанията MS Commercial. След неуспешни преговори между екипа на футболиста и федерацията Салах изрази своето разочарование от случая. \"Съжалявам, но това е голяма обида. Надявах се, че ще се споразумеем по по-достоен начин\", написа футболиста през уикенда в \"Туитър\". Думите му отприщиха вълна от съобщения в подкрепа на играча. Само за една нощ туитове с послание \"Аз обичам Салах\" (I love Salah) бяха споделени 234 хиляди пъти. Това накара министъра на младежта и спорта в Египет Халед Абдул-Азиз да се срещне с представители на местната футболна федерация. На срещата те са се съгласили с условията на Салах. \"Уверявам всички, че оставаме зад него и ще уважим всички негови договори, подписани в Англия. Приемете, че желанията им (на Салах и агента му) са изпълнени\", заяви министърът на спорта в телевизионен ефир \"Всичко, с което те притеснихме, ще спре. Това, което е по-важно за мен, е ти и твоите съотборници да сте спокойни, за да сте с високо вдигнати глави за световното първенство\", е казал президентът на федерацията Хани абу Рида в телефонен разговор със Салах, съобщиха от организацията. Египтянинът прави фурор в първия си сезона с екипа на \"Ливърпул\". 25-годишният футболист има 43 гола в 47 мача, а мърсисайдци са близо до участие във финала на Шампионската лига. Салах, който беше избран за играч на сезона в Англия от своите колеги, се представя много силно и с националната фланелка. Той стана голмайстор в африканските квалификации за световното първенство в Русия, а Египет се класира за мондиал за пръв път от 28 години. На последните президентски избор в страната  Салах получи 1 милион гласа , въпреки че името му изобщо не участваше в бюлетината. Това беше протестният вот на гласуващите, които задраскаха другите двама кандидати за поста и добавиха името на футболиста. ", "date": "2018.05.01", "title": "Самолет с лика на Салах постави под въпрос участието му в световното"}
{"url": "https://www.dnevnik.bg/photos/2018/05/01/3171927_fotogaleriia_protest_na_bsp_za_denia_na_truda/", "text": "Бойко в затвора\", \"Мафия\", \"Оставка\".", "date": "2018.05.01", "title": "Фотогалерия: Протест на БСП за Деня на труда"}
{"url": "https://www.dnevnik.bg/sport/2018/05/01/3172033_salah_specheli_oshte_edna_nagrada_za_futbolist_na/", "text": "Голмайсторът на \"Ливърпул\" Мохамед Салах спечели втора от трите престижни награди за футболист на сезона във Висшата лига. След като преди седмица  беше избран за №1 от своите колеги , 25-годишният египтянин прибави днес отличието на Асоциацията на пишещите за футбол журналисти (FWA). В края на сезона ще бъде връчена и наградата на Висшата лига. Салах може да стане едва вторият футболист, който печели трите отличия в рамките на един сезон. Досега това е правил само Кристиано Роналдо с екипа на \"Манчестър юнайтед\" през сезон 2006-2007. Както се случи и с наградата на професионалните футболисти, за пръв път от 2014 г. отличието не се присъжда на играч от отбора, който е станал шампион. Предишният такъв случай отново беше с футболист на \"Ливърпул\" - Луис Суарес. В анкетата на футболните журналисти в Англия Салах изпревари плеймейкъра на \"Манчестър сити\" Кевин де Бройне и централния нападател на \"Тотнъм\" Хари Кейн. Египтянинът прави фурор в първия си сезона с екипа на \"Ливърпул\". 25-годишният футболист има 43 гола в 47 мача, а мърсисайдци са близо до първи финал в Шампионската лига от 2007 г. Салах се представя много силно и с националната фланелка. Той стана голмайстор в африканските квалификации за световното първенство в Русия, а Египет се класира за мондиал за пръв път от 28 години. Салах вече взе наградата на футболист на годината в Африка, съвсем близо е до спечелването на голмайсторския приз във Висшата лига и води оспорвана битка с Лионел Меси за \"Златната обувка\". Египтянинът стана и  първият играч, който печели три награди  за футболист на месеца в Англия в рамките на един сезон. Пишещите за футбол в Англия журналисти избраха челна десетка, в която освен Салах, Де Бройне и Кейн влязоха Серхио Агуеро, Давид Силва и Рахим Стърлинг от \"Манчестър сити\", Кристиан Ериксен и Ян Вертонген от \"Тотнъм\", Роберто Фирмино от \"Ливърпул\" и вратарят на \"Бърнли\" Ник Поуп. Наградата се връчва още от 1948 г. Нейният първи носител е сър Стенли Матюс. Миналата година отличието отиде при Нголо Канте от \"Челси\", а година по-рано - при Джейми Варди от \"Лестър\". Тиери Анри е единственият трикратен носител на приза.", "date": "2018.05.01", "title": "Салах спечели още една награда за футболист на сезона в Англия"}
{"url": "https://www.dnevnik.bg/bulgaria/2018/05/01/3172030_muj_strelia_po_ustroistvo_za_velosipedi_pod_naem_v/", "text": "Мъж стреля с пистолет по колонка на велостоянка в бургаския комплекс \"Славейков\", съобщи БНТ. Стрелбата е станала около 14 часа и е регистрирана от камерите в близост. На записа се вижда как мъж с качулка минава покрай управляващата велостанцията колонка, вади пистолет и стреля по нея. Изстрелите са пробили защитното стъкло и са наранили тъчскрийна, който управлява системата. Велостоянката се намира до голям спортен център и оживен детски кът до бл. 36. От общината съобщиха, че подобен случай е регистриран преди няколко дни в комплекс \"Изгрев\", и служителите предполагат, че извършителят е един и същ. Материалните щети са за около 2300 лева. Призовават се всички граждани, които успеят да разпознаят извършителя, да уведомят полицията. \"И в момента за съжаление единствено ползвателите на велокарти ще могат да наемат велосипеди на тази станция, тъй като е нарушен тъчскрийнът и не може да се ползва от всеки, който желае да наеме велосипед с есемес\", каза Андрей Рунчев от общината пред БНТ.", "date": "2018.05.01", "title": "Мъж стреля по устройство за велосипеди под наем в Бургас"}
{"url": "https://www.dnevnik.bg/photos/2018/05/01/3171826_fotogaleriia_cvetovete_na_kaliforniia/", "text": "Цветните полета в Карлсбад, Калифорния, са създадени с търговска цел, но през пролетта се превръщат в желана туристическа дестинация от много любители на цветята.", "date": "2018.05.01", "title": "Фотогалерия: Цветовете на Калифорния"}
{"url": "https://www.dnevnik.bg/bulgaria/2018/05/01/3172061_durjavata_investira_100_mln_lv_v_putishta_v_burgas_i/", "text": "Близо 100 млн.лв. са осигурени от държавата през последните две години и половина за ремонт и строителство на нови пътища, както и за повишаване на пътната безопасност в Бургас и региона. Това съобщи министърът на регионалното развитие и благоустройството Николай Нанков, който инспектира изпълнението на инфраструктурни обекти в града заедно с кмета на общината Димитър Николов и народни представители от региона, съобщиха от пресцентъра на министерството на регионалното развитие. До 5 юни ще приключи започналият днес ремонт на участъка Бургас - кв. \"Ветрен\". Нанков заяви, че за нормалното осигуряване на трафика по Южното Черноморие е нужно да се изведе транзитния трафик за курортите северно от Бургас. За тази цел държавата ще финансира изграждането на северната дъга на Бургас. До края на юни, най-късно началото на юли, ще започне процедурата по избор на изпълнител и ако няма обжалване строителството може да започне до 3 - 4 месеца, информира министърът. До 18 юни ще е готов обходът на Ахелой и строителството на скоростната отсечка с четири ленти между Ахелой и Поморие. За реализацията на проекта правителството е осигурило 45 млн.лв., напомни Нанков. На 18 юни ще се пусне и отсечката Поморие – Ахелой, гарантираха от фирмата изпълнител при проверката. Над 1.4 млн.лв. са вложени само в екологични мерки по трасето. Изградени са 24 подлеза и 4 км защитна мрежа за земноводни. Предвидена е 3500 м защитна мрежа за птици, както и 850 м шумоизолационна преграда за почиващите на къмпинг \"Ахелой\", информира инж. Иван Иванов от фирма \"Пътстрой\". За скоростния път Бургас - Слънчев бряг, регионалният министър коментира, че има 22 жалби срещу отчуждаването на имоти за изграждане на трасето. \"Чакаме съдебно решение или споразумение със собственици на имоти по казуса. Колкото по-бързо приключим с отчужденията, толкова по-бързо ще започнем строителството, защото имаме избран изпълнител от 2016 г.\", коментира Нанков. Той обърна внимание, 95% от трасето е извън главния път, така че строителството може да се извършва и през летния сезон без да се утежнява трафика и да се създават предпоставки за задръствания. Сред другите приоритетни проекти за региона Нанков посочи рехабилитацията на пътя Малко Търново - Царево. Тази година в него ще бъдат инвестирани 3 млн.лв., с които ще се ремонтират най-тежките участъци. Междувременно започва техническото проектиране за пълна рехабилитация на всички 54 км от републиканското трасе. Приключва и обществената поръчка за избор на изпълнител за изграждане на пътния възел, който да свърже град Камено с магистрала \"Тракия\". Нанков съобщи още, че започва и проектиране на пътя Бургас - Варна през Дюленския проход, за да се осигури алтернатива за основната пътна връзка между двата града. \"Сега габаритите на шосето не отговарят на изискванията за третокласен път, затова ще разширим трасето, за което ще се наложат и отчуждителни процедури. Там ще направим един от добрите варианти за връзка между Северна и Южна България в източната част\", обясни министърът. В средата на май започва и строителството на пешеходната пасарелка при кръстовището на Атия, която ще е готова за два месеца и половина. Министър обаче подчерта, че така няма да може да се реши проблемът с високата скорост и че е нужна съвестта на шофьорите, както и контрол по пътищата. \"Никога няма да позволим да има конфликт между историята, археологията, екологията и строителството на магистрали. Бъдете убедени, че какво е необходимо от МРРБ ще бъде направено\", така министър Нанков коментира пред журналисти темата за  намерените археологически разкопки при строителството на магистрала \"Струма\" .. Той съобщи още, че на 8 май започва ремонт на 20 км от активната лента на магистрала \"Тракия\" между Пловдив и Стара Загора, която е в лошо състояние. Тежкотоварните автомобили ще бъдат спрени от движение в участъка в ремонт, ще има и реорганизация на движение на леките автомобили. Този строителен сезон продължават и ремонтите по магистрала \"Хемус\".", "date": "2018.05.01", "title": "Държавата инвестира 100 млн. лв. в пътища в Бургас и региона"}
{"url": "https://www.dnevnik.bg/sport/2018/05/01/3172000_uimbuldun_shte_bude_po-zelen_i_s_rekorden_nagraden_fond/", "text": "Участниците в тазгодишния \"Уимбълдън\" ще си разделят рекордните 34 милиона паунда (46.3 млн. долара). Организаторите на най-стария и престижен тенис турнир в света обявиха увеличение в наградния фонд от 2.4 милиона в сравнение с 2017 г. Шампионите в индивидуалните надпревари при мъжете и жените ще получат по 2.25 милиона паунда. Това е с 50 хиляди повече, отколкото спечелиха Роджър Федерер и Гарбине Мугуруса през 2017 г. В 132-ото издание на турнира ще бъдат раздадени с 5 млн. долара повече, отколкото в първата надпревара от Големия шлем - Australian Open. \"Уимбълдън\" е трети по размер на наградния фонд в голямата четворка. Участниците в започващия през май \"Ролан Гарос\" ще си разделят 47 млн. долара, а тези в миналогодишния US Open си разпределиха 50.4 млн. долара. Правилото 50:50 От тази година в \"Уимбълдън\" ще има промяна при разпределението на парите в случай на късно оттеглил се състезател. Ако даден играч се откаже след 12.00 часа на обяд в последния четвъртък преди началото на турнира, той ще получи само 50% от премията за участие в първи кръг. Тенисистът, който влезе в основната схема на негово място, ще вземе останалите 50%. Промяната в правилото беше използвана за пръв път в Australian Open. С нея се цели да се избегнат случаите, когато състезатели с физически проблеми стартират турнира, за да получат премията за участие, но се отказват още по време на мачовете си от първия кръг. Това беше една от  най-широко дискутираните теми по време на миналогодишния \"Уимбълдън\".  Тогава само в рамките на първите два дни имаше осем отказвания - седем при мъжете и едно при жените. \"Обещахме да реагираме на оттеглянията в първите кръгове и го направихме. Имахме голямо влияние в създаването и приемането на правилото 50:50 и се надяваме, че въвеждането му ще играе важна роля за смекчаването на този проблем\", каза изпълнителният директор на \"Уимбълдън\" Ричард Люис. В турнира ще бъде използвано още едно нововъведение - часовник за отчитане на времето между точките. Позволеното време обаче ще бъде увеличено от 20 на 25 секунди. За един по-зелен турнир Организаторите на единствения турнир от Големия шлем на тревни кортове заявиха повишено внимание към опазването на околната среда. Като част от кампанията за \"по-зелен \"Уимбълдън\" е въведена забрана за пластмасови сламки. Миналата година по време на турнира са използвани около 400 000 броя. Освен това ще се използва електрически автомобили, ще има допълнителни пунктове за вода в комплекса, а в магазините на \"Уимбълдън\" ще се дават хартиени торбички. \"Устойчивостта е важна и необходима област, върху която трябва да фокусираме внимание, особено при големи събития. Изготвихме визия за устойчивост, която е да поддържаме клуба и турнира по начин, който минимизира въздействието върху околната среда\", каза Люис.", "date": "2018.05.01", "title": "\"Уимбълдън\" ще бъде \"по-зелен\" и с рекорден награден фонд"}
{"url": "https://www.dnevnik.bg/photos/2018/05/01/3172054_fotogaleriia_bezredici_v_parij_za_1_mai/", "text": "Хиляди хора излязоха днес на първомайско шествие в Париж и в други големи градове във Франция, съобщи БТА, като цитира \"Франс прес. Отделно от организираната от профсъюзите демонстрация във френската столица, в района на моста \"Остерлиц\" се събраха около 1200 души с тъмни дрехи, качулки и скрити зад маски лица. Те скандираха антифашистки лозунги, развяваха съветски знамена и издигнаха антиправителствени плакати, отбеляза \"Ройтерс\".", "date": "2018.05.01", "title": "Фотогалерия: Безредици в Париж за 1 май"}
{"url": "https://www.dnevnik.bg/bulgaria/2018/05/01/3172063_sled_protesta_na_bsp_gerb_uspokoi_che_durjavata_se/", "text": "В отговор на днешните  протести, организирани от БСП , на специална пресконференция ГЕРБ отчете свършеното през последната година управление, съобщи БТА. Трима министри заявиха, че държавата се движи в правилна посока и няма основания за искане на оставка. На следващото правителствено заседание проектите за нови изтребители и бронирана машина влизат в дневния ред, стана още известно на извънредния брифинг. Двамата вицепремиери Томислав Дончев и Красимир Каракачанов, както и финансовият министър Владислав Горанов, са обсъдили финансите на държавата на извънредна среща вчера с премиера Бойко Борисов. Те възразиха срещу обвиненията на опозицията, че държавата не се движи в правилната посока. \"Влизането в Министерски съвет не става със засилване по \"Дондуков\" и човек колкото и дълго време да престои там, дори и да си инсталира бюрото там, пътят за влизане в Министерски съвет минава през избори\", каза Томислав Дончев. По думите на Владислав Горанов \"след последните избори държавата се движи в правилна посока и това е вярно от всички индикатори, по които може това да се мери обективно\". До седмица двата проекта за нова бойна техника за пехотата и за нови самолети трябва да бъдат одобрени на Министерския съвет. Общата стойност на проектите е два милиарда и седемстотин милиона лева. \"На следващото заседание на Министерския съвет, ако всички колеги са изработили своите позиции, то ще влезе на дневен ред\", обяви Каракачанов. По думите му наред с новата бойна техника, армията ще продължи да поддържа настоящата. Все още обаче пари за това не са осигурени от Министерството на финансите. \"Военните предпочитат нови играчки, ние смятаме, независимо от натиска на нашите натовски партньори, че първо трябва максимално да оползотворим ресурса на съществуващата техника в България, ние имаме много, или достатъчно много съветско въоръжение, възрази Горанов. Едва след изчерпване на целия наличен потенциал, ведомството ще мисли за нови оръжия, подчерта той.", "date": "2018.05.01", "title": "След протеста на БСП, ГЕРБ успокои, че държавата се движи в правилна посока"}
{"url": "https://www.dnevnik.bg/photos/2018/05/01/3171860_fotogaleriia_svetovnite_snimki_na_denia_-_1_mai_2018_g/", "text": "Garra rufa obtusas, известен също като \"лекарска риба\", плува около лицето на човек в горещ спа център в Кангал, южно от Сивас, Турция.", "date": "2018.05.01", "title": "Фотогалерия: Световните снимки на деня - 1 май 2018 г."}
{"url": "https://www.dnevnik.bg/sviat/2018/05/01/3172070_proizvoditeliat_na_kitari_gibsun_obiavi_falit/", "text": "Производителят на китари Гибсън (Gibson) подаде молба за съдебна защита от кредитори, което според американските закони е равносилно на обявяване на фалит, съобщи БТА, като цитира \"Асошиейтед прес\". Китарите \"Гибсън\" са ценени от поколения легендарни изпълнители. Когато почина Чък Бери, любимата му черешово-червена китара \"Гибсън\" бе закрепена на вътрешната страна на капака на ковчега. Дейвид Боуи предпочете \"Гибсън Ел 4\" от 1989 година, когато стана фронт мен на групата \"Тин машин\". Планът за предварително договореното преструктуриране, представен днес, ще позволи на \"Гибсън брандс\" (Gibson Brands Inc.) да продължи да работи със 135 млн. долара финансиране от кредитори. Гибсън е основана през 1894 г. и се намира в Нешвил, щата Тенеси. Компанията прави също и пиана.", "date": "2018.05.01", "title": "Производителят на китари \"Гибсън\" поиска защита от кредитори"}
{"url": "https://www.dnevnik.bg/sviat/2018/05/01/3172074_armenskiiat_parlament_ne_uspia_da_izbere_nov_premier/", "text": "Арменският парламент отхвърли кандидатурата на опозиционния лидер Никол Пашинян за премиерския пост, съобщиха световните агенции. В подкрепа на Пашинян гласуваха 45 депутати при 53 необходими да получи мнозинство в 105-местното Национално събрание, уточнява БТА.  Минути преди това управляващата Републиканска партия на Армения обяви, че ще гласува против него. Арменският опозиционен лидер и единствен кандидат за премиерския пост призова по-рано днес своите привърженици да излязат на улицата, \"за да не бъде открадната победата от народа\" и заплаши с \"политическо цунами\", ако не бъде избран. Пашинян поведе масови протести през последните две седмици в столицата Ереван, довели до оставката на тогавашния премиер Серж Саркисян, който преди това ръководи страната в продължение на десетилетие като президент. Над 20 хиляди души се събраха в центъра на Ереван по призива на Пашинян. Те развяваха национални знамена и скандираха \"Пашинян премиер\" пред огромен екран, на който се излъчваха пряко дебатите в парламента.", "date": "2018.05.01", "title": "Арменският парламент не успя да избере нов премиер"}
