{"url": "https://www.dnevnik.bg/citat_na_deniia/2018/06/17/3201392_citat_na_denia_braziliia_i_na_tabla_da_biesh_e/", "text": "Селекционерът на мъжкия национален тим по волейбол Пламен Константинов не скри задоволството си от драматичната  победа над Бразилия с 3:2 . Успехът е пети за състава в Лигата на нациите и дойде след много оспорван двубой. \"Хубава е тази победа – Бразилия си е Бразилия, но трябва да се научим да играем по-добре мачовете, които са задължителни. Там ни е по-тежко. Срещу Бразилия се играе по-леко от психологическа гледна точка, не казвам игрова. Трябва да се научим да си вземаме мачовете, които са наши\", каза още  Константинов .", "date": "2018.06.17", "title": "Цитат на деня: Бразилия и на табла да биеш е престижно"}
{"url": "https://www.dnevnik.bg/sport/2018/06/17/3201256_maradona_produljava_da_viarva_v_dobrite_shansove_na/", "text": "Легендата на Аржентина Диего Армандо Марадона не е притеснен от равенството, с което отборът започна участието си на световното първенство. Финалистът от преди четири години не се представи на ниво и  стигна само до 1:1 с Исландия . Въпреки това Марадона направи интересен паралел. \"През 1990 г. с Аржентина дори не започнахме с равенство, а със загуба (0:1 от Камерун – бел. ред.). Имахме много контузени и други проблеми, но стигнахме до финала. Нека продължим да подкрепяме нашите момчета\", призова легендарният футболист. Според него старанието на целия отбор и колективния дух могат да се окажат решаващи. Марадона беше на стадиона за първия мач на Аржентина, но предизвика скандал, след като запали пура. Пушенето на стадионите е забранено, но световният шампион от 1986 г. явно не е видял табелите. \"Честно, не знаех, че пушенето е забранено на стадионите. Извинявам се на феновете и организаторите\", добави Марадона. Междувременно капитанът на Аржентина Лионел Меси, който пропусна дузпа срещу Исландия получи подкрепа от отбора си. Нападателят Серхио Агуеро обясни, че Меси няма да загуби увереност за следващите двубои. \"Лео показа, че е просто човек, но ние го подкрепяме. Имаше лош ден, но знаем на какво е способен. Надявам се, че ще бъде по-добър срещу Хърватия\", каза авторът на гола срещу исландците. Жозе Моуриньо , който е специален анализатор за руската RT също подкрепи аржентинеца. \"Дори суперфутболистите са хора, винаги могат да сбъркат. Това не прави Меси по-малко добър\".", "date": "2018.06.17", "title": "Марадона продължава да вярва в добрите шансове на Аржентина на световното"}
{"url": "https://www.dnevnik.bg/bulgaria/2018/06/17/3201261_gurciia_i_makedoniia_oficialno_slojiha_kraia_na/", "text": "Споразумението между Македония и Гърция, което сложи край на 27-годишния спор за името, беше подписано преди броени минути в Нивици/Псарадeс от гръцката страна на Преспанското езеро, съобщиха световните агенции. Подписите си под документа сложиха външните министри на Македония и Гърция Никола Димитров и Никос Коциас заедно с посредника на ООН Матю Нимиц. Като час за подписването беше посочен 10.30, но официалната церемония се забави с повече от час. След подписването делегациите се насочиха към другата, македонската, страна на Преспанското езеро за официална среща и работен обяд. Това ще е първото посещение на гръцки премиер в Македония от почти десетилетие. Споразумението предвижда  Македония отсега нататък да носи името Република Северна Македония. На церемонията по подписването присъстваха също министър-председателите на Македония и Гърция Зоран Заев и Алексис Ципрас, правителствени служители и представители на международната общност. Сред тях бяха еврокомисарят за разширяването Йоханес Хан и върховният представител на ЕС по въпросите на външната политика и сигурността Федерика Могерини. Споразумението с Гърция е озаглавено \"Окончателно споразумение за разрешаване на различията, описани в резолюции 817 и 845 на Съвета за сигурност на ООН за прекратяване на Временното споразумение от 1995 г. и за установяване на стратегическо партньорство между страните\". По-късно днес в Битоля се очакват протести, организирани от опозиционната ВМРО-ДПМНЕ, според която \"договорът е вреден и противен на националните интереси\". Недоволство изразиха и граждани на Гърция на брега на Преспанското езеро - на полицията вече се наложи да използва сълзотворен газ срещу демонстранти, пробили кордона за сигурност недалеч от Псарадес. Снощи в Атина имаше демонстрации и вот на недоверие срещу кабинета на Ципрас, свикан заради договора за името (скорошно проучване, цитирано от в. \"Катимерини\", сочи, че 7 ог 10 гърци са против името Северна Македония).  Правителството оцеля при гласуването на депутатите, а премиерът  каза, че е готов да поеме \"историческата отговорност\", за да може Атина да има водеща роля за стабилността на Балканите. Равносметката \"Тръгнахме и стигнахме до решение, нека ни донесе късмет\", каза премиерът Заев, цитиран от агенция МИА. Ципрас пък заяви, че е любител на балканската музика и договорът бележи нова фаза. \"Дойде време отново да пишем щастливи песни на Балканите, а днес се прави първата смела крачка в тази насока... Една такава нова песен започнахме да пишем тук. Нашата цел е тази песен да се пее много векове и от много бъдещи поколения, на нашия и на вашия език, във вашата и в нашата страна, от нашия и вашия народ.\" Специалният пратеник на ООН по въпросите за името на Македония Матю Нимиц каза, че Атина и Скопие са му направили \"голям подарък\" за рождения ден, който е днес. В продължение на над две десетилетия Нимиц беше посредник в спора. Той се пошегува, че днешното събитие било достатъчна радост за него и поискал от семейството си да не му подарява нищо друго. Външните министри на Гърция и Македония - Никос Коциас и Никола Димитров, изиграха ключова роля в преговорите, подновени в края на миналата и началото на тази година след дълъг застой. Преди няколко седмици те прехвърлиха диалога в ръцете на Заев и Ципрас, които взеха окончателното решение и обявиха тази седмица, че новото име на Македония, приемливо и за двете страни, е Република Северна Македония. Според Заев събитието ще изпрати сигнал за \"европейско поведение и маниери в период, когато Балканите ръководят заедно с ЕС\". Той вероятно има предвид факта, че България е ротационен председател на Съвета на министрите на Европейския съюз до края на този месец. За реакцията на българския премиер Бойко Борисов  четете тук . Какво следва Македония от месеци настояваше спорът с Гърция да бъде уреден преди края на юни, когато (на 28-29-и) ще се проведе среща на върха на ЕС и Скопие се надява да получи показа на начало на преговорите,  препоръчано и от Европейската комисия  по-рано тази година. И външният министър на България Екатерина Захариева каза вчера, че съюзът работи за отправяне на поканата в края на месеца и се надява Македония да може да стане и член на НАТО след 11 юли, когато алиансът ще има среща на върха. Двете стъпки биха били възможни, ако Гърция оттегли ветото си, както обещава да направи след ратификация на договора в македонския парламент. След подписването институциите в Македония и Гърция трябва да действат бързо, за да са готови \"навреме\" - още преди срещата на външните министри на ЕС на 26 юни, които да разгледат новата ситуация. Очаква се в понеделник или във вторник парламентът в Скопие да прегледа текста, а ратификацията да е успешна, тъй като Заев има мнозинство в подкрепа на договора. След това депутатите в Атина също трябва да гласуват. В Гърция документът се очаква да срещне по-голяма съпротива, но някои по-малки опозиционни партии загатнаха, че може да окажат подкрепа. Какво трябва да се случи след подписването на договора  можете да прочетете тук .", "date": "2018.06.17", "title": "Гърция и Македония официално сложиха края на 27-годишния си спор за името"}
{"url": "https://www.dnevnik.bg/politika/2018/06/17/3201262_borisov_pozdravi_makedoniia_i_gurciia_za_hrabrata/", "text": "Премиерът Бойко Борисов поздрави колегите си Алексис Ципрас (Гърция) и Зоран Заев (Македония) за договора за името на Македония, който бе подписан днес. Той го определя като \"храбра и важна крачка\". \"Договорът за спора за името отваря пътя на Република Македония към ЕС и НАТО. България винаги е подкрепяла нашата съседка по този път. Най-важното сега е гражданите на всички страни на Балканите да разберат, че този договор не води до териториални претенции или бъдещи проблеми, а напротив - ще ни помогне да живеем заедно по-добре\", написа Борисов във фейсбук.  \"Времето ще покаже, че усилията са си стрували. Надявам се до края на месеца Съветът на ЕС в рамките на Българското председателство да отвори вратата за преговори, а през юли нашата съседка да получи зелена светлина за НАТО. Днешният ден е добър и за България - никой не може да е проспериращ и щастлив, ако съседите му не са\", написа външният министър Екатерина Захариева във фейсбук. ", "date": "2018.06.17", "title": "Борисов поздрави Македония и Гърция за храбрата крачка"}
{"url": "https://www.dnevnik.bg/kultura/2018/06/17/3200734_otkus_ot_nevidimite_gradove_na_italo_kalvino/", "text": "Ще се разходим из \"Невидимите градове\" (1972) на Итало Калвино, филигранни поеми в проза! В едно интервю прочутият италиански стилист твърди, че е написал тази книга заради \"любовта си към града\" и в отговор на \"страданието\", което му причиняват градовете, погубени от алчността. \"Невидимите градове\" е творба със сложна и изобретателна композиция - състои се от 55 глави, разпределени в 9 отделни части. Чрез въображаем диалог между Кублай хан и неговия посланик Марко Поло Итало Калвино ни поднася \"любовна поема за градовете\" и проникновен размисъл върху езика, утопията и нашия модерен свят. Петдесет и пет града, всички до един вариации на Венеция, разказани на Великия хан от Марко Поло в духа на оригиналното \"Описание на света\". Но тук, за разлика от обрисуваното от пътешественика, Итало Калвино пренася читателя в един ониричен свят, в който измислени градове свидетелстват за паметта, за желанието, за знаците и размените. Авторът на \"Нашите предци\" и \"Ако пътник в зимна нощ\", Итало Калвино, е известен с дръзките си белетристични експерименти и парадоксалната любов към приказния сюжет. Сам той се възприема повече като фантаст, отколкото като постмодернист, както го определят. Писателят до края на дните си остава верен на наблюдението, че всеки живот е една малка голяма енциклопедия, една случайна библиотека или комбинация от преживявания, прочити и фантазии, съвкупност от вещи и мостри на стилове, където всичко може да бъде постоянно разбърквано и преподреждано. \"Когато четеш Калвино, постоянно те връхлита усещането, че той пише това, което винаги си знаел, само дето никога по-рано не си мислил\", признава друг забележителен творец, Салман Рушди. С мощта на своето въображение, с ерудицията и таланта си Итало Калвино е надмогнал тесните рамки на националната литература и се е наложил като една от най-изтъкнатите фигури на европейската култура. превод Божан Христов художник на корицата е Дамян Дамянов I Градовете и паметта. 1 Като тръгне оттам и върви три дни на изток, човек се озовава в Диомира, град с шейсет сребърни кубета, бронзови статуи на всички богове, улици, застлани с калай, театър от кристал и златен петел, който всяка сутрин пее от една кула. Пътникът познава всички тези красоти, защото ги е видял и в други градове. Но особеността на този град е, че който пристигне тук през някоя септемврийска вечер, когато дните се скъсяват и многоцветните фенери светват едновременно над вратите на мекичарниците, а от една тераса женски глас извиква: \"Ууух\", иде му да завиди на ония, които сега си мислят, че вече са преживели вечер, подобна на тази, и че тогава са били щастливи. Градовете и паметта. 2 Човек, който дълго язди из диви места, неизменно изпитва желание да види град. Най-после пристига в Изидора, където дворците имат вити стълби, инкрустирани с морски охлюви, където се произвеждат по всички правила на изкуството далекогледи и цигулки, където чужденецът, колебаещ се между две жени, среща винаги трета, където борбите с петли се израждат в кървави разпри между залагащите. Пътникът е мислил за всички тези неща, когато е пожелавал някой град. Ето защо Изидора е град на мечтите, но с една разлика. В мечтания град човек се е виждал на младини; в Изидора пристига вече стар. На площада е стената на старците; той седи редом с тях. Желанията вече са спомени. Градовете и желанието. 1 За град Доротея може да се говори по два начина: да се каже, че четири алуминиеви кули се издигат от стените му, обграждайки седем врати с подвижни мостове над един ров, чиято вода захранва четири зелени канала, прекосяващи града и разделящи го на девет квартала, всеки с триста къщи и седемстотин комина; следва също да се държи сметка, че девойките от всеки квартал се омъжват за младежи от други квартали и семействата им си разменят стоките, с които разполагат: бергамотови плодове, хайвер от есетра, астролаби, аметисти, т.е. правят се изчисления, които позволяват да се узнае всичко желано от миналото, настоящето и бъдещето на града; или да се каже – повтарям думите на камиларя, който ме заведе там – \"Пристигнах тук в първата си младост, една сутрин. Забързани хора отиваха към пазара, жените имаха хубави зъби и гледаха право в очите, трима войници свиреха на тръби от един подиум, навсякъде се въртяха колела и се развяваха цветни надписи. Преди това познавах само пустинята и пътищата на керваните. Онази сутрин в Доротея почувствах, че няма благодат, която да не мога да срещна там. С течение на годините очите ми отново започнаха да съзерцават широтата на пустинята и пътищата на керваните; но сега зная, че тази е била само една от множеството възможности, които се откриваха пред мен онази сутрин в Доротея\". Градовете и паметта. 3 Напразно, великодушни Кублай, ще се опитвам да ти опиша град Заира с високите крепостни стени. Бих могъл да ти кажа от колко стъпала се състоят улиците, прилични на стълби, какви са сводовете на колонадите, с какви цинкови плочи са покрити покривите, но отсега зная, че все едно не ти казвам нищо. Не от тези неща е направен градът, а от съотношението между измеренията на неговото пространство и събитията от миналото му – от разстоянието между основата на един лампион и висящите крака на един обесен узурпатор; между телта, опъната от лампиона до отсрещния парапет, и гирляндите, които опасват сватбения кортеж на царицата; между височината на този парапет и скока на прелюбодееца, който го прескача призори; между наклона на един водосток и движещата се по него котка, която се вмъква в същия прозорец, между траекторията на изстрела от канонерката, появила се неочаквано иззад носа, и бомбата, която разрушава водостока; между дупките в рибарските мрежи и тримата старци, които са седнали на кея да кърпят мрежите и си разказват за стотен път историята за канонерката на узурпатора, за когото се говори, че бил незаконен син на царицата, подхвърлен в пелени там, на кея. Градът попива тази вълна, бликнала от спомените, и се раздува като сюнгер. Едно описание на днешна Заира би трябвало да съдържа цялото минало на този град. Но Заира не издава своето минало, крие го като линиите на ръката, свита в юмрук; то е изписано в криволиците на улиците, в решетките на прозорците, в перилата на стълбищата, в гръмоотводите, в дръжките на знамената, нашарени с вдълбани драскотини, знаци и плетеници. Градовете и желанието. 2 Като върви три дни на юг, човек се натъква на Анастазия, град с концентрични водни канали и хвърчила в небето. Сега трябва да изредя стоките, които тук могат да се купят на добра цена: ахати, оникси, хризопаси и други разновидности на халцедона; трябва да похваля месото от златист фазан, което тук се приготовлява на огън от отлежало черешово дърво и се ръси с много риган; трябва да кажа за жените, които съм виждал да се къпят в корита посред градините и понякога, както разказват, канели минувача да се съблече и потопи с тях във водата. Но с тези сведения не бих ти предал истинската същност на града, защото докато описанието на Анастазия събужда у нас желанията едно по едно, принуждавайки ни да ги потиснем, то за оня, който се окаже някоя сутрин посред този град, желанията се събуждат вкупом и го обсаждат отвсякъде. Градът ти изглежда като едно цяло, което не погубва ни едно желание и от което си част, и понеже този град притежава всичко, което ти не притежаваш, не ти остава друго, освен да се отдадеш на това си желание и да бъдеш доволен. Ето каква сила, ту добра, ту зла, притежава Анастазия, град-измамник: ако осем часа на ден работиш като секач на ахати, оникси и хризопаси, трудът ти, който дава форма на желанието, получава от желанието неговата форма и ти се струва, че цяла Анастазия е твоя, а си оставаш неин роб. Градовете и знаците. 1 Човек върви с дни сред камъни и дървета. Окото се спира върху нещо само когато в това нещо е разпознало знака за друго нещо – една следа по пясъка сочи преминаването на тигъра, мочурът известява за водна жила, цветът на ибискуса – за края на зимата. Всичко останало е нямо и взаимозаменяемо; дърветата и камъните са само това, което са. Най-подир пътят отвежда до град Тамара. Пътникът навлиза в улици, отрупани с табели, които изпъкват на стените: клещите означават къщата на оня, дето вади зъби, бокалът – кръчмата, алебардите – стражевата рота, кантарът – продавачката на билки. Статуи и гербове изобразяват лъвове, делфини, кули и звезди: знак, че нещо – кой знае какво – има за знак лъв, делфин, кула или звезда. Други знаци предупреждават, че на някое място нещо е забранено: влизането с каручка в тясна уличка, уринирането зад параклиса, риболовът с въдица от моста; или пък позволено: водопоят на зебрите, играта на кегли, изгарянето на труповете на роднините. От вратите на храмовете се виждат статуите на боговете, всеки от които е изобразен със своите принадлежности – рог на изобилието, пясъчен часовник, медуза, така че вярващият да ги разпознае и да отправи към тях подходящи молитви. Ако някоя сграда не притежава никаква табелка или фигура, самата форма и мястото, което заема в порядъка на града, са достатъчни, за да посочат функцията ѝ: царският палат, затворът, монетният двор, питагорическото училище, публичният дом. Стоките, които търговците излагат по сергиите, нямат своя цена освен като знаци на други неща: дантелената превръзка за чело означава елегантност, позлатената носилка – власт, томовете на Авероес – знание, гривната на глезен – сластолюбие. Погледът преминава по улиците като по изписани страници – градът казва всичко онова, което трябва да мислиш, повтаря ти своя разказ и докато вярваш, че разглеждаш Тамара, само отбелязваш имената, с които градът определя себе си и всяка своя част. Какво наистина е този град под гъстата обвивка от знаци, какво съдържа или крие? Човек излиза от Тамара, без да е узнал. Навън се простира празна земя до хоризонта, открива се небето с бягащите облаци. Във формата, която случайността и вятърът придават на облаците, човек е склонен да разпознае фигури – платноход, ръка, слон... Градовете и паметта. 4 Отвъд шест реки и три планински вериги се появява Зора, град, който, видян веднъж, не може да бъде забравен. Но не защото, подобно на други забележителни градове, оставя необикновен образ в паметта. Зора притежава свойството да залегне в паметта точка по точка, в последователността на улиците и на къщите по тях, на вратите и прозорците на къщите, макар те да не се отличават с красота или странност. Неговата тайна е в начина, по който погледът се плъзга по фигури, редуващи се като в музикална партитура, където нито една нота не може да се промени или премести. Човек, който знае наизуст как е устроена Зора, си представя нощем, когато не може да заспи, че върви по нейните улици и си спомня реда, в който следват медният часовник, раираната шатра на бръснаря, деветструйният водоскок, стъклената кула на астронома, дюкянът на продавача на дини, статуята на отшелника с лъва, турската баня, кафенето на ъгъла, пряката, която води към пристанището. Този град, който остава незаличим в паметта, е като арматура или решетка, в чиито квадратчета всеки може да разположи нещата, които иска да запомни: имена на видни хора, добродетели, числа, класификации на растения и минерали, дати на битки, съзвездия, части на речта. Между всяко понятие и всяка точка от маршрута ще може да установи връзка на сходство или различие, която мигновено да възбуди паметта. Така че тези, които знаят Зора наизуст, са най-учените хора на света. Но напразно тръгнах на път, за да посетя Зора: осъдена да остане неподвижна и еднаква на себе си, за да се помни по-добре, Зора залиня, разпадна се, изчезна. Светът я забрави.", "date": "2018.06.17", "title": "Откъс от \"Невидимите градове\" на Итало Калвино"}
{"url": "https://www.dnevnik.bg/bulgaria/2018/06/17/3201266_kratki_novini_jena_na_19_g_e_prebita_do_smurt_v_aitos/", "text": ". Пороят отнесе улица в Дупница  Пороен дъжд нанесе значителни щети в Дупница. Цяла улица е разцепена на две.За секунди тя се превръща в река, а хората опитват да спасят паркираните край нея автомобили. Затварят плътно врати и прозорци. Около десетина възрастни не могат да излязат от домовете си, съобщи БиТиВи. Буря, придружена с градушка, удари и Южното Черноморие. Жена пострада от паднало дърво на пътя Созопол – Бургас по време на пороя.  Жена на 19 г. е пребита до смърт в Айтос Жена на 19 години е пребита до смърт в Айтос, съобщиха от полицията в Бургас. Задържан за престъплението е 27-годишният мъж, с когото момичето живеело на семейни начала. Двамата имат дете на 2 години. Мъжът отрича за побоя. Установено е, че той е криминално проявен. Метеоролозите предупреждават за възможни наводнения в горните части на Марица Очаква се значително повишение на нивата на реките Владайска, Банкенска, Батова, Провадийска, възможни са поройни наводнения в горните части на Марица. Това показва хидрологичната прогноза на НИМХ на основа на метеорологичната прогноза, обработената хидрологична информация и моделираните водни количества. Утре в следобедните и вечерни часове ще има повишения на речните нива в целия Дунавски басейн.", "date": "2018.06.17", "title": "Кратки новини: Пороят отнесе улица в Дупница"}
{"url": "https://www.dnevnik.bg/photos/snimka_na_denia/2018/06/17/3201269_snimka_na_denia_makedoniia_poluchi_novo_ime_cipras_-/", "text": "Гръцкият премиер Алексис Ципрас е известен с отказа си да носи вратовръзки. Той остана верен на стила си и днес. Колегата му Зоран Заев обаче реши да му помогне с малък подарък, когато се срещна с него край Преспанското езеро, затова свали своята и му я даде.  Двамата се поздравиха за работата си в Псарадес, Гърция, където   за новото име на Македония. Там Ципрас обеща, че ще си сложи вратовръзка, но по-късно бе видян в компанията на еврокомисаря за разширяването Йоханес Хан, който грижливо я прибра в джоба на сакото му.", "date": "2018.06.17", "title": "Снимка на деня: Македония получи ново име, Ципрас - нова вратовръзка"}
{"url": "https://www.dnevnik.bg/sport/2018/06/17/3201259_belgiia_ostava_chast_ot_formula_1_do_2021_g/", "text": "Белгия ще има състезание от календара във Формула 1 още три сезона, обявиха от шампионата. Пистата \"Спа-Франкошам\" подписа нов договор със собствениците на спорта \"Либърти медиа\", който ще продължи до 2021 г. Преговорите между правителството на Валония, чиято собственост е легендарната белгийска писта и  \"Либърти\"  са завършили успешно в средата на седмицата. Настоящият договор изтичаше в края на сезона, но ще бъде удължен. Макар да е на загуба в последните няколко години състезанието за Гран при на Белгия носи големи печалби на местната икономика. Заради това местното правителство покрива загубите от години. Според белгийския вестник \"Ехо\" до момента са продадени 200 хиляди билета, от които 75 хиляди само за неделното състезание. През тази година Гран при на Белгия ще се проведе на 26 август и е първото след триседмичата лятна пауза. Белгия е част от Формула 1 от 1950 г. и до момента 63 пъти е била домакин на надпреварата. Случаите, в които \"Спа-Франкошам\" отпада от календара за 1957, 1959, 1969, 1971, 2003 и 2006 г. Състезанието е много обичано от пилотите заради класическата писта, а непредсказуемото време в Ардените винаги играе голяма роля. Рекордът по победи на \"Спа\" държи Михаел Шумахер с шест ( печели първата си победа именно в Белгия  – бел. ред.). От действащите пилоти с най-много е Кими Райконен (4), а четирикратните световни шампиони Люис Хамилтън и Себастиан Фетел имат съответно три и две.", "date": "2018.06.17", "title": "Белгия остава част от Формула 1 до 2021 г."}
{"url": "https://www.dnevnik.bg/kultura/2018/06/17/3198193_mebelite_-_prikazni_printirani_i_ot_otpaduci/", "text": "Смята се, че до голяма степен начинът, по който светът ще изглежда поне през цялата следващата година, ще се оформи от \"семената\", засадени в Милано. Какви тенденции са зародиха (или потвърдиха) на междунарония мебелен салон /Salone del Mobile/ през април. Както казва Марсел Уондърс, дизайнер и художествен директор на холандската марка Moooi , \"Преди всичко, Salone е емоционално преживяване. Това не е просто витрина. Това е цяла общност, свързваща творчеството с иновациите... Това събитие винаги е празник на мисълта с поглед към бъдещето.\" Колекцията A Life Extraordinary, която компанията представи в Милано беше част от тенденцията, която може да бъде наречена в съвременния продуктов дизайн и включваше мебели и осветителни тела, които отразяват \"извънредното разнообразие на живота\": полилей, приличащ на растение, лампи във формата на животни, заоблена мека мебел с мъхеста тапицерия на фона на тапети, вдъхновени от кожата на изчезнали животни...  Красива илюстрация на темата приказност от изложението тази година е шкафът Justine  дизайн на Matteo Cibic за модната марка JCP Първоначалната идея за Justine е той да бъде нещо като ковчеже за ценни предмети. Но той е и пример за една много актуална тенденция - Може да се каже, че присъствието на модни компании на изложението в Милано е вече традиция. За шести път тази година водещи модни дизайнерски брандове представиха новите си луксозни продукти за интериора. Особено впечатляващ е \"Ribbon Dance Chair\"  дизайн на André Fu за колекцията Les Petits Nomades на Louis Vuitton. Друг пример за тази връзка е COS - eдна от огромните запомнящи се инсталации в Милано беше тази на тази модна марка. Всяка година от 2012 г. компанията избира художник, дизайнер или архитект, който да създаде инсталация за Salone del Mobile. За тазгодишното издание на изложението американският художник Филип Смит /Phillip K. Smith III/ инсталира огромна огледална структура в двора на историческата сграда от 16-ти век Palazzo Isimbardi. \"Това е кръгла, лицева, конична инсталация, която обединява миланското небе с архитектурата на ренесанса\", каза авторът.  Инсталацията Kosmos на Wonder Glass показа колко много може да се постигне със стъклото. Тяхната блестяща \"вселена\" от стъкло включва нови колекции от Ronan и Erwan Bouroullec и Atelier Fornasetti, всяка от които по свой начин обединява майсторството на ръчните занаяти и изкуството. е в центъра на вниманието на дизайнерите през последните години. И с това вече 57-мо издание на панаира тенденцията продължава. Освен споменатите колекции бяха показани още много запомнящи се продукти за интериора от цветно стъкло: като масичките в красиво синьо на Патриция Уркиола за Glas Italia, Alwa One Table на Sebastian Herkner за Pulpo и др.  също се срещаше навсякъде, самостоятелно или като част от продукт - от осветление и съдове до аксесоари за мебели. Забелязва се също така и много  , за разлика от масивното използване на мед през изминалите няколко години. – както мебелите за сядане, така и тези за съхранение. Естественото дърво си остава предпочитан материал за качествените мебели, но с различни обработки и използване на нови видове дървесина. Трябва да се отбележи впечатляващо като обем присъствие на румънски мебели от естествено дърво (за разлика от българско).  Имаше много реализации с помощта на 3D принтиране,  включително и на цяла къща , изработена от робот, която след изложението ще бъде пренесена на друго място. на отпадъците тази година отново беше една от най-актуалните теми. Миналата година компаниите Kvadrat и Really представиха свой вариант на известния гипсокартон – плоскост, направена изцяло от отпадъци на текстилната промишленост, но със специални качества. За изложението в Милано тази година те са поканили седем известни дизайнери, които да предложат по-интересни варианти и приложения на този материал, например в изработването на мебели. Забележително е решението на британския дизайнер Бенджамин Хуберт /Benjamin Hubert/ – SHIFT е серия от рафтове, за изграждането на които не се използват болтове и винтове. Вместо това машинно изрязани улеи в плоскостта позволяват огъването ѝ, за да се превърне в рафт. Когато не се използва, тя се връща обратно във вертикално положение.", "date": "2018.06.17", "title": "Мебелите - приказни, принтирани и от отпадъци"}
{"url": "https://www.dnevnik.bg/sviat/2018/06/17/3201281_germanski_ministur_za_merkel_ne_moga_poveche_da/", "text": "Германският министър на вътрешните работи Хорст Зеехофер, който е председател на баварския Християнсоциален съюз (ХСС), оцени скептично перспективите си за по-нататъшна работа в кабинета на канцлерът Ангела Меркел. Информацията съобщи днес германският вестник \"Велт ам зонтаг\", пише ТАСС, цитирана от БТА. \"Не мога повече да работя с тази жена\", заявил според изданието Зеехофер в четвъртък, когато министрите от ХСС имали съвещание с водача на провинциалната група на ХСС в Бундестага Александер Добринт. Зеехофер повтори тези думи най-малко два пъти, пише вестникът. Според \"Ройтерс\" министърът все пак добавил, че никой в ХСС няма интерес от свалянето на канцлера или от развалянето на коалицията. ТАСС припомня конфликта между ХСС и неговия по-голям партньор - Християндемократическия съюз на Меркел, във връзка с борбата срещу нелегалната миграция. Меркел и християндемократите настояват за общоевропейско решение на проблема. ХСС и вътрешният министър обаче искат едностранни действия - според тях мигрантите без документи или с отказани вече молби за убежище в Германия трябва да бъдат връщани от германската граница. Разногласията между двете \"сестрински\" партии крият риск от правителствена криза, отбелязва ТАСС.", "date": "2018.06.17", "title": "Германски министър за Меркел: Не мога повече да работя с тази жена"}
{"url": "https://www.dnevnik.bg/sport/2018/06/17/3201279_za_chestta_na_familiiata_kasper_shmaihel_podobri/", "text": "Дания започна участието си на световното първенство с  победа над Перу с 1:0 , но един играч привлече голяма част от вниманието. Вратарят Каспер Шмайхел направи страхотен двубой и се отличи с невероятни спасявания, за да не позволи на перуанците да го преодолеят. Южноамериканците отправиха общо 17 удара по време на мача, а Шмайхел направи шест спасявания. Той дори отрази един удар на Фарфан с крак, след което беше избран за №1 в двубоя. По-късно стана ясно, че Каспер е подобрил рекорд на славния си баща Петер Шмайхел за най-много минути без допуснат гол. Благодарение на чистия успех над Перу Шмайхел младши вече има 534, без да е пуснал гол. Досегашният рекорд на баща му беше 470 минути, поставен през 1995 г. \"Радвам се повече, че победихме, а не за този рекорд. Ще съм доволен на всеки мач, ако бием, дори и да получаваме гол. Следващият ни мач е много важен\", каза Шмайхел. Според вратаря Дания все още има какво да подобрява в играта си, най-вече в офанзивен план. Той обясни, че в следващите мачове тимът може да вкарва повече голове, ако се възползва от всичките си ситуации. На 21 юни \"Червения динамит\" се изправя срещу Австралия, а в другия двубой Франция играе с Перу. След първите мачове Франция и Дания водят с по 3 точки.", "date": "2018.06.17", "title": "За честта на фамилията – Каспер Шмайхел подобри рекорд на славния си баща"}
{"url": "https://www.dnevnik.bg/skorost/2018/06/17/3201287_vupreki_protestite_maksimalnata_skorost_po/", "text": "Въпреки месеците на протести на мотористи и автомобилисти и политически дебати, максималната скорост по 400 000 км второстепенни пътища във Франция става 80 вместо 90 км/ч. Промяната влиза в сила от 1 юли, предаде \"Франс прес\". Две седмици преди влизането в сила на новото ограничение указът за прилагането му бе публикуван днес в Държавния вестник. Ограничението ще важи за двупосочните второстепенни пътища без централно разделително съоръжение (мантинела), представляващи 40% от цялата пътна мрежа във Франция. Обявена на 9 януари в рамките на правителствен план, целящ да се намали броят на жертвите по пътищата, мярката предизвика съпротива от сдружения на мотоциклетисти и автомобилисти, подкрепени от депутати и дори някои министри. Според социологическо проучване, публикувано през април, 76 на сто от французите са против новото ограничение. Въпреки това премиерът Едуар Филип заяви, че е \"готов да поеме негативните последици\" от непопулярната мярка, която според него ще спаси живота на 300 - 400 души годишно. Ако до 1 юли 2020 г. резултатите не потвърдят очакванията на властта, правителството ще поеме своята отговорност, увери Филип. Смъртността по френските пътища стигна исторически минимум през 2013 г. с 3427 загинали, но започна пак да расте и тенденцията се обърна едва през 2017 с 3684 жертви – 1.4 на сто по-малко, отколкото през 2016 г., отбелязва \"Франс прес\".", "date": "2018.06.17", "title": "Въпреки протестите максималната скорост по второстепенните пътища във Франция се намалява на 80 км/ч"}
{"url": "https://www.dnevnik.bg/skorost/2018/06/17/3198922_fotogaleriia_prohodim_kato_djip_komforten_kato_limuzina/", "text": "Комфорт почти като на лимузината S-класа и приходимост, близка до тази на легендарната G-класа, това предлага най-големият кросоувър на \"Мерцедес\" От началото на 2016 година той носи името GLS, докато преди това беше известен като GL.", "date": "2018.06.17", "title": "Фотогалерия: Проходим като джип, комфортен като лимузина"}
{"url": "https://www.dnevnik.bg/sport/2018/06/17/3201292_federer_grabna_98-a_titla_v_karierata_si_sled_uspeh/", "text": "Роджър Федерер спечели 98-а титла в професионалната си кариера, след като триумфира на турнира на трева в Щутгарт. Носителят на 20 титли от Големия шлем надделя с 6:4, 7:6 (3) над Милош Раонич. Швейцарецът се нуждаеше само от 1.20 часа, за да се справи с канадеца, поставен под №7 в германския град. Титлата е трета за Федерер през годината, след като преди това той спечели трофеите на Australian Open и Ротердам. Швейцарецът добавя 250 точки за световната ранглиста. Още преди финала  той се върна на върха, изпреварвайки Рафаел Надал . След обновяването на ранглистата в понеделник Федерер ще има 8920 точки срещу 8770 за испанеца. За Федерер турнирът в Щутгарт е пръв от мастърса в Маями през март, когато загуби от 175-ия в света Танаси Кокинакис. След това швейцарецът пропусна сезона на червени кортове, за да се върне за \"Уимбълдън\". Федерер постигна 15-а поредна победа на трева. Федерер постигна 11-а победа в своя 14-и мач срещу Раонич. Последните им три мача са неизменно на трева, след като швейцарецът надделя над канадския тенисист в последните две издания на \"Уимбълдън\", съответно на полуфинал и четвъртфинал. Срещу Раонич Федерер стигна до четири аса и не допусна нито една двойна грешка. Той показа традиционната си стабилност в своите сервис геймове, в които спечели 86% от точките на първи сервис. Федерер даде две точки за пробив на Раонич, но спаси и двете. При канадеца асовете бяха 14, а двойните грешки три. В първия сет решителен се оказа третият гейм, който беше спечелен от Федерер с пробив и му даде предимство. След това Маестрото нямаше проблем да задържа аванса си и да затвори сета само за 34 минути. Втората част беше много оспорвана, като Раонич вдигна нивото на своето представяне и резултатът се движеше гейм за гейм. Стигна се до тайбрек, в който швейцарецът даде само три точки на своя съперник. \"Много съм доволен, щастлив съм от тази титла и от моята форма. Взех си дълга почивка и играта ми в Щутгарт показва, че съм на прав път преди \"Уимбълдън\".", "date": "2018.06.17", "title": "Федерер грабна 98-а титла в кариерата си след успех над Раонич в Щутгарт"}
{"url": "https://www.dnevnik.bg/sviat/2018/06/17/3201293_italiia_iska_da_ubedi_es_da_smeni_tempoto_za/", "text": "Безкомпромисната тактика, възприета от новото популистко правителство на Италия, е начин да бъдат убедени партньорите в Европейския съюз (ЕС) \"да сменят темпото\" относно миграцията, заяви новият италиански външен министър, съобщи БТА, цитирайки от ДПА. Правителството на крайнодясната партия \"Лига\" и антисистемното Движение \"Пет звезди\" на практика затвори пристанищата си за кораби на хуманитарни организации, спасяващи мигранти. \"Целта ни е да събудим съвестта на (европейските) правителства и да ги накараме да сменят темпото\" по отношение на миграцията, каза пред в. \"Кориере дела сера\" Енцо Моаверо Миланези, технократ и бивш съдия в съда на ЕС. Италия иска ЕС да създаде приемни центрове в страните, от които идват и през които минават транзитно мигрантите, и там да се обработват молбите за убежище и да бъдат убеждавани някои мигранти да не тръгват към Европа, каза министърът. Това ще са места за помощ и подслон, където можеш да промениш намеренията си и да се върнеш у дома с финансова подкрепа от ЕС, обясни Моаверо. Той каза, че Италия ще поднови също призивите за задължителен европейски механизъм за преразпределяне на кандидатите за убежище в Евросъюза. Досега опитите за въвеждане на такъв са безуспешни. Моаверо се разграничи от изказванията за \"ос на желаещите\" между Италия, Австрия и Германия, която би се заела с каузата за по-строги европейски мерки срещу незаконната миграция. Той определи като неуместна думата \"ос\", която напомняла за съюза между нацистка Германия и фашистка Италия през Втората световна война, и призова всички склонни страни от ЕС да си сътрудничат. Моаверо - министър по европейските въпроси в предишни италиански правителства, е най-проевропейски настроеният член на преобладаващо евроскептичния нов кабинет, отбелязва ДПА. В днешния си брой германския вестник \"Билд\" съобщи, че канцлерът Ангела Меркел планира специална спешна среща с няколко други страни от ЕС, засегнати по сходен начин от регионалната криза с мигрантите. Според вестника срещата можело да се състои преди насрочената за 28 и 29 юни редовна среща на върха на ЕС. Меркел смятала да обсъди решения на кризата със срани като Гърция, Италия и Австрия. По-късно обаче правителствен говорител отрече Меркел да има такива намерения. \"Не се планира специална европейска среща на високо равнище. Свикването на подобна среща зависи от институциите на ЕС\", каза говорителят, цитиран от ДПА. Очевидно германското правителство води дискусии в този контекст с различни страни членки и с Еврокомисията, допълни той.", "date": "2018.06.17", "title": "Италия иска да убеди ЕС да \"смени темпото\" за мигрантите, заяви новият външен министър"}
{"url": "https://www.dnevnik.bg/sport/2018/06/17/3201299_shedyovur_na_kolarov_ot_faul_donese_pobeda_na_surbiia/", "text": "Битката в група Е на световното първенство започна с победа на Сърбия над Коста Рика с 1:0. Единственият гол на \"Космос арена\" в Самара отбеляза Александър Коларов след прекрасно изпълнен пряк свободен удар в 56-ата минута. Капитанът на сръбския тим не остави никакви шансове на Кейлор Навас с изстрел от повече от 25 метра. Успехът е първи за Сърбия след завръщането на световните финали, на които бяха за последно през 2010 г. В Южна Африка сърбите спечелиха една победа. \"Това е един от най-важните голове в моята кариерата. Този гол може да ни даде голямо предимство за излизане от групата и ще ни донесе самочувствие\", каза Коларов. Капитанът на Сърбия обясни, че помага с опита си на младите и опита да бъде лидер на тима. Попадението на Коларов е третото от свободен удар от началото на турнира след по-малко от четири дни. На последното световно в Бразилия паднаха общо три гола от свободни удари за цялата надпревара. Двубоят между двата тима, които са поставяни като аутсайдери в група Е, беше много равностоен. Преди почивката предимството беше на страната на сърбите, които повече владееха топката. Въпреки това първият добър шанс за гол беше на сметката на Коста Рика, но ударът на Джанкарло Гонсалес мина над гредата. До края на първата част Сергей Милинкович-Савич размина няколко играчи на Коста Рика и накрая му остана само да преодолее Навас, но стреля много слабо в центъра на вратата. През второто полувреме Сърбия продължи да бъде малко по-активен и можеше да вкара чрез Митрович в 50-ата минута. Шест по-късно европейците получиха фаул на около 25 метра пред вратата. Коларов застана зад топката, стреля много силно и точно и не остави никакви шансове на Навас – 1:0. След попадението Сърбия се дръпна в защита и започна да играе на контраатаки. Това позволи на Коста Рика да разиграва топката продължително, но това така и не водеше до чисти голови положения пред вратата на Владимир Стойкович. Костариканците отправиха само един точен удар за вторите 45 минути. По-интересно стана в допълнителното време, когато Неманя Матич опита да се сбие с цялата пейка на Коста Рика. Сръбският халф се сдърпа за топката с член на треньорския щаб, след което всички резерви на костариканците му се нахвърлиха. Съдията Дидю взе пак обаче успя да овладее ситуацията. Вторият мач в групата е между Бразилия и Швейцария, който е тази вечер от 21 часа.", "date": "2018.06.17", "title": "Шедьовър на Коларов от фаул донесе победа на Сърбия над Коста Рика"}
{"url": "https://www.dnevnik.bg/bulgaria/2018/06/17/3201151_nai-chetenoto_v_dnevnik_konchinata_na_suzdatelia_na/", "text": "Кончината на режисьорът и аниматор Румен Петков и информации от откритото в четвъртък световно първенство по футбол са първите три теми в седмичната класация на десетте най-четени статии в \"Дневник\". Справката е направена в 19 часа на 16 юни: 1.  Почина режисьорът и аниматор, създател на \"Чоко и Боко\" - Румен Петков  (67 786 прочитания) 2.  Пълната програма на световното по футбол в Русия  (52 377) 3.  Кои държавни лидери уважиха Путин за откриването на световното по футбол  (33 393) 4.  Министерският съвет осем години е търпял, че \"Юлен\" е разширила концесията си  (32 730) 5.  Мъжете са проблемът на България   (32 201) 6.  Кои са училищата с най-добър резултат на матурите през 2018 г. ( 31 142) 7.  Македония: Борисов изскочи от капана; Радев и БСП са вътре  (27 476) 8.  Видео: Робърт де Ниро псува Тръмп на наградите \"Тони\"  (15 400) 9.  Двама души загинаха при катастрофа на военен хеликоптер край летище Пловдив  (15 102) 10.  Тръмп провали вече подписания финален документ на Г-7  (14 726)", "date": "2018.06.17", "title": "Най-четеното в Дневник: Кончината на създателя на Чоко и Боко и световното по футбол"}
{"url": "https://www.dnevnik.bg/bulgaria/2018/06/17/3201153_jult_kod_za_obilni_valeji_i_grumotevichni_buri_e/", "text": "Жълт код за интензивни валежи и гръмотевични бури е в сила за цялата страна за днес. От Националния институт по метеорология и хидрология (НИМХ) при БАН предупреждават, че се очакват краткотрайни, временно интензивни валежи, придружени с гръмотевични бури. Ще има условия и за градушки. Количествата на валежите ще достигат до 30-35 л/кв.м. Утре облачността ще е по-често значителна, предимно купеста и купесто-дъждовна. От север ще проникне малко по-хладен въздух. В резултат дневните температури ще са малко по-ниски и преобладаващите максимални ще бъдат между 23 и 28°. В часовете преди обяд само на отделни места ще превали, докато след обяд в много райони ще има валежи и гръмотевична дейност. Температурата на морската вода е 23-25°. Вълнението на морето ще бъде 1-2 бала. Над планините ще бъде предимно облачно и дъждовно. Главно в следобедните часове ще има гръмотевична дейност. Максималната температура на височина 1200 метра ще е около 18°, а на 2000 метра – около 11°. Валежите продължават и в началото на следващата седмица В началото на следващата седмица времето ще остане същото - ще има краткотрайни валежи и гръмотевични бури. Ще се запазят условията за локални интензивни валежи и градушки. Преобладаващите максимални температури ще бъдат между 23° и 28°. Във вторник и сряда валежите ще намалеят като обхват и интензивност, ще има и повече слънчеви часове. Температурите ще се повишат и в сряда, когато в повечето райони ще се задържи без валежи, максималните ще са между 28° и 33°.", "date": "2018.06.17", "title": "Жълт код за обилни валежи и гръмотевични бури е обявен за цялата страна"}
{"url": "https://www.dnevnik.bg/sport/2018/06/17/3201182_dnes_na_svetovnoto_germaniia_zapochva_zashtitata_na/", "text": "Двата  големи фаворита за световната титла  Германия и Бразилия стартират участието си на първенството в четвъртия ден от надпреварата. Световните шампиони от преди четири години започват защитата на титлата с мач срещу Мексико в 18 часа., докато петкратните първенци срещат Швейцария в 21 ч. Програмата за деня включва и двубой между между Коста Рика и Сърбия от 15 часа, които са в групата на Бразилия – Е. Четири години след триумфа в Бразилия германският отбор мечтае да стане едва третият в историята, който защитава световната си титла. Пред състава на Йоахим Льов обаче стоят няколко важни въпроса, които трябва да получат отговор още в мача с Мексико. Германците плавно смениха поколенията, но основните фигури от преди четири години остават в тима и сега – Мануел Нойер, Жером Боатенг, Матс Хумелс, Тони Кроос, Сами Кедира и Томас Мюлер. Именно с вратаря Нойер обаче е свързана и голямата въпросителна, след като той пропусна сезона заради контузия. Капитанът на Бундестима се върна едва за подготвителния лагер в края на май и изигра две срещи, които убедиха Льов, че той заслужава да бъде №1. \"Всички отбора са в добро настроение и нямат търпение мачовете да започнат. Мисля, че сме подготвени, формата ни е задоволителна\", каза Льов. Тимът обаче беше колеблив в мачовете си от началото на годината, губейки от Бразилия (0:1) и Австрия (1:2), както и завърши наравно с Испания (1:1). Бундестима постигна успех само срещу Саудитска Арабия, но неубеди. Под въпрос остава и Месут Йозил, който лекуваше лека контузия. \"Месут участваше в две тренировки през седмицата, но не мога да кажа дали ще играе. Ако се наложи той е готов, но имам две-три различни идеи за състав\", каза още Льов. Добрата новина за Германия е, че в исторически план има добър баланс срещу Мексико – шест победи и само едно поражение в 11 двубоя. При това единствената загуба от \"ацтеките\" е от 1985 г. Въпросителни има и около състава на Бразилия, който тръгва с надежда за шеста световна титла и нищо друго. Талантливото поколение на \"селесао\" изглежда много по-впечатляващо от показаното преди четири години, като в момента и резултатите са в подкрепа на бразилците. От началото на годината Бразилия записа четири победи, в които не допусна нито един гол, а вкара девет при това на тимове като Русия, Германия, Хърватия и Австрия. Въпреки това участиетона звездата Неймар в първия мач е под въпрос. Селекционерът Тите обяви, че звездата на отбора все още не е на 100% готов, за да играе. В края на февруари Неймар счупи костица и изкълчи глезена си, но въпреки че участваше в някои от контролите, все още от тима остават предпазливи. \"Ние трябва да сме внимателни с него и да не рискуваме. Мисля, че състоянието му не е 100% идеално, за да играе, но ще преценим точно преди мача. В спринтовете е на добро ниво, но има какво да се желае от издръжливостта му\", каза Тите. Бразилия ще бъде и без халфа Фред, което намалява опциите на селекционера. Очаква се при отсъствие на Неймар на терена да излезе Роберто Фирмино, а в средата на терена да бъде опитният Фернандиньо. Срещу себе си бразилците ще имат много организирания отбор на Швейцария. Европейците не пропускат да спечелят поне по един мач в последните си четири участия на световните. Освен това Швейцария има само една загуба в последните си 13 мача и играе много стабилно под ръководството на Владимир Петкович. Последният път, в който Германия не започва участието си на световно с победа е от 1986 г. (1:1 с Уругвай). В последните три първенства обаче Бундестима неизменно вкарва по три гола, а през 2002 г. дори потегли с 8:0 над Саудитска Арабия. При бразилците последният случай, в който тимът не печели първия си мач е още по-отдавна – 1978 г., когато завършва 1:1 с Швеция. Всички срещи от световното можете да гледате във  фен зоната на мястото на бившия стадион \"Юнак\" .", "date": "2018.06.17", "title": "Днес на световното: Германия започва защитата на титлата, Бразилия среща Швейцария"}
{"url": "https://www.dnevnik.bg/evropa/2018/06/17/3197118_uravnenie_s_mnogo_neizvestni_-_shte_uspee_li_es_da_se/", "text": "Обвинения в лицемерие и цинизъм, бедстващи мигранти в морето, спорни планове за нова \"ос\" срещу нелегалната миграция. Това е само част от вълната новини за бежанците, която за по-малко от месец заля Европа. Темата не случайно изключително бързо отново стана актуална. На 28 и 29 юни лидерите на ЕС ще седнат на една маса, за да опитат да сложат край на продължаващият години наред застой по въпроса за реформата на европейската система за предоставяне на убежище. Лагерите вече се оформят, а компромисът изглежда трудно постижим. Ситуацията се усложнява още повече от растящото напрежение по мигрантския въпрос вътре в правителството на Ангела Меркел. Спорът от дълго време разделя ЕС на южни държави, където пристигат повечето мигранти от Близкия Изток и Африка, и централноевропейски страни, които отказват да приемат част от пристигащите. Богати дестинации като Германия също искат сделка, според която никой да не може напълно да бъде изключен от задължението да приюти мигранти, пише \"Ройтерс\". Изненадващият нов приятел на Орбан В началото на май унгарският премиер Виктор Орбан каза, че основната цел на новото му правителство е да гарантира сигурността на страната и християнската култура, думи, които той използва преди, за да откаже достъп на каквито и да е хора от предимно мюсюлмански държави в Близкия Изток и Северна Африка. Славата на яростен противник на мигрантите, която унгарският премиер си спечели през последните години, може скоро да му бъде отнета от един също толкова противоречив политик. Новият италиански вътрешен министър Матео Салвини, който е лидер на участващата в коалицията и известна с антиимигрантските си възгледи партия \"Лига\", бързо даде заявка за намеренията си. Два дена след като  правителството положи клетва , Салвини замина за Сицилия, основната входна точка за повече от 600 000 мигранти, пристигнали в Италия от Северна Африка от 2014 г. насам. Там той обяви, че  \"купонът\" за мигрантите в Италия  е свършил и подчерта, че страната \"не може да бъде превърната в бежански лагер\". От думи той почти веднага премина към действия -  Италия отказа да приеме хуманитарен кораб  с над 600 мигранти, оплака се, че Франция е затворила за мигранти границата си с Италия  и се закани, че  \"корабите, принадлежащи на чужди организации и развяващи чуждестранни знамена, не могат да диктуват италианската имиграционна политика\". Но премълча, че почти 300 от мигрантите на кораба бяха събрани в открит оморе от италианската брегова охрана. Случилото се зарадва Орбан, който побърза да увери Рим и в пълната подкрепа на цялата Вишеградска четворка (Унгария, Полша, Чехия и Словакия). Досега липсваше волята, посочи Орбан, според когото с новото правителство в Рим \"тази липсваща воля се връща в Италия\". В анализ на Европейския съвет по външна политика се посочва, че решението на Салвини е ясен сигнал към електората, но действителността е различна. В Италия се наблюдава най-голямата пропаст в Европа между усещането на италианците, че са наводнени от мигранти и действителната миграция - те вярват, че мигрантите съставляват 30% от населението, а всъщност са само 9%. Погрешните разбирания обаче са създали широка подкрепа за политиките, блокиращи имиграцията. Според Габор Дьори, който е главен анализатор в института \"Политически решения\" в Будапеща, Матео Салвини гледа на унгарския премиер Виктор Орбан като на европейски модел, който иска да следва. Лявото популистко движение \"Пет звезди\" също е настроено враждебно към имиграцията. \"Разбира се, има ключова разлика между тези страни – източните държави всъщност не пускат бежанците, а Италия безспорно е приела повече от справедливия ѝ дял в рамките на ЕС. Но, говорейки политически, тези държави сега са близки по въпроса\", коментира той пред \"Дневник\". Като \"пистолет на масата\" Случилото се с кораба \"Акуариус\" бе послание към Брюксел малко преди Европейския съвет в края на месеца, че Италия сериозно иска промени в условията за миграцията и погребва всяка останала надежда, че лидерите може да договорят реформата на миграционната политика на блока. Развитието на ситуацията освен това може да промени начина, по който държавите членки си сътрудничат в Средиземноморието, за да спасяват мигранти, идващи от Либия. Когато новото италианско правителство дойде на власт миналия месец, големият страх в Брюксел бе, че то ще използва заплахата за излизане от еврозоната като начин да получи каквото иска в Брюксел. Според дипломат от ЕС кризата с кораба показва, че Салвини е готов да използва миграцията като нов \"пистолет на масата\" в разговорите. \"И този път пистолетът ще остане\", допълва дипломатът, цитиран от \"Ройтерс\". Все по-крайна Австрия Другата държава, чийто глас започна да се чува все по-често по темата, е Австрия. На фона на наближаващото  австрийско председателство на Съвета на ЕС  в началото на юли, Виена даде ясна заявка, че въпросът за миграцията ще бъде високо в дневния й ред през следващите месеци. През декември миналата година канцлерът Себастиан Курц състави коалиция с националистическата австрийска Партия на свободата. Категоричната позиция на Австрия по много европейски въпроси, от миграцията и бюджета до призивите Турция да не бъде приета в ЕС, подготвя почвата за едно председателство в разрез с традицията. Макар многократно да се обяви за \"мост\" (и между ЕС и Русия, и между  непокорната Централна Европа  и останалата част от ЕС), австрийското ръководство започна все повече да клони към заемащия твърда позиция за миграцията лагер. През последните седмици около Австрия  се заформи група , настояваща нелегалните мигранти да бъдат събирани в \"непривлекателни\" центрове за задържане извън ЕС. Идеята му защитата на границите на ЕС от нелегални мигранти  да се извършва от \"ос на желаещите\"  с участието на Германия, Австрия и Италия, обаче  не беше добре приет от канцлера  Ангела Меркел и дори разклати  управляващата в Берлин коалиция. По думите на Габор Дьори новото австрийско правителство е възприело твърда линия по въпроса за миграцията и ще бъде подложено на вътрешен натиск да изпълни обещанията си. \"Натискът не е еднакъв за двамата коалиционни партньори. За Партията на свободата въпросът е ключов, един компромис на правителството, на което е член, трудно ще бъде приет от електората й. Канцлерът Курц също зае твърда позиция, но той може да \"продаде\" един евентуален компромис на собствената си партия, докато успява да постигне някои от целите си\", коментира анализаторът, като подчертава, че управляващите партии са много обединени по въпроса за бежанците. Същевременно все още не е умряла и идеята за лагери за мигранти основно в Северна Африка, като в края на седмицата върховният представител на ЕС по външната политика и сигурността Федерика  Могерини защити предложението  извън ЕС да бъдат обособени изнесени центрове за мигранти, търсещи закрила. По нейните думи центровете, обособени по този начин вече в Либия, дават положителни резултати и са модел за подражание. Възможен ли е компромис Настоящите опити за подобрение на системата почти със сигурност ще претърпят провал в края на юни заради съпротивата на средиземноморските и централноевропейските държави, се посочва в анализа на Стефано Торели за Европейския съвет по външна политика. Италия, Испания, Гърция, Кипър и Малта настояват за въвеждането на квоти за преразпределяне, които ще доведат до по-равно споделяне на отговорността. Предложението на българското европредседателство обаче предвижда да се въведе система, според която доброволните квоти влизат в сила едва след като дадена държава членка е приела 160% от своя дял търсещи убежище (изчислено на основата на брутен вътрешен продукт и размер на населението), а на задължителна основа това да се случва само след като са достигнати 180%. Докато Европейският парламент първоначално предложи държавите да бъдат глобявани с 250 000 евро за всеки мигрант, когото отказват да приемат, наказанието в българското предложение е само 30 000 евро. Какво остава в такъв случай да направят Рим и Брюксел? Италия и други страни са прави да искат повече солидарност за мигрантите, а ЕС трябва да може да подобри механизма за преразпределяне чрез приемането на задължителни наказания. Проблемът е, че централноевропейските страни, заедно с Австрия, са твърдо против подобна реформа и вместо това искат по-строг граничен контрол. Италианското правителство обаче прави грешка като застава зад групата, отхвърляща българското предложение. По този начин Рим засилва политическото влияние именно на държавите, които са основните виновници за провала на преговорите за миграцията, реформата на системата за убежище и опитите за преразпределяне, се казва още в анализа на Стефано Торели. Българското предложение - обречено на провал Според последната чернова на българското предложение, видяна от брюкселското издание \"Политико\", държавите ще бъдат отговорни за мигрантите само през първите осем години след регистрирането на търсещ убежище и ще бъде по-трудно да се кандидатства за убежище в други страни. Според Италия и други средиземноморски държави обаче осем години са твърде много и те настояват за две години. Българското предложение, което има подкрепата на Германия, Швеция и други страни, не желаещи повторение на пика на кризата през 2015-2016 г., на практика съживява идеята за задължителните квоти, но само в случай на голямо увеличаване на броя на бежанците, което внезапно може да доведе до нова криза. ЕС сложи край на квотната система през септември 2017 г., след като разпредели по-малко от 28 хил. бежанци, далеч от целта от 160 хил. Полша и Унгария обаче са против всякакви задължителни квоти за мигранти и дипломат, запознат с разговорите, каза, че идеята е \"абсолютно неприемлива\". Тя бе отхвърлена и в съвместен документ на пет средиземноморски държави, включително Италия, но поради точно обратната причина. Според документа този вариант няма да има \"незабавен положителен ефект\" върху облекчаването на тежестта за основните страни, през които мигрантите влизат. Обреченото на провал българско предложение е само последното от дългия списък опити за решаване на проблема (холандското, словашкото, малтийското и естонското председателства опитаха, но се провалиха). Ако не бъде постигната сделка, топката ще е в полето на председателя на Европейския съвет Доналд Туск. По време на неформалната вечеря на лидерите на ЕС в София през май той каза, че в случай на провал, лично ще се заеме със задачата. Според дипломати обаче на него ще му бъде също толкова трудно, колкото и на всички останали. \"Силно се съмнявам, че ще има споразумение до края на месеца\", коментира дипломат, запознат с разговорите за миграцията. Всички са еднакво недоволни Според високопоставен дипломат от ЕС, цитиран от \"Ройтерс\", \"изключително деликатните и трудни преговори\" все пак може да доведат до резултат. Друг дипломат от държава членка, в която бежанците и мигрантите чести искат да отидат, коментира, че последната чернова е добра основа за компромис, защото \"всеки е почти еднакво недоволен от нея\", но добави, че Варшава и Будапеща продължават да са против. Но да се използва гласуване с мнозинство отново (както през септември 2015 г. при гласуването на квотите, което ядоса най-вече Полша и Унгария, но и други държави от Централна и Източна Европа), може да се окаже още по-трудно, след като Италия и Австрия се включиха в списъка на опонентите на идеята. Много хора в ЕС предупреждават, че блокът не е готов за нов масов приток на мигранти. Въпреки че броят на пристигащите намаля рязко, те цитират данни от Германия, където много хора продължават да пристигат без необходимата регистрация при влизане в ЕС, основно през препълнените гръцки острови. Германия, Франция и още няколко държави въведоха извънредни гранични проверки в свободната шенгенска зона за придвижване, за да контролират по-добре ситуацията. Те ще действат до октомври, но много страни възнамеряват да ги продължат и след това. В България обработването на молбите на бежанците отнема от три до шест месеца. Според Габор Дьори предвид това колко е разделен ЕС по въпроса, по всяка вероятност няма да има напредък по реформата на европейската система за предоставяне на убежище. Той обаче не смята, че това е нещо, което може да се предвиди. \"Можеше ли някой да предвиди, че президент на САЩ ще разговаря лично с лидера на Северна Корея през 2018 г.? Надали. И все пак, не виждам много възможности за компромис между, да вземем най-противоположните страни на дебата - шведската позиция и унгарската позиция. Но в същото време лидерите на ЕС по всяка вероятност разбират, че бъдещето на ЕС ще бъде засегнато от способността им да се справят с проблема. Проблемът е също, че все повече национални лидери в ЕС изглежда имат повече интерес от провал\", коментира Дьори. И не на последно място, нека не забравяме, че вътрешният дебат в ЕС се води в комфорта на сключената през 2016 г. сделка между съюза и Турция за мигрантите. Съгласно споразумението всички нередовни имигранти, пристигащи в Гърция от Турция, биват връщани и за всеки върнат сириец бива разселван в ЕС по един сириец от Турция. Сделката за отпускане на два пъти по 3 млрд. евро в замяна на задържане на мигрантския поток към Европа не веднъж е ставала повод за  напрежение между Анкара и Брюксел , заради превеждането на парите. И макар на срещата между лидерите на ЕС и президента Реджеп Ердоган  във Варна през март  да бе договорено, че споразумението за бежанците ще бъде продължено и съюзът ще изплати следващите траншове от 1.2 млрд. и 3 млрд. евро, то по всяка вероятност ще продължи да дава на турския лидер възможности да шантажира ЕС.", "date": "2018.06.17", "title": "Уравнение с много неизвестни - ще успее ли ЕС да се договори какво да прави с мигрантите"}
{"url": "https://www.dnevnik.bg/zelen/2018/06/17/3200864_protest_obediniava_vsichki_kauzi_i_grajdanski/", "text": "Общ протест  на обединените каузи под надслов \"Спаси България\" ще се проведе тази неделя от 18 ч. на площад \"Независимост\". Събитието обединява различни общности, създадени в социалната мрежа, по повод различни казуси в защита на природата и срещу застрояването на различни местности и зелени площи в страната. Списъкът на организаторите и каузите е дълъг, но сред тях са сдруженията за спасяване на национален парк Пирин, старозагорския парк Бедечка, местността Рупите, Борисовата градина, плаж Корал.  \"Обединяваме се за да докажем, че в България има гражданско общество и то не е безразлично към случващото се. И защото си данъкоплатец, и защото си избирател, и защото ти пука, този призив е към теб. Обърни гръб на олигархията и слугите й в политиката,\" се казва  на страницата на събитието. Според сдруженията, в момента олигархията се е насочила към последния останал публичен ресурс в страната - българската природа. \"Олигархията, която държи да запази статуквото, за да продължи да сече, мачка, огражда и бетонира нашата дива природа за своя лична финансова изгода. Пирин, Рупите, Кресна, Странджа, Болата, Корал, Делфин, Иракли, Карадере, Камчия, Калиакра, Шабла, Камен бряг, Дуранкулак, Морската градина на Варна, Младост, Борисовата градина и Западния парк в София, изброяват организаторите и посочват Скаптопара като последен пример \"как бързото усвояване на пари от еврофондовете е по-важно от националния интерес.\"", "date": "2018.06.17", "title": "Протест обединява всички каузи и граждански сдружения в защита на природата"}
{"url": "https://www.dnevnik.bg/sviat/2018/06/17/3200798_kolumbiicite_izbirat_prezident_koito_shte_opredeli/", "text": "Колумбийските гласоподаватели избират днес между две президентски кандидатури от противоположни краища на политическия спектър: десния кандидат Иван Дуке и бившия ляв партизанин Густаво Петро. Тяхното решение може да предреши бъдещето на сключеното от отиващия си президент Хуан Мануел Сантос мирно споразумение с ФАРК ( Революционните въоръжени сили на Колумбия ), най-старото партизанско движение в Латинска Америка - споразумението, което умиротвори големи райони след 52-годишния конфликт. Победата на Петро ще гарантира бъдещето на мирния процес, докато Дуке обеща да го промени, предизвиквайки тревога, че много от демобилизираните 7000 бойци на ФАРК може да се присъединят към по-малки въоръжени групировки в нов изблик на насилие. Умерените кандидати Серхио Фахардо, Умберто де ла Кале и Херман Варгас Лерас отпаднаха на първия тур на изборите на 27 май, оставяйки Дуке и Петро изправени един срещу друг в оспорван балотаж, отразяващ поляризирания политически пейзаж. Популярността на 58-годишния Петро, бивш член на вече разпусналата се бунтовническа групировка М-19 и някогашен кмет на Богота, увеличава възможността традиционно консервативната латиноамериканска страна да има своя първи ляв президент. Социологическите проучвания обаче предвиждат категорична победа за Дуке, който спечели 39% от вота на първия тур, докато Петро получи 25%. Центристът Фахардо, болшинството от избирателите на когото се очакваше да гласуват за Петро на втория тур, не даде на левия кандидат подкрепата си, казвайки, че ще се примири с поражението. Дуке наблегна в по-голяма част от кампанията си на предупрежденията, че която преживява остра икономическа криза при управлението на социалистическия президент  Николас Мадуро . Петро едва ли ще спечели, защото много от колумбийските гласоподаватели \"категорично отхвърлят всичко свързано с (лявото партизанско движение) и Мадуро\", каза пред ДПА професор Висенте Торихос от Университета на Росарио. Петро обеща политики за намаляване на социалното неравенство в една от най-поляризираните страни в региона - сред тях спонсорирано от държавата всеобщо здравеопазване и образование. Той също би облекчил достъпа до кредит и жилища за хора, които са твърде бедни, за да си ги позволят и ще промени икономическия профил на Колумбия от петрол към селско стопанство. \"Ще гласувам за Петро, защото мисля, че той ще направи много в подкрепа на бедните\", казва Сол, която е домашна прислужница. Дуке, 41-годишен сенатор, които има подкрепата на войнствения бивш президент Алваро Урибе, обеща Сантос, който спечели Нобеловата награда за мир през 2016 г. за усилията си за сключване на мир с ФАРК, беше възпрепятстван от конституцията да се кандидатира за трети мандат. Най-малко 220 000 души бяха убити и 7 милиона - разселени, по време на въоръжения конфликт в Колумбия, продължил повече от половин век. Една от левите бунтовнически групировки, участващи в конфликта, наброяващата 1500 човека Армия за национално освобождение(АНО), все още е активна, както и 1200 отцепници на ФАРК, десни паравоенни групи и въоръжени престъпни банди. Повече от 150 000 колумбийци са разселени, откакто е подписано мирното споразумение, според Норвежкия съвет за бежанците. Създадената за ФАРК и армията правосъдна система след конфликта не наказва адекватно бившите бунтовнически командири за убийството и отвличането на цивилни, и за трафика на кокаин, привежда Дуке като довод, който се харесва на всички социални класи. \"Харесва ми какво казва Дуке\", казва Едуардо, охранител в Богота и добавя: \"Имах роднини на (северния) бряг, убити от ФАРК. (Бившите бунтовници) трябва да си платят за това, което са направили\". Дуке вероятно ще модифицира работата на преходната съдебна система и ще лиши ФАРК, която сега е политическа партия, от минимума от 10 места в Конгреса, гарантирани им от мирното споразумение, каза пред ДПА експертът по конституционно право Мануел Чари. След победата си на първия тур Дуке каза, че не \"иска да скъса (мирното) споразумение на парчета\", но че Дуке също най-вероятно ще постави на продължаващите мирни преговори с АНО \"по-строги условия като едностранно спиране на огъня и концентрация на бунтовниците в някои части от страната\", казва Чари. Много критици на Дуке шеговито го наричат \"Урибито\" (\"малкия Урибе\") свързвайки го с Урибе, който според тях ще дърпа конците на протежето си, когато той бъде избран за президент. Урибе, който беше президент от 2002 до 2010 г., разпалено агитира срещу мирното споразумение, преди референдума проведен през октомври 2016 г. С много крехко мнозинство колумбийците отхвърлиха споразумението, но Сантос направи някои промени и го прокара през Конгреса. \"Дуке ще спечели изборите дори ако Петро излезе първи\", каза източник, близък до ФАРК, намеквайки за възможността за изборна измама. \"Много бивши бойци на ФАРК обмислят да се присъединят към други въоръжени групировки\", ако Дуке спечели, добави източникът. Новият президент обаче ще трябва да прокара всяка реформа през фрагментирания Конгрес, изтъкват анализатори. \"На следващия президент ще му е много трудно... да отмени (мирното) споразумение\", каза Сантос пред ДПА преди първия тур на изборите. /БТА", "date": "2018.06.17", "title": "Колумбийците избират президент, който ще определи бъдещето на мира с ФАРК"}
{"url": "https://www.dnevnik.bg/video/2018/06/17/3190225_video_stadionite_za_svetovnoto_po_futbol_v_360_gradusa/", "text": "Все едно си там. Не, повече от това, защото панорамното видео показва стадиона с характерна \"космическа\" тема, избрана заради връзката на района с космическата програма на бившия СССР. Конструкцията е с покрив, който се затваря изцяло над терена и зрителите. След световното първенство \"Космос арена\" ще е стадионът на \"Криля советов\" (Самара).", "date": "2018.06.17", "title": "Видео: Стадионите за световното по футбол в 360 градуса - \"Космос арена\" в Самара"}
{"url": "https://www.dnevnik.bg/sviat/2018/06/17/3201125_zaev_i_cipras_se_sreshtat_dnes_zaradi_istoricheskiia/", "text": "Гръцката страна на Преспанското езеро ще бъде декорът на историческо събитие по-късно днес - подписването на договора, с който Атина и Скопие слагат край на десетилетния спор за името на Македония. Събитието се очаква да е съпроводено от протести на гърци, които не искат новото име на Македония да съдържа географския термин, съвпадащ с областта в голяма част от Северна Гърция. Възможно е да има и демонстранти от различни части на Македония, които споделят схващането на опозицията, че договорът е \"унизителен\". В Гърция заради текста дори имаше вот на недоверие срещу кабинета, който обаче оцеля при гласуването късно снощи. (Какво съдържа договорът,  можете да прочетете тук .) Премиерите Алексис Ципрас и Зоран Заев ще се срещнат там заедно с делегациите си, в които ще са още външните им министри, Никос Коциас и Никола Димитров. Последните двама изиграха ключова роля в преговорите, подновени в края на миналата и началото на тази година след дълъг застой. Преди няколко седмици те прехвърлиха диалога в ръцете на Заев и Ципрас, които взеха окончателното решение и обявиха тази седмица, че новото име на Македония, приемливо и за двете страни, е Република Северна Македония. Във все още необявен час първите дипломати ще подпишат договора в присъствието на двамата министър-председатели. После делегациите ще се насочат към другата, македонската страна на Преспанското езеро за официална среща и работен обяд. Публикации в македонски и гръцки медии сочат, че списъкът с международните гости, поканени да присъстват на събитието, не е малък. Той включва генералния секретар на ООН Антониу Гутериш, еврокомисаря за разширяването Йоханес Хан и върховния представител на ЕС по въпросите на външната политика и сигурността Федерика Могерини. Какво трябва да се случи след подписването на договора,  можете да прочетете тук . \"Европейско поведение\" Според Заев събитието ще изпрати сигнал за \"европейско поведение и маниери в период, когато Балканите ръководят заедно с ЕС.\" Той вероятно има предвид факта, че България е ротационен председател на Съвета на министрите на Европейския съюз до края на този месец. Македония от месеци настояваше спорът с Гърция да бъде уреден преди края на юни, когато (на 28-29) ще се проведе среща на върха на ЕС и Скопие се надява да получи показа на начало на преговорите, препоръчано и от Европейската комисия по-рано тази година. И външният министър на България Екатерина Захариева каза вчера, че съюзът работи за отправяне на поканата в края на месеца и се надява Македония да може да стане и член на НАТО след 11 юли, когато Алиансът ще има среща на върха. Двете стъпки биха били възможни, ако Гърция оттегли ветото си, както обещава да направи след ратификация на договора в македонския парламент.", "date": "2018.06.17", "title": "Заев и Ципрас се срещат днес заради историческия договор за името на Македония"}
{"url": "https://www.dnevnik.bg/analizi/2018/06/17/3200487_izglejda_1968-ma_vse_oshte_ne_e_suvsem_zavurshila/", "text": "Когато приключва разрушителната Втора световна война, мнозина са вярвали, че започналата в разрушена Европа реконструкция ще отвори пътя и на модернизацията на общества, които не са успели да предотвратят световната война. Шестдесетте години на ХХ век са станали емблематични за тази промяна. От една страна, надежди за обновление и по-добър, по-свободен, по-благоденстващ живот, от друга страна - общества, които по същество остават също толкова консервативни, забранителни, ограничителни, колкото и преди Втората световна война. Напрежението между очакванията на едно многобройно поколение на родените веднага след 1945 г. и обществените порядки на едно в много случаи патриархално общество, ще изригне в края на това бурно десетилетие. Бунтът е срещу порядки от различен характер, които обаче са разбирани от младите като ограничение за свободите, индивидуални или колективни, иначе прокламирани като официална норма от всички тогавашни власти. През март 1968 г. студентите от университета в Нантер (Париж) се разбунтуват заради реда в общежитията, разделящи момчетата от момичетата, но и да поискат освобождаването на арестуваните студенти, участвали в демонстрацията два дни по-рано срещу войната във Виетнам. Движението набира скорост и подкрепа и в началото на май, при сблъсъци с крайно-дясната студентска организация \"Запад\", прерастват в бунт и окупация на Сорбоната. Следват \"дни на барикади\" в Латинския квартал, периодично разгонвани от жандармерията. Ситуацията се изостря с началото на обща стачка на профсъюзите, съпътствана от окупация на предприятия. Към края на май в стачката се включват почти 9 милиона работници. Правителството е фактически блокирано, а президентът, генерал Де Гол, разтревожен от възможна комунистическа революция във Франция, напуска страната за един ден (29 март), за да се срещне и консултира с командира на френските войски в Германия (Баден-Баден). Париж е обсипан с графити (тогава няма интернет нито Фейсбук). На тях се вижда знаменитият лозунг \"Забранено е да се забранява\", но също и графити с искане за \"народна власт\", която да помете както старите партии, така и властта на капитала. Един графит призовава: \"Бъдете реалисти – искайте невъзможното!\" Друг иска \"Въображението да дойде на власт!\" Политическа революция няма, макар да изглежда възможна. Ален Кривин, тогавашен лидер на влиятелна гошистка организация (крайно лява - бел. ред.), споделя в един документален филм от 2008 г. на режисьорката Мишел Доминиси: \"Въпросът за властта не беше поставен. Проблемът за обществото – да! Беше ни дошло до гуша от капиталистическото общество, но не и от властта.\" Макар за мнозина наблюдатели през май 1968 г. \"властта да се търкаля по улиците\", няма кой да я вземе: нито студентите, нито стачкуващите работници, нито комунистическата партия. Френското общество е дълбоко разделено, а стихията на спонтанния бунт и последвалите стачки изплашват мнозина. Привържениците на Де Гол организират манифестация в Париж на 30 май (200 000 души), правителството разпуска с декрет левичарските организации, а на предсрочните парламентарни избори в края на юни голистката партия получава абсолютно мнозинство в парламента. Франция изживява своята политическа нормализация. В същия документален филм Даниел Кон-Бендит (тогава студентски лидер, сега евродепутат от Зелените) обяснява: \"Обществото днес е напълно променено, благодарение на онова, което се случи през 60-те години и след това. Нещата се промениха и доказателството е Саркози. При Де Гол един президент на републиката, разведен, с разпиляно семейство, с деца от различни майки и т.н., би бил немислим. Така че спечелихме, това е друго общество. Аз обичам да казвам: спечелихме социално, загубихме политически. И добре, че загубихме политически.\" Движението не остава само във Франция, то обхваща поколението и в други страни от Запада и Юга. В САЩ, особено около съпротивата срещу войната във Виетнам, която през 1968 г. е в четвъртата си година и е ангажирала почти половин милион млади американци, се разгръщат разнообразни социални движения: на чернокожите, на феминистките, на хипитата. Борбата е както за правата на различни общности и малцинства, така и за социално признаване на тяхното различие. Атлетът Томи Смит прави демонстрация, като на олимпийските игри в Мексико излиза на подиума и прави знака на \"Черните пантери\", 6 месеца след убийството на пастора Мартин Лутър Кинг, лидер на борбата за равноправие на чернокожите. Робин Морган, поетеса и журналистка, ще направи акция срещу конкурса за Мис Америка през октомври 1968 г.: \"Имахме една кофа за смет, нарисувана с американското знаме, и вътре хвърляхме символите и метафорите на потискането на жените. Имаше не само сутиени, но също остри токчета, пелени, стенографски тетрадки за секретарки, парцали. Хвърляхме ги като ритуал, който отбелязва края на всичко това.\" Хипи движението е също една от емблемите на 1968. Но, за разлика от горните примери на съпротива срещу неравноправието на чернокожи и жени в едно проспериращо, но консервативно общество, хипитата избират просто да напуснат обществото, да заживеят в свой свят на \"секс, наркотици и рокендрол\". Съпротивата им е срещу подредения консервативен и лицемерен свят на родителите, затова и демонстрират хаотично всекидневие, разпуснат вид, раздърпани прически – обратното на стила \"денди\", към който ги подтиква социалният код. Съпротивата е и срещу войната във Виетнам, която поглъща все повече младежи в кървавия си потоп. Филмът на Милош Форман \"Коса\" го илюстрира с отворената паст на военнотранспортните самолети, които като чудовища поглъщат крачещите към тях мобилизирани младежи. А те пеят Let the Sun Shine In! Но социално хипитата произхождат от заможната бяла средна класа, затова и не намират контакт с движенията за равноправие на чернокожите и на жените. Робин Морган изразява възмущението си (цитирания документален филм): \"Например, хипи левицата казваше на един от известните си постери: След революцията ще има (и следваше дълъг списък от неща): безплатна храна, безплатна земя, безплатна марихуана, и безплатни жени Чувствахме се предадени!\" И добавя: \"Когато гледате тази хипи левица, не толкова социалната справедливост я движеше, но по-скоро търсенето на удоволствието.\" И въпреки това хипи движението остави в наследство жаждата за свободи и съпротивата срещу консервативното консуматорско общество, основано на гонитбата на печалба. От другата страна на \"желязната завеса\" нещата изглеждат различни, защото бунтът на младите там, проявил се със студентските протести в Полша през март 1968 и по-късно в Пражката пролет, изглежда като логична съпротива срещу една тоталитарна власт. На Запад дълго време никой не прави опит да свърже ставащото по едно и също време от двете страни на световното разделение. Днес разбираме нещата иначе – и от двете страни на желязната завеса се проявяват очакванията и надеждите на следвоенното поколение, което, всяко в своите обществени условия, иска повече свободи. В Полша студентите протестират срещу присъдите на техните колеги Адам Михник и Хенрик Шлайфер, защото в интервю за западната преса са изразили несъгласие с разгонването на студентска демонстрация във връзка със свалянето от сцената на пиеса на Мицкевич. В Чехословакия, студентите първоначално се мобилизират в подкрепа на предприетата либерализация на режима от комунистическия лидер Александър Дубчек, известна като програма за \"социализъм с човешко лице\". След военната интервенция на Варшавския договор, младежкия бунт е срещу окупацията, но приема формата на ненасилствена съпротива, подобна на посланието на движенията на Запад. Прага, също както и Париж, е изпъстрена с графити. На един от тях четем: \"Каин и Авел също бяха братя\" или \"Игнорирайте окупаторите\". На друг: \"Ленине, събуди се, че Брежнев се побърка!\". Емблематична фигура на тази съпротива е студентът Ян Палах, самозапалил се на Вацлавския площад през януари 1969 г., за да накара гражданите да не се отчайват и да не приемат новата ситуация. Актът му, последван и от двама други, остава акт на отчаяние пред невъзможността да се постигне истинска промяна. В цитирания по-горе документален филм неговият брат, Иржи Палах, споделя: \"Хората, които бяха ентусиазирани в началото, изпаднаха в някаква апатия, казвайки, че вече няма на какво да се надяват. Ян несъмнено искаше да ентусиазира гражданите и да уязви правителството. Затова предприе едно толкова крайно действие.\" На гибелта на Ян Палах няма журналисти, името му обаче постепенно се превръща в символ на младежкия бунт за свобода и равноправие. Символ и на набиращата сила идея за ненасилието, която ще бележи нежните революции\" от 1989 г. Какво представлява 1968-ма? Ален Кривин обобщава: Това е движение, което продължава след старото работническо движение, на металурзите, на миньорите, с традиционните символи и традиционни форми на борба, като барикадите. От друга страна, това е нещото, което днес наричаме ново социално движение. Не само с искания срещу капиталистическата експлоатация. - за жилищата, за имигрантите, за хомоссексуалистите, за жените, това е новото социално движение. И 1968-ма е по средата. Днес нови консерватори се опитват да си разчистят сметките с наследството на 1968-ма, с идеите за общество на свободи за индивидите и малцинствата, на толерантност и уважение към различията, на равенство в различията, на съпротива срещу превръщането на всичко в стока и ориентацията на всяка човешка дейност към печалба. Изглежда 1968-ма все още не е съвсем завършила.", "date": "2018.06.17", "title": "Изглежда 1968-ма все още не е съвсем завършила"}
{"url": "https://www.dnevnik.bg/sport/2018/06/17/3201179_plamen_konstantinov_trudnostite_triabva_da_se_izturpiat/", "text": "Селекционерът на националния отбор по волейбол Пламен Константинов заяви, че трудностите трябва да се изтърпят. Думите му дойдоха след  победата с 3:0 срещу Канада  в Лигата на нациите във Варна. \"Когато имаш поколение и топ отбор, всички са големи мераклии да се изявяват. Когато обаче не е така и валят критики, е по-трудно и по-тежко да се работи, но трябва да се изтърпи. Очевидно е, че в следващите години няма да се сблъскваме с тотално гениални поколения\", каза селекционерът, цитиран от bgvolleyball.com. \"Трябва да търсим постепенно да си развиваме тези момчета, в които има нещо, защото са малко. Аз не виждам едно цяло ново талантливо поколение. Трябва постепенно да добавяме и да развиваме поедичино каквото имаме\", заяви Константинов. Селекционерът отчете също, че българският отбор играе по-добре навън, отколкото вкъщи. \"С изключение на първия мач, който изиграхме със Сърбия, не сме играли друг добър мач в България.\" Според него големият плюс в събота е било завръщането в игра на диагонала Боян Йорданов. Тази вечер българският отбор приема Бразилия в 18.30 ч.", "date": "2018.06.17", "title": "Пламен Константинов: Трудностите трябва да се изтърпят"}
{"url": "https://www.dnevnik.bg/sviat/2018/06/17/3201239_gruckoto_pravitelstvo_ocelia_pri_vota_na_nedoverie/", "text": "Правителството на премиера Алексис Ципрас оцеля при вота на недоверие в парламента днес, което отваря пътя за подписване на историческото споразумение за името на Македония, предадоха световните агенции, цитирани от БТА. Поддръжниците на Ципрас в парламента отхвърлиха инициативата на опозиционната партия \"Нова демокрация\" със 153 срещу 127 гласа. Лидерът на партия \"Независими гърци\" Панос Каменос изпълни обещанието си, че няма да свали правителството, въпреки че е против споразумението. \"Днес не гласуваме за споразумението\", подчерта той преди гласуването, отбелязва ДПА. Опозицията атакува премиера, тъй като според нея той е направил твърде много отстъпки по споразумението, което се очаква да бъде подписано днес. \"Няма да разделим гърците, за да обединим македонците\", заяви лидерът на \"Нова демокрация\" Кириакос Мицотакис, цитиран от Франс прес. Хиляди гърци протестираха срещу споразумението пред парламента, призовавайки Ципрас да подаде оставка. Полицията използва звукови гранати и сълзотворен газ, за да попречи на демонстрантите да влязат в сградата. Ципрас и Заев обявиха постигнатия пробив във вторник, припомня ДПА. Предстои Македония да ратифицира споразумението на референдум, след което то ще бъде ратифицирано и от гръцка страна. Освен това Атина ще спре да блокира усилията на Скопие за присъединяване към НАТО и ЕС. Националисти от двете страни на границата се обявиха против и обещаха да протестират.", "date": "2018.06.17", "title": "Гръцкото правителство оцеля при вота на недоверие заради името на Македония"}
{"url": "https://www.dnevnik.bg/bulgaria/2018/06/17/3201243_slabo_zemetresenie_e_registrirano_krai_razlog/", "text": "Слабо земетресение е регистрирано в района на Разлог днес малко преди 6 часа сутринта, съобщиха от Националния институт по геофизика, геодезия и география. Трусът е бил с магнитуд 3 по Рихтер. Епицентърът е бил на 9 км от Разлог, между селата Горно Драглище и Добърско на дълбочината един километър. Няма данни за щети и пострадали.", "date": "2018.06.17", "title": "Слабо земетресение е регистрирано край Разлог"}
{"url": "https://www.dnevnik.bg/bulgaria/2018/06/17/3201247_nai-komentiranoto_v_dnevnik_sedmicata_na_trump_i/", "text": "Традиционно ви представяме най-коментираните статии в \"Дневник\" през изминаващата седмица. Справката е направена в 19 часа на 16 юни: 1.  Тръмп провали вече подписания финален документ на Г-7  (296 коментара). 2.  Мъжете са проблемът на България  (286). 3.  Как Тръмп поставя на изпитание една от най-здравите връзки на САЩ  (229). 4.  Тръмп наложи на Китай наказателни мита на стоки за 50 млрд. долара  (217). 5.  Има ли Тръмп план срещу Запада  (216). 6.  Истанбулската конвенция цели защитата на жените от насилие, нищо друго, увери Еврокомисията  (212). 7.  Видео: Робърт де Ниро псува Тръмп на наградите \"Тони\"  (201). 8.  Русия откри световното с разгром над Саудитска Арабия   (195). 9.  Тръмп отново критикува съюзниците в НАТО и нарече свободната търговия \"глупост\"  (190). 10.  Стартовата учителска заплата става 920 лева от 1 януари  ( 187).", "date": "2018.06.17", "title": "Най-коментираното в \"Дневник\": Седмицата на Тръмп и мъжете, като проблем на България"}
{"url": "https://www.dnevnik.bg/sport/2018/06/17/3201246_ivet_lalova_zavurshi_vtora_na_turnir_v_shveicariia/", "text": "Ивет Лалова спечели второ място на турнира по лека атлетика Citius в швейцарския град Берн. Тя постигна резултат от 11.31 секунди на 100 метра, което ѝ отреди сребърното отличие. Най-добрата българска спринтьорка остана на 11 стотни от най-силното си постижение за сезона. Победителка стана представителката на Швейцария Муджинга Камбунджи с 11.23 секунди. Трета остана Имани-Лара Лансико от Великобритания (11.33). Това е поредно силно представяне на Лалова, която  преди седмица спечели бягането на 200 метра от Диамантената лига  в Стокхолм. Победата ѝ дойде с резултат от 22.63 секунди, което беше подобряване на най-добрия резултат на Лалова за сезона. Българската лекоатлетка продължава подготовката си за европейското първенство. То ще се проведе между 7 и 12 август в Берлин. Преди две години Лалова остана втора на 100 и 200 метра зад Дафне Схипърс и Дина Ашър-Смит.", "date": "2018.06.17", "title": "Ивет Лалова завърши втора на турнир в Швейцария"}
{"url": "https://www.dnevnik.bg/biznes/2018/06/17/3197719_semeen_biznes_s_gorchiv_privkus/", "text": "Горчив привкус - това е изборът на екипа, задвижил малката великотърновска пивоварна \"Бритос\". За шест години съществуване днес малкото семейно предприятие може да се похвали с 6 медала от международни изложения, външни пазари и ценители в страната. Предприятието, в което работят общо 36 души, смятаме за семейно, разказва собственикът Христо Попов. Започват като по учебник. През 2012 г. съседът на тъста - дългогодишен експерт в пивопроизводството, остава без работа и двамата възрастни мъже започват да мечтаят за собствен бизнес. Включва се младото поколение - зетят е инвестиционен банкер и помага за финансовата част. Купуват старо хале на машиностроително предприятие. До стената му се е извил саморасъл стрък хмел. Приемат го за поличба. Фабриката е изградена само за осем месеца, а инвестицията е над 20 млн. лв. За беда зимата на 2012 г. се случва сурова, Дунава замръзва, оборудването, поръчано от Германия, не може да пристигне. А на това отгоре в семейство Попови се ражда дъщеря. От този момент нещата тръгват по-гладко и само за 8 месеца производството е пуснато. Разположена на 13 декара, инсталацията на \"Бритос\" е едно от най-модерните и високотехнологични съоръжения на Балканския полуостров. Днес само 36 човека произвеждат годишно около 190 000 хектолитра бира, което е почти двойно по-високо от средната производителност на пиво в Европа. Повечето работници са роднини, работят заедно съпрузи, бащи, синове и дъщери. В просторния цех не се виждат хора, всичко е автоматизирано. В средата му има \"аквариум\", в който от големи монитори трима души следят какво се случва - през смилане на малца, майшуване, изцеждане и варене, ферментация и отлежаване, филтрация, успокояване на пивото и накрая бутилиране, разказва главният оперативен директор Антон Ненов, който има рекорден 40 годишен опит в пивоварната индустрия. На екраните данните се визуализират под формата на анимация и дори за неспециалиста процесите са разбираеми. Уникално за производството в \"Бритос\" е, че всичко е под един покрив - и производството, и бутилирането, и складирането. Така се намаляват разходите, а контролът е пълен. Семейна пивоварна работи по договор с Берлинския институт по пивото – VLB, който отговаря за контрола на качеството. Измислят рецептите си сами като залагат на леката горчивина - привкус, който смятат, че ги прави различни на българския пазар. На двора е паркирала кола на агенция \"Митници\". На въпрос често ли са тук митничарите, Попов отговаря: \"Хората просто си вършат работата\". Разказва, че добре работи с общината, компанията участва в социални инициативи без да се афишира заради спецификата на продукта, който не бива да се рекламира пред непълнолетни. Най-неприятното в производството са бюрократичните процедури и множеството документи, които трябва да се попълват.", "date": "2018.06.17", "title": "Семеен бизнес с \"горчив\" привкус"}
{"url": "https://www.dnevnik.bg/photos/2018/06/17/3201224_fotogaleriia_v_bruklin_otbeliazaha_nachaloto_na/", "text": "За 36-ти път е проведе ежегодният парад на русалките в Ню Йорк, на полуостров Кони Айлънд.", "date": "2018.06.17", "title": "Фотогалерия: В Бруклин отбелязаха началото на лятото с парад на русалките"}
{"url": "https://www.dnevnik.bg/sviat/2018/06/17/3201252_purvite_migranti_ot_koraba_akuarius_pristignaha_na/", "text": "Първият кораб на италианската брегова охрана, оглавяващ морския конвой, превозващ 629 спасени в морето нелегални мигранти, който включва и хуманитарния кораб \"Акуариус\", пристигна рано тази сутрин в испанското пристанище Валенсия, предаде Асошиейтед прес, цитирана от БТА. С това приключва едноседмичната одисея на \"Акуариус\" през Средиземно море. Веднага след като италианският кораб \"Датило\", на борда на който има 274 мигранти, спря на кея, на него се качи испански медицински персонал. Очаква се самият \"Акуариус\", който вози 106 мигранти, а след него и втори кораб на италианските ВМС - \"Орионе\" (с 249 мигранти), да пристигнат там след няколко часа. \"Акуариус\", който се използва от две международни хуманитарни организации,  бе блокиран в морето край италианския остров Сицилия миналата събота , след като Рим му отказа разрешение да влиза в италиански пристанища. Това бе в резултат на политиката на новото италианско правителство да приема само мигранти, спасени в морето от италиански военни кораби. Последва отказ и от Малта. Тогава Испания предложи да приеме спасените от от хуманитарните кораби, и се наложи \"Акуариус\" да предприеме рискованото 1500-километрово морско пътуване, съпроводен от двата италиански бойни кораба. На тях бяха прехвърлени повечето от мигрантите, за да не се претоварва опасно \"Акуариус\". Те бяха посрещнати от служители на спасителните служби, включително медицински работници и психолози. Испанските власти заявиха, че ще разгледат случая на всеки мигрант поотделно, за да се прецени дали той отговаря на условията да кандидатства да убежище според законодателството на страната. Високопоставен правителствен служител заяви снощи, че мигрантите от \"Акуариус\" ще получат \"специално разрешение\" да останат в страната един месец, преди \"въпросът им да бъде решен в съответствие с нашите закони и без изключение\". Според него испанското правителство \"ще подходи съпричастно и в същото време в рамките на закона, с послание към Европа, че тя няма (обща) миграционна политика, която да уреди това конкретно предизвикателство\". Испания прие вчера предложението на френското правителство да приеме онези мигранти, които искат да отидат във Франция, след като бъдат уредени документите за пристигането им. След пристигащите с днешния конвой мигранти в Испания има над 100 непълнолетни без придружител, 11 малки деца, включително бебета, и поне 7 бременни жени.", "date": "2018.06.17", "title": "Първите мигранти от кораба \"Акуариус\" пристигнаха на пристанището във Валенсия"}
{"url": "https://www.dnevnik.bg/sviat/2018/06/17/3200907_nova_zelandiia_ochakva_novina_premierut_da_rodi/", "text": "Нова Зеландия очаква събитие, което досега не се е случвало в историята ѝ – премиерът да роди. 37-годишната Джасинда Ардърн вече е най-младата жена, заела поста министър-председател в света, а с раждането на първото си дете ще разбие още едно табу. Тя е едва вторият действащ премиер, който ще роди по време на мандата си ( Беназир Бхуто  направи това през 1990-та година.) Ардърн, чийто термин е днес, е готова да излезе в майчинство. То ще продължи шест седмици, след което основните грижи за детето ще бъдат поети от партньора ѝ – Кларк Гейфорд, който е водещ на телевизионно шоу за риболов. Как ще работи правителството През тези седмици задълженията ѝ ще бъдат поети от вицепремиера Уинстън Питърс, който ръководи националистите от \"Първо Нова Зеландия\". На изборите миналата година лейбъристите на Ардърн спечелиха 46 депутатски места в 120-членния парламент, а Националната партия – 56. След дълги преговори младата Ардърн убети 73-годишния Питърс да формират коалиция и с неговите 9 депутати създаде правителство на малцинството, подкрепяно и от Зелените. Според The Australian преходът вече е подготвен и ще бъде безпроблемен. По времето, в което Питърс ще замества, няма да се взимат важни държавни решения, освен ако няма извънредна ситуация. \"Ще упражнявате функциите и правомощията на премиер, консултирайки се с мен, когато е необходимо, особено по въпроси от значителен политически, стратегически или обществен интерес, или по въпроси на националната сигурност\", пише в документа, подготвен от Ардърн за случая. Тя твърди, че ще работи заедно с Питърс, от дома си. \"Нека да се знае: не съм умряла, не съм напуснала страната. Ще бъда в Сандрингам и ще бъда на линия\", каза тя пред телевизия TVNZ миналата седмица. Кариерата и майчинството Ардърн стана лидер на лейбъристите миналото лято, два месеца преди изборите. На вота на 23 септември нито една от партиите нямаше мнозинство, което направи националистите важен играч във формирането на правителство. Месец по-късно тя встъпи в длъжност и обяви бременността си през януари.  Ардърн е заченала естествено, вероятно около времето на парламентарните избори. В последващи интервюта тя разказа, че лекари са я предупредили, че с партньора ѝ може би ще имат проблеми със зачеването и случилото се е било прекрасна изненада за семейството, макар да е разбрала новината по средата на коалиционните преговори. Но още преди бременността ѝ да бе известна или дори да бе факт, Ардърн се изправи пред сексистки въпроси. В първото си интервю след като стана лидер на лейбъристите, тя бе попитана  планира ли да има деца  – въпрос, който никой никога не задава на мъжете в политиката, макар те също да стават родители. Възможността за гъвкаво работно време е критично важна, за да сме сигурни, че пред жените няма бариери в работата, особено когато имат и семейни задължения, коментира пред агенция \"Блумбърг\" министърът за жените Ан Джентър, която също очаква дете. Комисарят по равните възможности за заетост Джаки Блу пък посочи, че е особено важен приносът на партньора на Ардърн. \"Много е важно да имаме мъже, които по примера на Кларк Гейфърд, обявяват с гордост, че ще поемат основните грижи\", каза тя. \"Родителството трябва да бъде приемано като важна и смислена работа, а не като нещо непрестижно\". Само 61% от жените в Нова Зеландия се връщат на работа в първата година след раждането и обикновено губят 4.4% от заплатата си, след като станат родители. При мъжете, които станат бащи, такава разлика не се наблюдава.", "date": "2018.06.17", "title": "Нова Зеландия очаква новина: премиерът да роди"}
{"url": "https://www.dnevnik.bg/bulgaria/2018/06/17/3201257_suprugata_na_tomislav_donchev_se_izvini_za/", "text": "Съпругата на вицепремиера Томислав Дончев се извини  за публикацията си във \"Фейсбук\"  от преди няколко дни, която предизвика нееднозначна реакция. Пред Би Ти Ви тя отчете като грешка това, че по инерция е сложила ромите под общ знаменател. \"Тези, които са се образовали и са се интегрирали могат и ще се почувстват засегнати\", уточня тя. Светлана Дончева обясни, че е написала   по повод две случки, които са я провокирали. Първата е видео на неин приятел от Габрово, който се оплаквал от непрестанен тормоз от оглушителна музика, пускана от роми, а втората е репортаж за бой на столично кръстовище с участие на роми. \"Съчетавайки двата повода това провокира моята реакция. Това е предисторията на този според мен изкуствен скандал\", каза Дончева. Тя уточни, че не е расист и не мрази циганите. \"Всеки трябва да има и права, и задължения. Постът ми във \"Фейсбук\" е насочен към това\", поясни Светлана Дончева. Тя подчерта, че за момента ромската интеграция е илюзия. \"Има много цигани, които са успели да се интегрират и да излязат от ужасния социален модел, цигани, които завършват медицина, стават инженери. Те са пример, че не са по-долна класа от нас, но голяма част от тях не са осъзнали задълженията си към това общество и злоупотребяват с това\", обясни още Светлана Дончева.", "date": "2018.06.17", "title": "Съпругата на Томислав Дончев се извини за антиромското изказване във \"Фейсбук\""}
{"url": "https://www.dnevnik.bg/zelen/2018/06/17/3199866_video_kak_el_ninyo_vliiae_vurhu_amazonskata_djungla/", "text": "Амазонската джунгла има сериозен проблем и част от дърветата в нея умират. Това са установили учени от НАСА, които са изследвали триизмерни изображения на тропическите гори в Бразилия, направени след продължителното въздействие на Ел Ниньо през 2015 и 2016 г. Ел Ниньо е огромно климатично явление, което се оформя в Тихия океан и обикновено причинява допълнително затопляне на атмосферата. Смъртността на дърветата в джунглата се е завишила значително заради сушата в последните 2-3 години. Около 65% повече дървета са загинали заради липсата на вода спрямо средните стойности за година. Така между 2014 и 2016 г. заради сушата в джунглата са загинали дървета, които се разпростират на обща площ от 168 хил. кв. км. За сравнение, големината на България е 111 хил. кв. км. От американската космическа агенция уточниха, че през следващите десетилетия проблемът ще става все по-голям. Очакванията са условията в екваториалните гори да стават все по-трудни за оцеляването на дърветата. Амазонската джунгла се нуждае от много вода, за да могат дърветата да доставят достатъчно течност до короната си, която понякога се извисява на над 60 метра височина. Учените са установили, че именно от короните започва изсъхването на дърветата, но все пак са открили и нещо положително. Сушата засяга и ниската растителност в гората, а не само високите дървета, които основно обработват въглеродния диоксид. От НАСА припомнят, че  2017 г. се нареди сред трите с най-високи температури,  откакто се води статистика през XIX век, и е най-горещата година, в която не е имало Ел Ниньо. Въпреки това ефектът от неговата поява през 2015 и 2016 г. продължава да се усеща, като началото на дъждовния сезон в централната част на Амазонка се забавя за поредна година, което води до по-дълъг сух сезон.", "date": "2018.06.17", "title": "Видео: Как Ел Ниньо влияе върху амазонската джунгла"}
{"url": "https://www.dnevnik.bg/citat_na_deniia/2018/06/17/3201254_citat_na_denia_nezakonniiat_pazar_na_orujiia_e/", "text": "Това обяви пред БНР зам.-председателят на парламентарната група на \"БСП за България\" Антон Кутев по повод сигурността в страната. В сряда БСП ще внесе вот на недоверие към правителството на Бойко Борисов заради провал в тази сфера. Според Кутев убийствата в страната са зачестили толкова, колкото по времето, когато Борисов е бил шеф в \"Ипон\". Пример за неспособността на вътрешното министерство да се справи с проблема било шесторното убийство в Нови Искър в началото на годината.", "date": "2018.06.17", "title": "Цитат на деня: Незаконният пазар на оръжия е по-голям от пазара на салам"}
{"url": "https://www.dnevnik.bg/bulgaria/2018/06/17/3201304_dogovorut_za_dobrosusedstvo_mejdu_bulgariia_i/", "text": "Договорът за добросъседство между България и Македония,  подписан през миналото лято , е \"отпушил\" целия регион, каза днес по Канал 3 министърът на външните работи Екатерина Захариева. Тя намекна, че благодарение на него се е стигнало и до  решаване на дългогодишния спор за името между Скопие и Атина . В отговор на въпрос Екатерина Захариева обясни при какви условия Македония може да получи покана за започване на преговори за членство в ЕС още на 26 юни тази година. Тя поясни, че за да стане това, до тази дата парламентът на Македония трябва да ратифицира договора, подписан днес между Алексис Ципрас и Зоран Заев. Екатерина Захариева посочи, че Македония е със статут на кандидат-член на ЕС от 2005 година, но заради спора с Гърция страната още не направила нищо в посока членство.", "date": "2018.06.17", "title": "Договорът за добросъседство между България и Македония отпушил целия регион, смята Екатерина Захариева"}
{"url": "https://www.dnevnik.bg/ot_vas/novini_ot_vas/2018/06/17/3201305_ulichno_izkustvo_v_sofiia_skopie_i_belgrad/", "text": "Рисуването много често може да бъде опасно. Затова предпазните мерки са добре дошли (Витошка, София)", "date": "2018.06.17", "title": "Улично изкуство в София, Скопие и Белград"}
{"url": "https://www.dnevnik.bg/sport/2018/06/17/3201315_toiota_pokori_24-te_chasa_na_lyo_man_s_fernando_alonso/", "text": "При 20-ото си участие в \"24-те часа на Льо Ман\" \"Тойота\" най-накрая стигна до победа в най-престижната автомобилна надпревара. Японският производител триуфмира в категорията на прототипите LMP1 две години, след като отпадна драматично в последната обиколка. Преди 12 месеца два от трите автомобила на компанията получиха дефекти, но сега нямаше кой да ги спре. Екипажът на Фернандо Алонсо, заедно със Себастиен Буеми и Казуки Накаджима направи 388 обиколки и остана на 10 обиколки от абсолютния рекорд. Прототипът с №8 нямаше никакви проблеми по врме на дистанцията и направи с две обиколки повече от другия екипаж №7 с Майк Конуей, Камуй Кобаяши и Хосе Мария Лопес. Втората \"Тойота\" направи две обиколки по-малко. \"Това е невероятно, мечтаех за него и съм благодарен на всички в \"Тойота\", каза Алонсо, който през тази година се насочи към състезанията за издръжливост. Испанският ветеран заслужи големи похвали за работата си, след като направи невероятен стинт през нощта. Той навакса минута и половина спрямо другата \"Тойота\" с каране на пистата. Алонсо даваше много по-добри времена, съпоставени с тези на Хосе Мария Лопес. Алонсо беше толкова доволен и уверен от карането си, че дори предложи по-радиото на своя тим да направи още един стинт. Трети в LMP1 се класира прототипът на \"Ребелиън\" с екипаж Тома Лорен, Густаво Менезеш и Матиасн Беш. Те направиха 376 обиколки. При прототипите от LMP2 победата отиде в G-Drive с екипаж Роман Русинов, Андреа Пицола и Жан-Ерик Верн. Те направиха 369 обиколки с две повече от \"Сигнатек\" (Никола Лапиер, Пиер Тири, Андре Неграо). В категория GTE Pro \"Порше\" взе първа победа от 2013 г. Екипажът на Михаел Кристенсен, Кевин Естре и Лоран Вантор направи 344 обиколки, а съотборниците им Рихард Лиц, Джанмария Бруни и Фредерик Маковиеки с една по-малко. Битката за второто място обаче беше много оспорвана, като три автомобила завършиха в малка разлика. Зад втората кола на \"Порше\" завършиха двата \"Форд\" GT – първо с Джоуи Ханд, Дирк Мюлер и Себастиен Бурде, а след това с Хари Тинкнъл, Анди Приол и Тони Канаан. В категорията на аматьорите \"Демпси-Протон рейсинг\", собственост на актьора Патрик Демпси грабна победата. През 2015 г. Демпси беше втори като пилот, но сега екипажът му в състав Мат Кемпбъл, Кристиян Рийд и Жулиен Андлауер, взе победата.", "date": "2018.06.17", "title": "\"Тойота\" покори \"24-те часа на Льо Ман\" с Фернандо Алонсо"}
{"url": "https://www.dnevnik.bg/sport/2018/06/17/3201318_horhe_lorenso_specheli_vtora_poredna_pobeda_v_motogp/", "text": "Седмици, след като обяви  раздялата си с \"Дукати\"  в края на сезона Хорхе Лоренсо спечели втора поредна победа в MotoGP. Испанският пилот триумфира в домашната си надпревара за Гран при на Каталуня с много силна езда. За пети път в кариерата си в Кралския клас Лоренсо печели на пистата край Барселона след 2010, 2012, 2013 и 2015 г. Пилотът на \"Дукати\" изпревари с четири секунди световния шампион Марк Маркес, а трети завърши Валентино Роси. Лоренсо триумфира и в предишния кръг за  Гран при на Италия на пистата \"Муджело\" . Испанецът стартира от полпозишън (първи за него с \"Дукати\"), но в първия завой беше изпреварен от Маркес и Андреа Яноне със \"Сузуки\". Много бързо обаче Лоренсо се върна начело и във втората обиколка изпревари своя сънародник. Трети пък излезе Андреа Довициозо с второто \"Дукати\". Италианецът обаче падна в петия завой в деветата обиколка и отпадна от състезанието. Довициозо не завърши за трети път през сезона, след като напусна надпреварите в Херес и Льо Ман. Отпадането на Довициозо помогна на Валентино Роси да излезе трети и той без проблеми запази позицията си на пистата. За Доктора това беше трето поредно качване на подиума и общо четвърто трето място за сезона. Пред него битката между Лоренсо и Маркес беше решена бързо, като пилотът на \"Хонда\" нямаше темпо да спори със съперника си. Зад първите трима завършиха Кал Кръчлоу с \"Хонда\", Дани Педроса, Маверик Винялес, Йоан Зарко, Данило Петручи, Алваро Баутиста и Яноне. След седем кръга от началото на сезона лидер продължава да бъде Марк Маркес със 115 точки, а Роси е втори с 27 по-малко. Трети е Маверик Винялес (77) пред Зарко (73), Петручи (71) и Кръчлоу (69). Довициозо е с 66 и заема едва осмо място. Следващият старт за сезона е на 1 юли в \"Катедралата на скоростта\" - Асен в Холандия.", "date": "2018.06.17", "title": "Хорхе Лоренсо спечели втора поредна победа в MotoGP"}
{"url": "https://www.dnevnik.bg/sviat/2018/06/17/3201320_nai-malko_20_dushi_biaha_raneni_pri_strelba_na/", "text": "Най-малко 20 души бяха ранени рано тази сутрин при стрелба по време на продължил цяла нощ арт фестивал в американския щат Ню Джърси, предаде ДПА, цитирана от БТА. Един стрелец е убит, а друг е в ареста, посочиха властите в град Трентън. Шестнайсет души са с огнестрелни рани, а още четирима, включително 13-годишно момче, са в критично състояние. По време на стрелбата в района е имало около 1000 души. Засега няма информация какво може да я е предизвикало. Властите са установили самоличността на двама стрелци, но казаха, че може да има и други. Убитият е 33-годишен. Открити са няколко оръжия.", "date": "2018.06.17", "title": "Най-малко 20 души бяха ранени при стрелба на фестивал в Ню Джърси"}
{"url": "https://www.dnevnik.bg/sport/2018/06/17/3201323_germaniia_zapochna_zashtitata_na_svetovnata_titla_s/", "text": "Световният шампион Германия загуби първия си мач на първенството, след като отстъпи с 0:1 на Мексико. Вдъхновеният тим на \"ацтеките\" направи страхотен двубой и с геройска игра спря шампионите от преди четири години. В герой за Мексико се превърна Ирвинг Лосано, който вкара единственият гол в 35-ата минута. От другата страна Германия проспа първото полувреме и започна да атакува по-масирано едва в последния четвърт час, когато пропусна няколко добри шанса. Това е трети пореден случай на световно първенство, при който шампионът не започва с победа. През 2014 г. световният шампион Испания започна с тежко поражение 1:5 от Холандия, а четири години по-рано Италия направи 1:1 с Парагвай. Последният път, в който Германия започва неуспешно световно е от 1986 г., когато Бундестима направи 1:1 с Уругвай. В последните си три първенства пък германците неизменно бележеха по четири гола. Едва за втори път пък в участието си на световни първенства германците губят първия си мач. Досега това се беше случвало единствено през 1982 г. - 1:2 срещу Алжир. След въпросната загуба Бундестима стигна до финалния мач. Германия отправи 26 удара, от които девет бяха точни, но със силни се отчете стражът на Мексико Гийермо Очоа. Мексиканците можеха да стигнат дори до по-изразителна победа, след като имаха 13 удара и много добри възможности, но нападателите на тима действаха разконцентрирано пред вратата на Нойер. Зрителите в Москва на стадион \"Лужники\" видяха много хубав мач, който се игра на много високи обороти. Йоахим Льов извади интересен състав на терена, оставяйки на пейката направилият силен сезон Илкай Гюндоган, както и Марко Ройс, който се представи добре в контролните мачове. На лявото крило започна Юлиан Дракслер, който действаше в предни позиции с Месут Йозил и Томас Мюлер, заедно с централния нападател Тимо Вернер. Срещу тях мексиканците предложиха много добре организиран състав, който действаше с огромно желание и енергия. Тимът на Хуан Карлос Осорио буквално не оставяше празно пространство по терена и пресираше халфовете в бяло. Още в първата минута Мексико можеше да поведе, след като Лосано се измъкна на ръба на засадата и стреля, но ударът му беше блокиран в последния момент от Жером Боатенг. Дори и тази ситуация не стресна германците, които действаха по-бавно, с продължително притежание на топката. Футболистите на Йоахим Льов не се движеха много по терена, разчитайки на позиционна игра, която обаче не изненадваше мексиканците. В деветата минута Хумелс стреля след статично положение, но топката не мина през купа от играчи. Последваха силни минути за мексиканския отбор, който действаше с голямо желание. \"Ацтеките\" показаха, че могат да бъдат много добре организирани в собствената си половина, след което организираха бързи контраатаки. Като по чудо обаче германският отбор се отърваше без да се стигне до голяма опасност пред Мануел Нойер. Световните шампиони обаче показаха колебания в дефанзивен план, където често губеха топката и липсата на скорост също оказа влияние. В 35-ата минута опасните атаки на Мексико най-накрая свършиха работа и \"ацтеките\" поведоха. Хавиер Ернандес подаде към Ирвинг Лосано и с удар в долния десен ъгъл на Нойер нападателят откри – 1:0. До края на първата част Германия заигра много по-активно и изнесе играта изцяло в половината на мексиканците. Три минути след гола на \"ацтеките\" Тони Кроос удари и греда. Въпреки това именно Мексико отново стигна до добра възможност след хубав пробив на Вела, но ударът му мина встрани от вратата. През втората част ситуацията не се промени драстично, след като Германия продължаваше да действа без голяма агресия, особено в средата на терена. Йозил и Вернер също не пресираха много активно, и това не създаваше проблеми на мексиканските играчи. Това накара Льов да направи промяна и извади Сами Кедира, за да вкара още един офанзивен играч в лицето на Марко Ройс. Дори и включването на фланговия нападател не промени облика на германския тим. Световните шампиони разчитаха на атаки по крилата и центрирания, които обаче не бяха заплаха за Мексико заради присъствието на Вернер. По-късно германците започнаха да разчитат само на далечни удари, но дори и те не караха Очоа да прави спасявания, след като топката дори не стигаше до вратата. Вместо това Мексико имаше няколко много добри шанса след контраатаки, но за късмет на Германия топката постоянно минаваше край целта. За последния четвърт час на терена се появи и легендата на Мексико Рафаел Маркес. Централният защитник, който е на 39 години записа своя 144-и мач за \"ацтеките\", взимайки участие на пето световно първенство. Маркес е едва третият футболист с подобно постижение след Антонио Карбахал (Мексико) и Лотар Матеус (Германия). Едва в 79-ата минута Германия предприе нова промяна, като на терена се появи Марио Гомез вместо левия защитник Платенхард. Той дори имаше много добър шанс да вкара в 88-ата минута, но пропусна. Германците допуснаха едва второ поражение от Мексико в 12-ия си двубой с \"ацтеките\". Предишната загуба беше през 1985 г. За пръв път от 20 години Германия позволи да допусне и първи гол на световно първенство. Последният такъв случай беше на първенството през 1998 г. във Франция, когато обаче германците обърнаха Мексико за 2:1. В група F са още отборите на Швеция и Южна Корея, които ще играят помежду си в понеделник.", "date": "2018.06.17", "title": "Германия започна защитата на световната титла с изненадваща загуба от Мексико"}
{"url": "https://www.dnevnik.bg/photos/2018/06/17/3201237_fotogaleriia_svetovnite_snimki_na_denia_-_16_i_17_juni/", "text": "Участничка в   от 14 до 17 юни.", "date": "2018.06.17", "title": "Фотогалерия: Световните снимки на деня - 16 и 17 юни 2018 г."}
{"url": "https://www.dnevnik.bg/sport/2018/06/17/3201347_voleibolistite_pobediha_braziliia_v_petsetova_drama/", "text": "Мъжкият национален отбор по волейбол записа пета победа в Лигата на нациите след драматичен успех над Бразилия с 3:2 (25:22, 19:25, 25:15, 18:25, 15:12) във Варна. В зала \"Конгресна\" възпитаниците на Пламен Константинов показаха по-здрави нерви и заслужено надвиха олимпийския шампион. Резултатите на българите вървят по възходяща линия, като ден по-рано те  надиграха убедително Канада . Успехът срещу бразилците е втори за националите в последните три двубоя между двата тима. Българите остават 12-и с пет победи и седем загуби, колкото имат отборите на Германия и Австралия. Бразилия е четвърта с осем успеха и четири поражения, като южноамериканците загубиха и трите си мача на турнира във Варна. Най-резултатен беше Валентин Братоев с 14 точки, а Светослав Гоцев добави 12. Основна заслуга за победата имаше Розалин Пенчев, който изнесе атаката на българите в края на тайбрека. За олимпийските шампиони с 22 точки завърши диагоналът Уоуъс Де Соуза, а Маурисио Борхес записа 12. Двубоят започна равностойно, като играта вървеше точка за точка. Двата отбора завършваха успешно атаките си и първото техническо прекъсване дойде при резултат 8:7 за българите. Последва силна серия от сервис на Боян Йорданов, която разтрои посрещането на бразилците. Националите отвориха разлика от две точки, като до второто техническо прекъсване увеличиха преднината си на 16:13. С ас на Виктор Йосифов резултатът нарасна до 19:15. Българите поддържаха тази разлика и нямаха проблеми да затворят гейма с 25:22. Доброто настроението в играта на националите продължи в началото на втория гейм, като възпитаниците на Константинов поведоха с 8:5. Грешки в атака на българите обаче заличиха преднината им. Играта вървеше равностойно, но при резултат 14:14 националите излязоха от ритъм. До края на гейма те спечелиха едва пет точки и загубиха частта с 19:25. Загубата на гейма подейства мотивиращо за българите. Желанието в полето на националите се върна, а Йорданов отново беше на висота в атака. Блокадата на българите заработи, като Йосифов и Гоцев се отличиха с добри изяви. Националите поведоха с 8:4, а след сърцата игра в защита разликата достигна седем точки. Бразилците изглеждаха обезверени, докато възпитаниците на Константинов затвориха спокойно гейма с 25:15. В началото на четвъртата част се усети умора в състава на българите. Николай Учиков и Розалин Пенчев влязоха на мястото на Йорданов и Братоев, но това не даде желания резултат. Бразилците взеха рано преднина, която постепенно увеличаваха и спечелиха гейма с 25:18. В тайбрека българите превъзхождаха съперника си. Над всички беше Розалин Пенчев, който се отчете с три важни точки в края на гейма, спечелен с 15:12 от националите. В последния кръг от Лигата на нациите българите ще играят с Германия, Иран и Южна Корея. Двубоите са в Техеран от 22 до 24 юни.", "date": "2018.06.17", "title": "Волейболистите продължиха възхода си с драматична победа над Бразилия"}
{"url": "https://www.dnevnik.bg/bulgaria/2018/06/17/3201361_protest_za_spasenieto_na_bulgariia_se_provede_pred/", "text": "Общ протест  на обединените каузи под надслов \"Спаси България\" се проведе днес привечер на площад \"Независимост\". Събитието обедини общности, създадени в социалната мрежа, по повод различни казуси в защита на природата и срещу застрояването на различни местности и зелени площи в страната. Списъкът на организаторите и каузите е дълъг, но сред тях са сдруженията за спасяване на национален парк Пирин, старозагорския парк Бедечка, местността Рупите, Борисовата градина, плаж Корал. Според сдруженията, в момента олигархията се е насочила към последния останал публичен ресурс в страната - българската природа. \"Олигархията, която държи да запази статуквото, за да продължи да сече, мачка, огражда и бетонира нашата дива природа за своя лична финансова изгода. Организаторите посочват Скаптопара като последен пример \"как бързото усвояване на пари от еврофондовете е по-важно от националния интерес.\" Заради лошото време протестът пред Министерския съвет се събраха около стотина души, които с плакати защитаваха своите каузи.", "date": "2018.06.17", "title": "Протест за спасението на България се проведе пред Министерски съвет"}
{"url": "https://www.dnevnik.bg/sport/2018/06/17/3201386_shveicariia_otkradna_tochka_ot_favorita_braziliia/", "text": "Часове след  грешната стъпка на Германия , вторият голям фаворит на световното първенство Бразилия, също не успя да спечели мача си. Петкратните световни шампиони започнаха с равенство 1:1 срещу Швейцария, в мач, в който бяха на ниво само в определени моменти. Филипе Коутиньо изведе \"селесао\" напред след 20 минути, но вместо това да окрили отбора, промени поведението му. В началото на втората част Щефан Цубер изравни, а до края повече голове нямаше. Едва за втори път от 1978 г. насам Бразилия не успя да спечели първия си мач на световно, след като преди 40 години направи 1:1 с Швеция. \"Ростов арена\" беше почти пълен, като 43 109 души видяха интересен мач между двата тима, считани за фаворити в група Е. След срещата между тях обаче Бразилия и Швейцария остават да делят второто място в потока си, където лидер е  Сърбия, който по-рано днес победи Коста Рика . Голяма роля за точката за Швейцария имаше и вратарят Ян Зомер, който направи много силен мач. На няколко пъти стражът се справи прекрасно, за да не позволи на бразилците да му вкарат. Тимът на Владимир Петкович игра много рационално, на моменти дори грубо, но постигна целта си срещу фаворита. Въпреки съмненията около състоянието му Неймар започна като титуляр за Бразилия. Той действаше на лявото крило, а Тите избра тимът му да бъде в схема 4-2-3-1, като Коутиньо действаше зад гърба на централния нападател Габриел Жезуш. Срещу бразилците Швейцария разчиташе на компактен отбор, групиран много добре в собствената си половина. Европейците заложиха на повече хора в средата на терена, чрез които да получат предимство срещу петкратните световни шампиони. Именно опазването на звездата на Бразилия беше ключът към положителния резултат за Швейцария. Европейците направиха всичко по силите си да ограничат Неймар. Срещу звездата на Бразилия бяха извършени десет нарушения, което е рекорд на световни първенства от 1998 г. насам. Преди 20 години играчите на Тунис направиха 11 фаула срещу Алън Шиърър. В първите десет минути Швейцария показа замисъла си за мача, като на няколко пъти отне топката в средата на терена и организира бързи контраатаки, стигайки до два изстрела. И при двата обаче Блерим Джемайли и Валон Бехрами стреляха неточно. Бразилия стигна до добра възможност едва в 12-ата минута, когато Паулиньо сам си създаде шанс в наказателното поле, но неговият удар премина встрани от десния стълб. Все пак в 20-ата минута бразилците стигнаха до гол, дело на Филипе Коутиньо. Макар че топката стигна малко случайно до плеймейкъра на \"селесао\", той изпълни специалитета си и с хубав фалцов удар не остави шансове на Ян Зомер. Топката срещна страничния стълб и влетя в мрежата зад швейцарския вратар – 1:0. Изненадващо след ранния гол Бразилия не използва инерцията, а реши да се дръпне в задни позиции. Отборът започна повече да задържа топката, но вече нямаше ситуации, при които дори да стига до вратата на Зомер. До края на първата част бразилците повече не успяха да отправят точен удар. Швейцария също нямаше никакви опасности на сметката си. През втората част Бразилия така и не успя да наложи контрол в мача. Швейцарските играчи умело накъсваха действията на терена, правеха много тактически нарушения и задържаха топката, когато трябва. Буквално при първия си шанс след почивката европейците успяха да изравнят. В 50-ата минута Джердан Шакири центрира от корнер, а Щефан Цубер се разписа с глава – 1:1. При попадението на швейцареца обаче ясно се видя, че той избутва централния защитник на бразилците Жоао Марио. Реферът Сесар Артуро Рамос обаче не получи информация в слушалките си от видеосъдиите в Москва, че заслужава да гледа повторение и зачете гола. След изравнителния гол бразилците веднага смениха подхода като в рамките на седем минути на терена се появиха Фернандиньо и Ренато Аугусто на местата на Каземиро и Паулиньо. Целта на селекционера Тите беше да си върне контрола в средата на терена, но швейцарците продължиха с поредицата от нарушения. Нито за момент футболистите в червено не се колебаеха да задържат бразилците, а това накъса целия ритъм на \"селесао\". Едва в 78-ата минута Бразилия успя да отправи първия си точен удар през втората част. Тогава обаче изстрелът на Неймар не затрудни по никакъв начин Ян Зомер. В последните 10 минути на терена се появи и Роберто Фирмино, който беше последната смяна за бразилците. Едва след неговата поява действията на тима в нападение станаха по-разнообразни и \"селесао\" стигна до няколко опасности. Фирмино обаче стреля неточно в 82-ата минута, след като избра да не подава от много малък ъгъл. Малко по-късно и Неймар имаше шанс, но ударът му с глава беше много слаб. Отново Фирмино беше най-близо до гола в последната минута на редовното време, когато засече центриране на Неймар от фаул. Нападателят се оказа непокрит и стреля с глава, но Ян Зомер отново прояви рефлекса си. Секунди по-късно удар на Жоао Миранда премина на сантиметри от страничния стълб. В добавеното време се наложи на защитника Фабиан Шер дори да чисти пред голлинията след статично положение, но Швейцария издържа на натиска на южноамериканците. Следващите мачове в групата са на 22 юни, тогава Бразилия играе с Коста Рика, докато швейцарците със Сърбия.", "date": "2018.06.17", "title": "Швейцария открадна точка от фаворита Бразилия"}
