{"url": "https://www.dnevnik.bg/ot_vas/novini_ot_vas/2019/05/31/3914374_puteka_za_nezriashti_na_grafa/", "text": "Мястото е ул. \"Граф Игнатиев\" пред сградата на Булгартабак, където офис има и ДСК. Това е пътека за незрящи, която от едната страна се забива в стълб, а в другия край се забива в стена, след което следва някакво безумно разклонение.", "date": "2019.05.31", "title": "Пътека за незрящи на \"Графа\""}
{"url": "https://www.dnevnik.bg/sport/2019/05/31/3914369_vlastite_v_baku_pusnali_svoboden_vhod_po_vreme_na/", "text": "Властите в Баку са пуснали свободен вход по време на първото полувреме на  финала в Лига Европа между \"Челси\" и \"Арсенал\" (4:1) , съобщава \"Таймс\". Целта била да се запълнят поне част от празните места на стадиона. Предположенията са, че ходът е бил направен, тъй като домакините се почувствали засрамени, коментира изданието. Според информацията решението е взето, без да се съгласува с УЕФА. Европейският футболен съюз  беше поставен под голямо напрежение и остри критики заради избора на домакин на финала  във втория по сила европейски клубен турнир. \"Арсенал\" и \"Челси\" се принудиха да върнат близо половината от билетите, които получиха за привържениците си (по 6000). На стадиона, чийто капацитет е 68 700 места, са присъствали 51 370 души.", "date": "2019.05.31", "title": "Властите в Баку пуснали свободен вход по време на финала в Лига Европа"}
{"url": "https://www.dnevnik.bg/evropa/2019/05/31/3914382_parij_zabrani_pusheneto_v_52_obshtestveni_parkove_i/", "text": "От днес в Париж влезе в сила забрана за пушене в 52 обществени паркове и градини, които съставляват около 10 процента от зелените площи във френската столица, предаде ДПА, позовавайки се на общинските власти. Кметството заяви, че това решение ще направи Париж \"още по-гостоприемна и годна за дишане столица\". Нарушителите ще бъдат глобявани по 38 евро. Забраната за пушене не важи за най-големите паркове на Париж, които през летните месеци се ползват за пикници и други забавления. По данни на ЕС през 2014 г. равнището на ежедневно пушене във Франция е било малко над средните стойности на съюза и много над това на повечето други западноевропейски страни. Френските здравни органи заявиха тази седмица, че броят на ежедневно пушещите е спаднал с 1.6 милиона души от 2016 г. и сега е 25.4 процента от населението. Смъртността от свързани с тютюнопушене заболявания сред жените обаче продължава да се покачва с 5 процента годишно заради увеличаването на броя на пушачките в периода между 70-те и 90-те години. /БТА", "date": "2019.05.31", "title": "Париж забрани пушенето в 52 обществени паркове и градини"}
{"url": "https://www.dnevnik.bg/bulgaria/2019/05/31/3914385_v_plovdiv_padna_poroen_dujd_s_gradushka_ima_prekusnato/", "text": "Този следобед за около половин час в Пловдив се изсипа пороен дъжд - близо 40 литра/кв.м, придружен с градушка, което доведе и до прекъсване на електрозахранването, съобщава агенция \"Фокус\". Много места в града са под вода, екипи на \"Чистота\" и общински предприятия работят усилено за нормализиране на ситуацията, която е по-усложнена в ниските точки на Пловдив. Въпреки че шахтите са били предварително почистени с оглед на синоптичните прогнози, те не са поели цялото количество вода. Читател на \"Дневник\" информира, че достъпът до мол \"Плаза\" е ограничен, тъй като е наводнен. Работи се и за възобновяване на електрозахранването. От администрацията призовават гражданите за търпение предвид усложнената ситуация. С предимство се обслужват обществените сгради – болници, детски заведения.", "date": "2019.05.31", "title": "В Пловдив падна пороен дъжд с градушка, има прекъснато електрозахранване"}
{"url": "https://www.dnevnik.bg/gradska_sreda/2019/05/31/3914396_fandukova_predstavi_obnoveniia_rozarium_v_borisovata/", "text": "Розариумът в Борисовата градина е възстановен в автентичния си вид, обяви кметът Йорданка Фандъкова при проверката си на място. \"Засадени са 7000 растения, като 2000 са розите. По мое настояване те са засадени по модела на градината във Виена. Ще има табела към всяка роза – от кой вид е. Има увивни рози, които ще растат по поставените арки. Надявам се да ги опазим\", обяви тя пред медиите. На въпрос за цената на обновяването на 3 дка от розариума Фандъкова каза: \"780 хиляди лева е цялата инвестиция – с настилките, с посадъчните материали, осветлението, пейките...\" По повод предстоящото обществено обсъждане на Подробния устройствен план на Борисовата градина, което започва на 5 юни, Фандъкова отново заяви, че сега се спекулира с твърдения за застрояване, за изсичане и унищожаване на дървета в парка. \"Моята лична позиция е да се запази паркът във вида, в който го обичаме и познаваме\", заяви тя и добави, че е против изграждането на т.нар. Климатично училище в парка, както е предложено в проекта за ПУП на чл. кор. арх. Атанас Ковачев. Фандъкова се обяви и против преместването на съоръженията на \"Спортна София\" и на конната база, както предвижда проектът. По въпроса за съдбата на двата стадиона в парка – националния и \"Българска армия\", за които проектантът позволява само монтиране на преместваеми навеси над трибуните, Според нея трябва да се даде възможност те да се реконструират и реновират, но да не се разширяват. За по-малкия стадион \"Юнак\" тя предпочита да остане като пързалка, а не да се превърне в \"зелена морава за срещи\", каквато беше първоначалната идея на проектанта. Планираният пешеходен подлез от метростанция \"Нац. стадион \"В. Левски\" под бул. \"Драган Цанков\" към строителния техникум нейното предложение ще е да се търси наземно и безопасно решение, \"защото нашите усилия са за улесняване на пешеходците, а не да те да влизат под земята, и където е възможно, това трябва да се избягва\", обясни тя.", "date": "2019.05.31", "title": "Фандъкова представи обновения розариум в Борисовата градина"}
{"url": "https://www.dnevnik.bg/bulgaria/2019/05/31/3914398_vlastite_iasno_da_othvurliat_lujite_sreshtu/", "text": "Ние, долуподписаните представители на неправителствени организации и граждански активисти, от няколко месеца с тревога наблюдаваме разгръщащата се в нашето общество кампания от клевети срещу приемането на Националната стратегия за закрила на детето 2019-2030 г. Тази кампания е организирана и провеждана от обществени кръгове с неясна политическа и обществена физиономия. Твърденията на нейните организатори за произволно отнемане на деца от техните семейства, за насърчаване в българската образователна система на сексуалните перверзии, за реинстуционализиране на деца с цел промиване на техните мозъци в духа на \"джендър-идеологията\" и други нелепости, уж съдържащи се в проекта за Национална стратегия, бяха нееднократно опровергани от компетентни експерти. През последните няколко дни негативната кампания - лъжите и мракобесието, ескалира и възприе отявлено пропагандни похвати. Дървета и огради в София и в други големи градове на страната са \"украсени\" със самоделни плакати с лика на Джордж Сорос и надписи, инсинуиращи, че организациите, спонсорирани от него, \"започват кампания за отвличане на деца от българските семейства\" и призиви: \"Ако не дойдеш да протестираш днес, те ще дойдат да вземат детето ти утре\". В пощенските си кутии софиянци и жителите на други големи градове намериха листовки с подобно съдържание и с призиви за забрана на неправителствени организации. Публикувани в Интернет и разлепени по улични стълбове листовки съдържат призиви за отказ на българското правителство от участие в механизмите за международно хуманитарно сътрудничество и дори за забрана на УНИЦЕФ да извършва дейност в България. На системни клевети е подложена системата за закрила на детето на Норвегия, страната с най-високи стандарти за защита на правата на човека в Европа. Тази кампания се провежда в името на \"традиционните български ценности\", а всъщност – срещу въвеждането на ефективни механизми за защита на българските деца от насилие, сексуални злоупотреби, пренебрегване и спъване на тяхното личностно развитие. Тя не се ограничава само до това да се възпрепятства приемането на Националната стратегия за закрила на детето 2019-2030; тя иска отмяна на отдавна приети закони и подзаконови актове в сферата на закрилата и семейните отношения, както и отказ от ратифициране на популярни международни договори. Инвективите срещу конкретни лица и организации, отправени чрез самоделни листовки от дънерите на дървета и огради, напомнят за едни времена, за които по-възрастните от нас не биха искали да си спомнят. На фона на това ескалиращо мракобесие с тревога наблюдаваме бездействието на българските власти и отказа им да се ангажират с активна позиция. Нещо повече, в угода на протестиращите срещу Националната стратегия в края на април тази година министър-председателят разпореди прекратяването на всякаква работа по нея. С това той загърби труда на десетки висококомпетентни експерти в българското държавно управление и се подаде на откровено фалшива пропаганда. Ние, долуподписаните, излизайки с имената си и с имената на нашите организации, се обръщаме към представителите на висшето държавно ръководство с настоятелно искане да се ангажират с ясна позиция в подкрепа на Националната стратегия за закрила на детето 2019-2030 и да отхвърлят категорично лъжите и инсинуациите на нейните критици. Призоваваме ги да утвърдят по категоричен начин ангажимента на българската държава за изграждане на ефективна система за закрила на българските деца и за гарантиране на техните основни права и свободи в съответствие с международните стандарти. Подписали: Юлиана Методиева, Сдружение за човешки права \"Маргиналия\" Красимир Кънев, Български хелзинкски комитет Даниела Михайлова, Сдружение \"Равни възможности\" Лилия Макавеева, Асоциация \"Интегро\" Деян Колев, Център за междуетнически диалог и толерантност \"Амалипе\" Огнян Исаев, Ромски образователен фонд – Будапеща Александър Оскар, ОЕБ \"Шалом\" София Коен, Централен израилтянски духовен съвет /По реда на подписалите/ Изпращайте подписите си във фейсбука на организаторите", "date": "2019.05.31", "title": "Властите ясно да отхвърлят лъжите срещу стратегията за детето, настояват правозащитници"}
{"url": "https://www.dnevnik.bg/sport/2019/05/31/3914381_nacionalniiat_otbor_po_futbol_veche_ima_oficialen_fen/", "text": "Българският национален отбор по футбол има свой фен магазин от днес. Той беше открит тази сутрин на базата на Българския футболен съюз (БФС) в Бояна. Футболисти от отбора, които са на лагер преди  мачовете от квалификациите за Евро 2020 , присъстваха на церемонията и раздадоха автографи. Привържениците могат да си купуват официалната екипировка на националния отбор. Фланелките реплики струват по 55 лева. В магазина има различни артикули - топки, ключодържатели, шалове, значки, капитански ленти и други сувенири. На място започна продажбата и на билети за мача с Англия, който ще се играе на 14 октомври. Пропуските струват по 20 лева за секторите Б и Г, по 40 лева за сектор В и по 60 лева за сектор А. ВИП билетите са по 200 и 400 лева. Следобед от БФС съобщиха, че голмайсторът на Първа лига Станислав Костов е получил контузия и пропуска двубоите с Чехия и Косово на 7 и 10 юни.", "date": "2019.05.31", "title": "Националният отбор по футбол вече има официален фен магазин"}
{"url": "https://www.dnevnik.bg/analizi/2019/05/31/3914418_strannite_preferencii_sa_signal_za_kontroliran_vot/", "text": "Феноменът \"Наше село обича Х\" е просто начин за отчитане на контролиран вот. Прост като боб и ефективен! Например Иван е обещал на местния партиен стотник, че от неговото село ще осигури 20 гласа за партията У. Ако беше в някой град, където има заводи на свързаните с партията олигарси, тази година има нова мода: градските крепостни ги карат да Така в края на деня Иван има 20 различни по време и еднакви по съдържание снимки, щото подопечните му боравят със смартфони... Но в Наше село - а и в някои градски махали също - това е трудна операция. Затова никаква несигурна техника, направо пряка заповед: гласувате с номер еди-кой си за партия У и с предварително уговорен номер от списъка с преференции, който отговаря на неизбираемия Х. Това струва Z пари на калпак плюс процент за Иван. На края на деня Иван само трябва да провери има ли в урната точно 20 преференции за Х! Ако всички са налице, може и бонус да има! Има една малка тънкост - ако преференцията е за някой от началото на листата, цената на глас може да е Z+, т.е. реална преференция за подкрепа на реално избираемо място е по-скъпа. Тези гласове са по-евтини, защото преференцията е само сигнал за брояча, нищо друго. Работа на партийните влъхви е да разпределят така преференциите, че да не стане някоя груба изненада и заради едното броене 15-ият в листата да измести водача! При всички положения обаче нелогичната любов на даден регион към напълно непознат за тях кандидат е сигнал за контролиран вот! И прокуратурата трябва да разследва. Най-лесно е да мине през някое масово гласувало за У/Х Наше село и да накара гласоподавателите да произнесат на глас имената на обичания от тях Х. Накрая да припомня основния принцип на изборното счетоводство - то е същото като мутренското! Ако може да получиш нещо чрез сплашване, няма нужда да вадиш пари!", "date": "2019.05.31", "title": "Странните преференции са сигнал за контролиран вот"}
{"url": "https://www.dnevnik.bg/sport/2019/05/31/3914393_promenite_v_levski_se_nasochiha_kum_shkolata/", "text": "Промените в \"Левски\" се насочиха към детско-юношеската школа. Ръководството на сините е освободило директора ѝ Даниел Боримиров и главния методист Нестор Юруков, съобщи \"Дарик\". След смяната на собствеността в клуба изпълнителният директор Павел Колев неколкократно заяви, че една от важните цели е да се подобри работата в школата и да се създадат по-хубави условия за децата. Колев каза преди време, че бюджетът за школата трябва да се увеличи значително. В четвъртък при представянето на новия треньор Петър Хубчев той обяви, че предстоят инвестиции в базата около \"Георги Аспарухов\". Ще се ремонтира тренировъчният терен и ще се направят два нови с изкуствена трева. Освен това  \"Левски\" има интерес към стадион \"Раковски\" , където идеята е да се направят игрища за школата. \"Левски\" организира празник за най-малките си привърженици по случай деня на детето. В събота от 10.00 до 12.00 часа пред централния сектор на \"Георги Аспарухов\" ще има събитие, което включва посещение на музея и разкази за живота на Георги Аспарухов-Гунди от авторите на книгата \"Като Гунди\" Ивайло Кючуков и Райчин Генов.", "date": "2019.05.31", "title": "Промените в \"Левски\" се насочиха към школата"}
{"url": "https://www.dnevnik.bg/video/deniat_s_veselin_dremdjiev/2019/05/31/3914443_deniat_s_veselin_dremdjiev_iasen_guev_za_sluchvashtoto/", "text": "Пиар експертът и журналист Ясен Гуев коментира в предаването \"Денят с Веселин Дремджиев\" по TV+ и по TV1 случващото се в медийната група на \"Нова телевизия\". Според него след смяната на собствеността новите собственици Кирил и Георги Домусчиеви не са заявили позиция. \"Може да не харесваш редакторите на новините и да ги смениш, но излизаш и казваш защо. Не е лошо да се обясни и на зрителите, защото се губи доверие. Явно за тях доверието няма толкова голяма стойност, колкото да контролират някакви неща. Става въпрос за контролиране на фенските пристрастия на тема футбол\", каза Гуев. ", "date": "2019.05.31", "title": "\"Денят с Веселин Дремджиев\": Ясен Гуев за случващото се в групата на \"Нова телевизия\""}
{"url": "https://www.dnevnik.bg/sport/2019/05/31/3914424_balukov_edinstveno_angliia_moje_da_ni_plashi/", "text": "Селекционерът на националния отбор по футбол Красимир Балъков изрази увереност преди предстоящите мачове с Чехия и Косово от квалификациите за Евро 2020. Той посочи, че няма големи притеснения. \"Единственият отбор, който може да ни плаши, е Англия. Сега не играем срещу тях, а срещу Чехия и Косово. Много хора смятат, че Чехия са фаворити, но аз не случайно съм взел анализатор и данните показват, че разликата между тях и нас не е толкова голяма. Друго освен победа не ни устройва\", каза Балъков. Той няма да може да използва контузения голмайстор на Първа лига Станислав Костов. \"Аз съм наясно със състава, кой къде може да бъде полезен, но не съм наясно кои точно ще играят в тези мачове\", заяви селекционерът. \"Времето е малко и може би ще имаме нужда от късмет, защото трудно може да се покаже най-доброто за това малко време. За момента съм много доволен и се надявам да видим това, което искаме\", добави Балъков.", "date": "2019.05.31", "title": "Балъков: Единствено Англия може да ни плаши, но сега не играем с тях"}
{"url": "https://www.dnevnik.bg/bulgaria/2019/05/31/3914446_specializiraniiat_sud_ostavi_v_aresta_marinela/", "text": "Специализираният наказателен съд остави в ареста Маринела Арабаджиева  ден след като тя бе екстрадирана в България . Съпругата на бизнесмена Ветко Арабаджиев бе задържана заедно с него в началото на март в Испания след половин година издирване с Европейска заповед за арест. Срещу нея са повдигнати пет обвинения за участие в организирана престъпна група, пране на пари и данъчни престъпления в особено големи размери. ", "date": "2019.05.31", "title": "Специализираният съд остави в ареста Маринела Арабаджиева"}
{"url": "https://www.dnevnik.bg/photos/2019/05/31/3914438_fotogaleriia_plovdiv_sled_poroia/", "text": "Силен дъжд, придружен с градушка, се изля над Пловдив в ранния следобед днес. Според синоптиците са паднали над 40 литра на квадратен метър. Читател на \"Дневник\" пусна снимки от града. Това е бул. \"Санкт Петербург\" около 17 часа.", "date": "2019.05.31", "title": "Фотогалерия: Пловдив след пороя"}
{"url": "https://www.dnevnik.bg/sport/2019/05/31/3914345_fotogaleriia_pogled_otvutre_kum_stadiona_koito_priema/", "text": "\"Ливърпул\" и \"Тотнъм\" се готвят за най-големия мач в евротурнирите за сезона. Двубоят ще се проведе на \"Уанда метрополитано\" в Мадрид - един от най-модерните стадиони в света.", "date": "2019.05.31", "title": "Фотогалерия: Поглед отвътре към стадиона, който приема финала в Шампионската лига"}
{"url": "https://www.dnevnik.bg/analizi/2019/05/31/3913792_vuzmojnite_koalicii_v_slojen_evropeiski_parlament/", "text": "Като спор дали чашата е наполовина пълна или празна – така изглеждат коментарите за изборите за Европейски парламент. Но истината е, че новините за Европа след изборите миналата седмица са по-скоро добри: Европейския съюз го очаква промяна, но не и разпад. И въпреки че европейците изглеждат по-скоро предпазливи – над половината от тях допускат проектът да приключи до 10 години, същевременно е рекордно висока подкрепата за него. Страхът може да загроби, но - както изглежда - и да спаси ЕС,  както писа Марк Ленард  въз основа на проучването на Европейския съвет за външна политика. Безпокойството за бъдещето накара рекорден брой европейци да отидат до урните и да озаптят възхода на крайните партии. Както стана ясно от изследването, през последните месеци избирателите се  преливаха  от центъра към крайните партии и обратно, а резултатът е фрагментиран парламент с отслабен център. Наистина либералите, изглежда, ще се превърнат в \"неизбежния партньор\" на повечето възможни коалиции, а зелените отбелязаха толкова рязък скок нагоре, че също не могат да останат външни наблюдатели.  В България кампанията беше кратка - едва 3 седмици, но вместо да си отдъхват, политиците и техните екипи ще трябва да продължат работа на високи обороти, защото истинският маратон едва сега започва. Предстоят напрегнати преговори, които да определят ръководството на парламента и на комисиите в него, за състава на Европейската комисия, за важни законодателни актове като бюджета на ЕС за следващите 7 години. По всички тези въпроси няма да има само една коалиция, а различни ад хок групирания в зависимост от темата. И ако партията на унгарския премиер Виктор Орбан реши да напусне ЕНП и да се прегърне с италианската Лига на Матео Салвини и други нему подобни формации, тази фракция би била сравнима с АЛДЕ. Сборът пък на антиевропейците и евроскептиците в крайното дясно и ляво може при това положение да се окаже около границата на блокиращото малцинство. \"Големите\" истории Съществената промяна на тези избори дойде обаче не от крайните партии, а от големите традиционни партии в центъра.  Отслабването на социалдемократите, започнало преди около десетилетие в Западна Европа, се прехвърли и на изток: сред Вишеградската четворка социалдемократи има на практика само в Словакия, където обаче те загубиха от нова либерално ориентирана коалиция. За имплозията на социалистическата партия в Румъния няма какво да добавим, след като там към изборната им загуба се прибави и потвърждаване на тригодишната присъда на властелина на партията Ливиу Драгня. Единствено в Испания премиерът Педро Санчес прибави съществен дял към фракцията на социалисти и демократи в ЕП, за което очаква висока цена: номинирането на външния му министър Жозеп Борел за върховен представител на ЕС по външната политика. Както и Еманюел Макрон, Санчес очевидно не храни много уважение към процеса на водещи кандидати за определяне на председател на ЕК. Загубата на християндемократите, макар и малко по-малка, е всъщност по-важна. Тук става дума преди всичко за промяната на политическата система в Германия - от която традиционно идва най-голямата част депутати от ЕНП. На пръв поглед тази загуба не е голяма: около 7 процентни пункта, но ако се вгледаме в цифрите, ще установим огромна разлика в начина, по който гласуват различните възрастови групи в Германия. При младите (18-34 години) на практика няма гласове за традиционните партии: те гласуват за либералите и зелените, а именно младите ще са движещата сила в преизмислянето на Европа. За страни като България, където традиционните партии са все още структуроопределящи, този феномен изисква пренастройване в мисленето за политически коалиции. Политическата и икономическа обвързаност на България с Германия (още от началото на прехода, не само през връзката Борисов-Меркел) ще направи по-трудно ориентирането в европейските коалиционни дебри. След като в останалите големи - Франция, Италия, Полша, Испания, няма управляващи партии от ЕНП, да се разчита само на този канал за влияние в Европа вече няма да е достатъчно. В този смисъл и българската подкрепа за водещия кандидат на ЕНП Манфред Вебер може да бъде заменена на следващия етап от друга стратегия. \"Малките\" истории В много по-шарен парламент, а и Европейски съвет, България трябва да се оглежда за коалиции с други страни извън Големите пет. Новата политическа ситуация в Румъния роди коалицията USR-Plus на бившия комисар Дачиан Чолош, която заедно с Националната либерална партия вероятно не след дълго ще поемат властта в Букурещ. Словакия също е на прага на подобен прелом след убедителната победа на партията на либералния президент Зузана Чапутова. Преговорите за новата бюджетна рамка на ЕС ще изискват по-широк фронт от съюзници, защото Германия и Франция ще бъдат адресати на щенията на всички и далеч няма да могат да им отговорят. Победата на Нова демокрация в Гърция и на християндемократите в Хърватия правят партийния разговор с тях по-лесен - но и все по-необходим в региона. Може би с овладяването на евроскептичната вълна ще е по-лесно да се говори ако не за разширяване, то поне за приближаване на Западните Балкани към ЕС. Ако това е \"специализацията\" на България, то тя ще има нужда от Атина и Загреб като съюзници. След загубата на крайнодесните в Дания и Холандия може да е една идея по-лесно да се обсъжда темата за разширяването на Шенген. Но за това ще бъде нужна по-сложна дипломация и по-добра ориентация в местния политически контекст.  Малцина са българските евродепутати, пък и политици, които да имат капацитета и таланта да се ориентират в тази сложна система от география, политически принадлежности и интереси. Но със сигурност получаването на политики пасивно, с упование само в едно политическо семейство няма да постигне целта, най-често изтъквана в родната предизборната кампания: да се защити българският национален интерес. А съвсем далечна цел остава да участваме в разговора за реформата на ЕС, която непосредствено предстои.", "date": "2019.05.31", "title": "Възможните коалиции в сложен Европейски парламент"}
{"url": "https://www.dnevnik.bg/sport/2019/05/31/3914062_grigor_dimitrov_se_izpravia_pred_tejko_izpitanie_v/", "text": "В търсене на първи осминафинал на  \"Ролан Гарос\"  Григор Димитров се изправя пред едно от най-големите си изпитания. Българинът среща шампиона в Откритото първенство на Франция от 2015 г. Стан Вавринка в среща от третия кръг. Вавринка е най-голямото име, което Димитров среща в Париж от 2013-а насам, когато отпадна от Новак Джокович (трети кръг). Двамата ще излязат на игрището в последен двубой на корта \"Сузане Ленглен\". Преди тях са други три срещи - Елизе Мертенс срещу Анастасия Севастова, Каспер Рууд срещу Роджър Федерер и Слоунс Стивънс - Полона Херцог. Очаква се двубоят да бъде привечер след 18.30 часа, след като първата среща започва в 12 часа. \"Потенциално един от най-интересните мачове в третия кръг на турнира. Вавринка и Димитров не са в най-добрата си форма, но това прави срещата още по-вълнуваща. Няма да бъде толкова странно, ако българинът поднесе още една изненада, след като вече отстрани Марин Чилич\", анонсира \"Евроспорт\" срещата между двамата.  Именно третият кръг засега е непреодолимо препятствие за Димитров, който в осемте си участия в Париж не е стигал по-далеч. В последните две години бившият №3 отпада точно след третата си среща - през 2017 г. от Пабло Кареньо Буста, а през 2018-а от Фернандо Вердаско, и двата пъти без да вземе сет. Българинът стигна до това стъпало в турнира след два маратонски мача. Още в първия кръг Димитров срещна големи трудности срещу ветерана от Сърбия Янко Типсаревич, но победи макар да пропиля два сета аванс. След три часа игра той все пак  победи с 6:3, 6:0, 3:6, 6:7 (4), 6:4 . Втората му среща беше още по-драматична, изправяйки се срещу  Марин Чилич . Димитров се нуждаеше от 4.30 часа, за да надвие 11-ия поставен с 6:7 (3), 6:4, 4:6, 7:6 (2), 6:3. Димитров има осем мача срещу Вавринка, като досега балансът е по четири победи за двамата. Българинът беше в серия от четири поредни успеха в периода 2014-2016 година, но последните два мача бяха за Вавринка. В турнири от Големия шлем Димитров още няма победа над швейцареца. Вавринка излезе победител на Australian Open 2011, както и през 2018 г. на \"Уимбълдън\" и US Open, спирайки го и двата пъти в първи кръг. На клей обаче балансът е 2:1 победи за Димитров. Българският тенисист обяви, че се  чувства развълнуван  от предизвикателствата, които му предстоят в Париж. \"Оценявам всички тези моменти. Не се интересувам точно срещу кого играя, защото ми трябват победи. Мачът беше от изключително значение за мен\", каза Димитров. Вавринка оцени високо качествата на съперника си. Според него обаче Димитров минава през труден период. \"Той е играч, който се опитва да намери себе си през последните седмици\", каза швейцарецът. \"Димитров е способен да играе изключително агресивно, но, изглежда, напоследък има проблеми да си върне увереността. Той тренира доста, играе добре, но на корта е различно\". Победителят от срещата ще има за съперник в осминафиналите Стефанос Циципас или Филип Крайнович. Другите интересни мачове от програмата за деня са Рафаел Надал срещу Давид Гофен и Федерер срещу Руд. Докато при дамите Гарбине Мугуруса се изправя срещу Елина Свитолина.", "date": "2019.05.31", "title": "Григор Димитров се изправя пред тежко изпитание на \"Ролан Гарос\""}
{"url": "https://www.dnevnik.bg/sviat/2019/05/31/3913934_daniia_se_gotvi_se_za_zavoi_naliavo_sled_evroizborite/", "text": "Ако се съди по многобройните социологически прогнози, на датския премиер Ларс Льоке Расмусен няма да му е никак лесно да се пребори за нов управленски мандат на десноцентристката си коалиция. Произведените преди няколко дни европейски избори дадоха окуражителен сигнал на десноцентристката формация на министър-председателя \"Венстре\" (Либералната партия), след като тя постигна по-добър резултат от ДСДП (Датската социалдемократическа партия) и беше първа политическа сила на тях. Не така обаче стояха нещата с по-малките коалиционни партньори на Расмусен - консерваторите и Либералния алианс - които не можаха да се похвалят с някакви значими успехи. Същевременно евроскептичната  Датска народна партия , която крепи мнозинството на управляващите в парламента, загуби повече от половината от подкрепата си. На общите избори през 2015 г. антиимигрантската ДНП стана втора политическа сила с 21 процента от гласовете, но избра да не влиза в правителството на  Расмусен . Сега социологическите проучвания ѝ отреждат около 13 процента, което влошава изгледите за победа на десноцентристкия лагер. Според обобщаващо социологическо проучване на датската осведомителна агенция \"Рицаус бюро\" левият блок ще получи 55.1 процента от гласовете, което превърнато в депутатски места означава 99 мандата в 179-местния парламент. Тази сметка включва и партия \"Алтернативата\", която издигна лидера си като кандидат за премиер. Въпреки преднината в социологическите изследвания лидерът на ДСДП  Мете Фредериксен  предупреди, че на прогнозираните резултати на изборите на 5 юни не бива да се гледа като на \"вързани в кърпа\". \"Не можем да бъдем сигурни, че левият блок ще има мнозинство, нов премиер, нова политика, ако не привлечем много повече хора да гласуват за ДСДП\", каза тя пред привържениците на партията, след като бяха обявени резултатите от изборите за Европейски парламент. Като един от факторите за лошия резултат на ДНП на европейските избори се сочеше това, че партията е загубила връзка с избирателите по въпросите за климата - особено с младите, докато центристките и левите партии, които са пропагандирали зелен дневен ред, са се представили добре. Тазгодишната предизборна кампания включваше теми като имиграцията, социалната система и здравеопазването, климата, пенсиите и възрастта за пенсиониране. Правителството си приписа заслугата за възстановяването на икономиката, но му навреди това, че \"тласна икономическата политика прекалено надясно\", каза Ерик Холстейн, политически коментатор от електронното политическо списание \"Алтингет\" (Altinget.dk). Датските избиратели могат да приемат \"по-тежки реформи в сферата на пенсиите и социалните плащания за безработица - но само във времена на криза\", каза той пред ДПА. В самата кампания Расмусен се опита да промени позицията си, но според Холстейн прекалено късно. След като Мете Фредериксен възприе по-рестриктивна политическа линия по въпроса за имиграцията, ДСДП успя и да привлече гласоподаватели от лагера на партията на премиера и ДНП. Фредериксен пое партията през 2015 г., след като коалиционното правителство на Хеле Торнинг-Шмит падна от власт, защото загуби изборите. За разлика от Торнинг-Шмит и други свои предшественици Фредериксен изразява готовност да състави правителство на малцинството на ДСДП, което дори открито афишира като своя цел. Правителство от една партия ще бъде \"по-маневрено\", отколкото коалиция със Социаллибералната партия или Социалистическата народна партия с оглед на различията в икономическата и имиграционната политика, добави Холстейн. Расмусен заяви, че Фредериксен ще бъде принудена да прави отстъпки по въпроса за имиграцията, за да си осигури подкрепата на другите леви партии, и ще увеличи бюджетния дефицит. \"Това ще струва скъпо на Дания\", предупреди той при представянето на програмата от 17 точки на партията си за засилване на датската икономика и бизнес. По-твърдата позиция на ДСДП за имиграцията и интеграцията породи напрежение между нея и традиционните й съюзници. Фредериксен заяви, че няма да променя имиграционната политика, \"ако няма широко съгласие\" в парламента, под което се разбира част от него да бъдат и либералите на Расмусен и ДНП. ДСДП иска таван за имиграцията от незападни страни, приемни центрове за кандидатите за убежище извън Дания и Копенхаген самостоятелно да може да определя колко да продължава срокът на възстановения граничен контрол по датските граници. Миналата година социалдемократите подкрепиха и така наречената  забрана на бурките , предвиждаща да бъде забранено носенето на обществени места на була и маски, покриващи цялото лице. В икономически план ДСДП е за повече социални разходи и възможност за ранно пенсиониране за хора с натрупан 40-годишен трудов стаж. Тазгодишният партиен пейзаж от 13 партии се допълва и от крайнодясната партия \"Фаст курс\" (\"Твърда линия\") на Расмус Палудан, който призова за изгонване на мюсюлманите от Дания и пропагандира антиимигрантска риторика. От друга страна, ДНП беше подложена на критики от основаната през 2015 г. формация \"Нова десница\", че политиката й е прекалено мека. Расмусен изключи възможността да разчита на подкрепата на която и да било от тези две партии. /БТА", "date": "2019.05.31", "title": "Дания се готви за завой наляво след евроизборите"}
{"url": "https://www.dnevnik.bg/analizi/2019/05/31/3913808_kolkoto_poveche_tolkova_po-malko/", "text": "Всичко, което се случи във и с БСП около последните избори, може да се обобщи като своеобразна антитеза на любимия принцип на Мечо Пух \"Колкото повече, толкова повече\". Левицата хвърли оромни усилия, за да създаде впечатление на енергична и целенасочена опозиция. Предприе рискови, но ефектни ходове като напускането на парламента. В навечерието на кампанията получи безценен подарък (\"Апартаментгейт\") и настървено се хвърли да го оползотвори. Това като че ли имаше ефект. Преди месец повечето социологически агенции не само даваха известна преднина на социалистите, но очертаваха обществена атмосфера, която би трябвало да работи в тяхна полза. Основният противник бе деморализиран и уплашен, в редиците му започнаха междуособици. По-добри условия за мечтаната победа трудно можеха да бъдат създадени, тя изглеждаше близо, Въпросът е защо количественото натрупване на положителни предпоставки за успех на БСП приключи с краен негативен резултат, при това с неочаквано убедителни числови измерения. За разлика от някои изразявани след изборите мнения според мен БСП имаше реален шанс да спечели тези избори, но не успя на оползотвори открилите се възможности. Просто не й достигна политическо майсторство за голям прелом срещу силен съперник. Казвам \"голям прелом\", защото резултатът на партията на евроизборите сам по себе си трудно може да се определи като неуспех. Има сериозни аргументи в обратна посока. Левицата е единствената партия, която подобри резултатите си от предишните евроизбори: прибави 50 хил. гласа и един мандат. На този фон \"убедителните победители\" от ГЕРБ въпреки тоталната си кампания загубиха над 70 хил. гласа в сравнение с 2014 г. Но сухите числа не са в състояние да превъзмогнат разочарованието от пропуснатия шанс. В известен смисъл тази загуба бе по-болезнена, защото не изглеждаше предизвестена. Попарената убеденост във възможната победа е по-мъчителна от предварително преглътнатото поражение. Вероятно – поне за някои в БСП – като сол в раната дълбае съмнението какво точно не достигна. Още малко от същото - усилие, напор, медийно влияние? Или нещо принципно различно, което въобще не бе направено? Както БСП, така и всички останали политически фактори, които наистина искат да променят порочния модел на управление, прилаган от ГЕРБ, трябва сериозно да се замислят защо статуквото остана непокътнато. Разбира се, добросъвестният и откровен анализ е нужен най-вече на левицата като най-голямата за момента опозиционна партия. За съжаление Това е стара традиция в БСП – анализът се превръща в меч за посичане на противниците. Оставките и персоналните критики имат някаква стойност само ако водят до реална промяна в съдържанието и начина на правене на политиката на партията, както и на отношенията й с обществото. В сегашния си вид политиката на левицата, поведението на водещите й фигури и начинът на комуникиране с избирателите не води и не може да доведе до трайно директно надмощие и победа над ГЕРБ. А да формира широк и работещ анти-ГЕРБ съюз очевидно не е в състояние. Добра илюстрация в това отношение е поставеният акцент върху погрешното политическо послание \"Всеки глас, който не е за БСП, е в полза на статуквото\". Сега социалистите, а и редица други върли опоненти на управляващите обясняват резултатите с купения и контролиран вот, масираното използване на държавния апарат, мавипулации и фалшификации. Но нищо от това не е ново. Това е същността на прословутата изборна машина на ГЕРБ. Въпреки че работеше \"на макс\", машината този път показа много по-нисък КПД (най-ниският, измерен в брой гласове изборен резултат, откакто съществува партията). Така ще бъде до последното политическо издихание на партията на Борисов, значи трябва да се изхожда от предпоставката, че всеки път ГЕРБ тръгва със скрита преднина от поне 5 процента. Всеки, който претендира, че иска и може да надделее над управляващите, трябва да има предварително подготвен начин да превъзмогне ефектите на този механизъм. Иначе би бил наивник (в добрия случай) или измамник (в лошия). Единственият реалистичен отговор на това предизвикателство е За да стане това, трябва да отговорим на логичния въпрос: защо милиони хора, които категорично не одобряват парламента, правителството, местните феодали, корупцията, роднинщината, простащината и т.н., не откликнаха на призивите да участват в премахването на видимо уродливия, неевропейски модел на управление? Отговорът е ясен и много неприятен както за БСП, така и за другите системни политически субекти, претендиращи да отстранят ГЕРБ от властта: армията на негласувалите просто не ги припозна като реално осъществима и истинска алтернатива на статуквото. Това е най-важната причина за драматично ниската избирателна активност, а не слънчевото време, трите празнични дни или агресивната кампания. Хората масово не гласуваха не защото в кампанията доминираше националната проблематика, а защото не видяха убедителни предложения за решения на националните проблеми и заслужаващи доверие и подкрепа личности, които са в състояние да ги приложат на дело. Пример в това отношение са парадоксалните, обратни резултати, които даде хиперактивната антикорупционна реторика на БСП. Въпреки че получиха като подарък наистина скандални разкрития, социалистите не само не успяха да развият темата, а напротив – Защото шокиращите факти не бяха подкрепени от убедителни конкретни предложения за ефективни антикорупционни действия, изречени от внушаващи по-широко обществено доверие говорители. А тези действия могат да бъдат резултатни само ако са част от радикален проект за промяна на модела на управление. Окончателният неугледен вариант на проекта \"Визия за България\" показа, че БСП не може и не иска да предложи на обществото и да реализира такава радикална промяна. Призиви за \"умерен прогрес в рамките на закона\" (разбирай – модела) вече не могат да изведат до урните и на улицата мълчаливото мнозинство от българите. В този контекст смешни и тъжни са усилията на някои социолози (иначе загрижени за репутацията на съсловието) да ни убедят, че 60 на сто от българите не искали ново правителство. И то при положение че под 10 на сто одобряват парламента, под 20 на сто – кабинета, а според 80 на сто оставките не решават проблема с отговорността за корупцията и злоупотребата с власт. Разбира се, с демоскопски хватки може да се докаже и че Земята е плоска, но истината е, че мнозинството от българите искат нов начин на управление и на правене на политика, ала за момента не виждат сила, която може и иска да извърши истинска промяна в тази посока. А в имитации и бутафории повече не искат да участват. Колко лоши са управляващите почти всички знаят, включително търсещата начин да напусне навреме кораба клиентела. Но още не се вижда на мостика капитанът, който със сигурна ръка и смело сърце ще обърне кормилото в правилната посока. Мнозина от ръководството на левицата твърдят (и сигурно си вярват), че са алтернатива на ГЕРБ, но така и не могат да убедят в това повече от един постоянен и доста тесен кръг избиратели. Вероятно защото Но думите отдавна се изхабиха и загубиха силата си. Вече два пъти въпреки благоприятните условия БСП не може да пробие определен таван; партията така и не успя да извлече полезни изводи от единствения случай, когато успя сериозно да разшири (макар и косвено) влиянието си – на президентските избори през 2016 г. Колкото повече социалистите (а и останалите опозиционни партии) се опитват с познати средства (думи и лица) да разклатят управляващите, толкова по-малко остават хората, вярващи, че промяната на системата може да се осъществи от самите системни играчи. Което закономерно ще води към търсенето на извънсистемно решение, осъществимо от нов, наистина различен политически фактор. За да не изпаднат отново в амок някои колеги, ще поясня – системата, това е реално съществуващият начин на придобиване и упражняване на властта, а не теоретичните конструкции от учебниците по политическа теория. Бедата е, че мнозинството от българите са убедени, че който и от днешните опоненти на ГЕРБ да дойде на власт на тяхно място ще запази основните характеристики на системата непокътнати и просто ще продължи да се възползва от нея.. Картината засега не е обнадеждаваща. Има обаче и нещо позитивно в избори като току-що отминалите и то е, че разбиват последните останки от илюзиите за безалтернативността на модела и неговите крепители. Другото е въпрос на време и непреодолими обществени закономерности.", "date": "2019.05.31", "title": "Колкото повече, толкова по-малко"}
{"url": "https://www.dnevnik.bg/detski_dnevnik/2019/05/31/3913040_vlogurut_stan_izdade_nova_kniga/", "text": "Новата книга на влогъра Стан \"Невероятният свят с експерименти на Петьо Филията\" не е просто книга, а една необятна вселена с приключения, съобщава издателство \"Егмонт\". Петьо Филията и професор Швайнщайн, популярни YouTube превъплъщения на Станислав Койчев – Стан, имат нова мисия. Двамата разкриват загадки от света на науката, вдъхновявайки децата да бъдат креативни и любопитни. Каква е тайната на зелевата магия, как се прави сняг през лятото и как се отглеждат червеи мутанти са само част от въпросите, на които дават отговори. 50-те занимателни експеримента в изданието са представени с подробни и лесни инструкции за изпълнение, с чувство за хумор и на разбираем език. За провеждането им не са необходими специфични умения, макар научното им обяснение да е консултирано със специалисти. \"Книгата дава възможност на читателите да се забавляват, да създават невероятни творения и да прекарват време с близките си. С тази книга искам да провокирам и родителите да отделят малко повече време за занимания с децата си, а дори и да забравят за момент, че са възрастни\", казва Стан. По думите му новата му книга съдържа много експерименти, но не била експеримент за него. \"Тя е свързана с една моя огромна страст от детството, а именно това да правя всевъзможни опити, вдъхновени от науката и от невероятните явления в заобикалящия ни свят\", обяснява. Премиерата на книгата ще е 12 ч. на 1 юни на сцената на Мраморно фоайе в НДК, където Стан ще демонстрира на живо част от експериментите в книгата. Събитието се провежда в рамките на Софийския международен литературен фестивал за деца и младежи.", "date": "2019.05.31", "title": "Влогърът Стан издаде нова книга"}
{"url": "https://www.dnevnik.bg/evropa/2019/05/31/3913810_varufakis_moje_da_e_drugiiat_koshmar_za_cipras_na/", "text": "Бившият гръцки финансов министър Янис Варуфакис не прескочи бариерата от три процента на изборите за европарламента  в Германия, където се опитваше  да спечели място, и постигна скромен  резултат . В Гърция обаче неговият Европейски фронт за реалистично неподчинение (MeRA25), част от движението, създадено от него в редица страни членки, бе на косъм да прескочи прага и според първоначалната информация дори за малко го направи, но накрая на му достигна една стотна от пункта - взе 2.99% от вота. При този резултат партията ще се включи в предсрочните избори, свикани от премиера Алексис Ципрас след поражението на европейските. Загубата от консервативната \"Нова демокрация\" на Кирякос Мицотакис подтикна Ципрас да обяви, че националният вот ще се състои преди есента (когато изминават четири години от последния). Вероятно датата ще е 7 юли, но потвърждението предстои след местните избори в неделя. На пресконференция в Атина Варуфакис обясни как вижда проблемите на Гърция, но и резултатите от изборите в последните. Министърът,  тръгнал си от кабинета след резултатите  от референдума за спасителната програма на страната през 2015 г. тогава бе обявил, че, изглежда, е нежелан на масата на преговорите. \"Сириза\" е като \"четвърти спасителен пакет\" Варуфакис нападна Ципрас заради политиката му. По време на последния кабинет, от който той не беше част, Гърция излезе от спасителната програма. Според него обаче страната върви към нов меморандум, \"увеличавайки бедността на националната икономика\", а \"Нова демокрация\" се подготвя \"да разпродаде Гърция да печалбарите\", след като спечели. Според гръцкия в. \"Етно\" той определя партията си като \"магнит реалистична надежда, липсвал през последните четири години\". С нейната поява на гръцката политическа сцена обаче лява алтернатива на \"Сириза\" вероятно ще затрудни още повече Ципрас - проучванията вече го определят като втори след партията на Мицотакис. Малко геополитика Левият политик, станал известен с нестандартния си стил, този път не обърна внимание само на икономическата и на финансовата политика. \"Смятам, че влиянието, което имаше Преспанският договор върху резултата, беше маргинално,\" каза той, цитиран от агенция МИА. Определи го обаче и като \"важен въпрос, който подели народа и партиите\", но същевременно имаше и положителни елементи. Обясни позицията както на гръцката, така и на паневропейската си партия за термините \"македонски език\" и \"македонски народ\", спорни в Гърция. \"Нямам право да кажа на друг как да се чувства или как се нарича езикът му\", каза той. Обеща да премахне \"до степента, до която (партията му) може\", задълженията на министерствата да пренапишат учебниците по история, заложени в договора. Голямата заплаха за Гърция на север не е Северна Македония (чието име \"съответства\" на географските и исторически дадености в региона), а \"албанците и то не днешната Албания, а потенциална велика Албания\", която дори би могла да \"спои Косово, Албания и Тетово, в случай че Северна Македония се разпадне\". Това по думите му е \"най-големият подарък за Ердоган и за турската политика.\"", "date": "2019.05.31", "title": "Варуфакис може да е другият кошмар за Ципрас на изборите"}
{"url": "https://www.dnevnik.bg/sport/2019/05/31/3906936_shte_uspee_li_voleibolniiat_profesor_prandi_da_ukroti/", "text": "Нашият отбор е като италианска фамилия, в която отношенията понякога са сложни, но всичко се решава вътре. Това заяви преди близо две години предишният селекционер Пламен Константинов за мъжкия национален отбор по волейбол. Сега съставът поема по нов път, вече воден от  Силвано Пранди . Опитният италиански специалист застава начело на отбора с идеята да го върне на пътя на успехите. Така, както го направи преди десет години, когато на Евро 2009 в Турция изведе българския отбор до последните му медали от голямо първенство. Изпитанията пред Професора, както е наричан Пранди, са много. Голямата цел за този сезон е класирането за олимпийските игри в Токио 2020, а второто приключение на италианеца с България започва тази вечер от аржентинския град Мендоса, където националите се изправят срещу Канада в първия си двубой от Лигата на нациите. Волейболният отбор отстъпи позиции в последните години и изостана от водещите сили. Въпреки това е добър знак, че националите вярват в това, че Пранди е човекът, който може да ги поведе. Да слушаш Професора Изказването на Константинов за \"италианската фамилия\" далеч не беше просто хвърляне на думи във въздуха. В последните години по различни причини българският отбор не можеше да използва пълноценно всичките си водещи волейболисти. Голямата звезда Матей Казийски се оттегли през 2012 г., недоволен от начина на управление на федерацията. Оттогава всяко лято темата за евентуалното му връщане в националния отбор изплува по-скоро за да се припомни, че я има, без да е подплатена с действителни аргументи. Отделно и други състезатели се оказват недостатъчно мотивирани да играят за националния отбор или пък се отказват заради противоречия със селекционера (който и да е той). Само при Константинов имаше няколко подобни случая -  официално оповестени  или недоизказани и останали обвити от слухове. Сега за първи път от доста време членовете на \"фамилията\" изглеждат единни и открито говорят с възхищение за своя професор. Някои от водещите фигури в отбора като Теодор Салпаров и Николай Николов поставиха Пранди на пиедестал. \"През 2009 и 2010 година със Силвано Пранди играехме най-грамотния си волейбол. Отборът беше във всички ранглисти, не само на сервис и атака, но и на блок и защита. В негово лице дойде треньор, който промени мисленето на състава. През 2009 бяхме най-готови да станем европейски шампиони, ако бяхме прескочили Полша. Тогава тимът ни играеше като водещ и топ отбор в света\", каза Салпаров при началото на подготовката по-рано този месец. \"За мен Пранди е голям авторитет и сериозен човек, който е доказал, че може да създава атмосфера, защото знаете нашите български черти. В началото сме окей, а после започваме да се разделяме на групички. Той съумява да обединява отбора. А когато един отбор вярва в треньора си, ще има тактическа дисциплина. За мен той може да може да обедини и 14, и 20 характера едновременно\", добави либерото. Центърът Николов смята, че Пранди може да внесе спокойствие и увереност. Той също погледна назад и оцени предишния си опит от работата с италианеца. \"През 2010 година, когато работех с Пранди, при мен се получи най-голямата трансформация в положителна насока. От него научих няколко прости неща, които оказаха страхотен ефект върху мен на игрището. Бях спокоен и уверен, знаех как да изпълня компонентите и кога, защото той даваше много точни указания. Това е важно не само за младите, но и за опитните състезатели\", обясни блокировачът. Обратно на пътя През 2009 г. Пранди постигна голям успех с българския отбор. Тогава съставът израсна на всички елементи, а успоредно с това се откроиха нови имена. Безспорно голямата поява беше на центъра Виктор Йосифов, който десетилетие по-късно е капитан на отбора. Разликата с онова време е, че тогава все още имаше приемственост от състава, спечелил бронзовите медали от световното през 2006 г., докато сега Пранди тръгва от различна позиция и трябва да опита да върне духа и волята за победа. Мачовете в Лигата на нациите идват като добра възможност за подготовка по пътя към голямата цел - квалификацията за олимпийските игри във Варна през август. Селекционерът подчерта, че в комерсиалния турнир ще се търси добро представяне и независимо от състава задачата е да се покаже, че българският отбор е силен. \"Това, че имаме няколко млади момчета в състава, е съвсем естествено. Трябва да знаете, че те все пак не са случайни играчи, имат вече своята роля както в клубните си първенства, така и в националния отбор. Това е напълно естествен процес - някои играчи да получават почивка, а на тяхно място да влизат младите. Фактически ние нямаме хора, които просто пътуват с нас, без да разчитаме на тях\", каза Пранди при заминаването за Аржентина. Изпитанията започват довечера, а италианецът няма много време за големи промени и изпитания до олимпийската квалификация.", "date": "2019.05.31", "title": "Ще успее ли волейболният професор да укроти и поведе \"италианската фамилия\""}
{"url": "https://www.dnevnik.bg/bulgaria/2019/05/31/3912697_pod_barierata_za_evroparlamenta_-_nadmoshtie_na/", "text": "Най-малко гласове на европейските избори е получила коалицията \"Възход\" на малки десни партии - 1855, или 0.09 на сто. Най-близо до бариерата е \"Воля\" на Веселин Марешки - 70 830, или 3.62 %. Веднага след това по резултат се нареди Десислава Иванчева – бившият кмет на \"Младост\", издигната като независим кандидат от инициативен комитет - 30 310 гласа, или 1.55%. Следва я Минчо Христов – независим кандидат, който беше народен представител от \"Атака\". Резултатът на Христов - 22 992, или 1.18%, е по-добър от този на бившата му партия \"Атака\". Формацията на Волен Сидеров, която участва в управляващата коалиция като член на по-малкото обединение на Патриотите, взима 20 906 гласа, или 1.07%. Малко по-убедително са се представили партньорите от Националния фронт за спасение на България, участвали като \"Патриоти за Валери Симеонов\" - 22 421 гласа, или 1,15%. И \"Атака\", и НФСБ са много под показаното от ВМРО - третия участник в патриотичната коалиция в изпълнителната власт. ВМРО вкара двама депутати в европарламента. Другите успели са ГЕРБ с шестима, БСП - петима, ДПС - трима, и \"Демократична България\" с един. Общо 27 партии, коалиции и независими кандидати се явиха на изборите на 26 май. Битката за първите места бе изключтелно любопитна, но не по-малко интересни са кандидатите, които не успяха да се преборят за места в европарламента. И сам воинът е воин Голямата изненада на тези избори бе кандидатурата на Десислава Иванчева, издигната от инициативен комитет \"Непослушните\". Иванчева успя да събере повече гласове за себе си от коалиционния партньор Валери Симеонов например. При това – почти без никаква кампания, водена предимно онлайн в социалните мрежи и от дома си, където е под стража. Иванчева успя да събере 1.55% от гласовете, а кампанията й  бе финансирана с дарения . Подкрепата за нея се увеличи след присъдата, която специализираният съд прочете –  20 г. затвор за поискан подкуп  от инвеститора Александър Ваклин. Усещането за несправедливост след показния арест в центъра на София година по-рано се трансформира в гласове срещу съдебната система, която наказа Иванчева при съмнителни обстоятелства. Самата тя коментира след вота, че нейният резултат е шамар за големите политически сили, и даде заявка, че ще се кандидатира отново на следващите избори. Протестният вот, който според социолозите събира тя, я извежда пред НФСБ (1.15%) и \"Атака\" (1.07%). Самостоятелно като независим кандидат се яви и друг отделил се – Минчо Христов, който беше народен представител от \"Атака\" в 40-ото Народно събрание. Минчо Христов е преподавател в Техническия университет, магистър по история от Хаванския университет, специализирал е в университета на Сао Пауло и Колумбийския университет, бил е гостуващ изследовател в Института за изследване на сигурността в ЕС, автор на научни публикации и книги. Бил е и зам.-председател на Комисията за борба с корупцията. Сам той успя да спечели подкрепата на 22 992 души, а на \"Атака\" се довериха 20 906 души. Икономическият съветник на президента на КТ \"Подкрепа\" Ваня Григорова се яви самостоятелно. В началото на кампанията тя бе категорична, че водещите политически сили у нас са направили всичко възможно да отвратят избирателите на евровота. На финала - тя се оказа с 9320, или 0.48 на сто от гласовете на избирателите. Ваня Григорова е следвана от бившия министър на отбраната Николай Ненчев - също явил се самостоятелно на изборите за евродепутати. Той получи подкрепата на 4222 души, или 0.22% от избирателите. Христо Симеонов, който представи себе си като учител и администратор с почти 30 г. опит, успя да се пребори за 3548, или 0.18 на сто от гласовете на избирателите, следван от Венислава Атанасова с 2925 гласа (0.15%). С най-висок резултат под изборната бариера е \"Воля\" на Веселин Марешки, но която социолозите до последно даваха реални шансове за евродепутат. Партията е взела 70 830 гласа. На последните парламентарни избори \"Воля\" влезе в парламента с малко над 145 хил. гласа. \"Патриоти за Валери Симеонов\" (НФСБ и Средна европейска класа) се явиха на изборите отделно от ВМРО и получиха едва 1.15% подкрепа – 22 421 души са гласували за коалиционния партньор в правителството. Водачът на листата Симеонов упражни правото си на вот по традиционния начин – с хартиена бюлетина. \"Ръката ми да изсъхне, ако гласувам машинно\", каза в неделя патриотът и заяви, че машинното гласуване е излишно харчене на държавни пари. Разцеплението сред патриотите се оказа в полза на ВМРО, които успяха да вкарат двама депутати – Ангел Джамбазки и Андрей Слабаков. Най-слаби резултати на вота регистрират формациите \"Възход\" (обединение от 10 формации, включително партиите с някогашни лидери Евгений Бакърджиев, Стефан Софиянски и Мария Капон) - 0.09%, или 1855 гласа, и \"Българско национално обединение (с водач на листата Евгения Банева - също с предизборна кампания от ареста) - с 2370 гласа - 0.12%. Водената от Костадин Костадинов партия \"Възраждане\", която на последните парламентарни избори единствена прескочи 1-процентната бариера, даваща право на държавна субсидия, запазва резултата си с получени 20 319 гласа и 1.04%. Под бариерата се наредиха още Път на младите (НДСВ и Новото време), които получиха 21 315 гласа, или 1.09% от вота на избирателите. \"Движение 21\" на Татяна Дончева успя да отмъкне едва 0.21%, или 4141 от гласовете за червените. Коалиция за България (АБВ) на Георги Първанов и Румен Петков също не успяха да прескочат бариерата, но получиха 16 759 гласа, или 0.86% от гласовете на избирателите. Партия ДОСТ на отделилия се от ДПС Лютви Местан се пребори за 3130 гласа, или 0.36% от гласовете на избирателите. ДПС получиха общо 323 510 гласа и успяха да се преборят за трима депутати в Европейския парламент. За сравнение, на последните парламентари избори партията на Местан получи 100 479 гласа, а сега - значително по-малко. Партиите Българско национално обединение и Пряка демокрация не успяха да генерират сериозен вот въпреки гръмките имена. Те получиха по 0.12% подкрепа - съответно 2370 и 2425 гласа. Ако \"Не подкрепям никого\" беше партия, щеше са събере 61 029 гласа и да се нареди малко след \"Воля\" - на 7-мо място.", "date": "2019.05.31", "title": "Под бариерата за европарламента - надмощие на независимите"}
{"url": "https://www.dnevnik.bg/sport/2019/05/31/3914131_toronto_rapturs_nadvi_goldun_steit_v_purviia_mach_ot/", "text": "\"Торонто раптърс\" използва домакинското си предимство и спечели първата среща от финалната серия в Националната баскетболна асоциация (НБА). Канадският тим надделя над актуалния шампион \"Голдън стейт уориърс\" в своята \"Скотиабанк арена\" със 118:109. Състезателите на треньора Ник Нърс направиха много силен мач, в който изоставаха само в три случая, при това с две точки. \"Раптърс\" имаха по-добри показатели от \"воините\" в редовния сезон и затова получиха право да приемат първите два мача от серията в Канада. Най-големият аванс в срещата достигна 12 точки за \"Торонто\". Домакините загубиха само в третата четвърт, а във всички други периоди беше напред в резултата. \"Торонто\" е  дебютант във финалите на НБА , но не показа никакво притеснение срещу далеч по-опитния си съперник. За \"Голдън стейт\" това е  пети финал поред , като тимът спечели четири титли. Много силен мач направи тежкото крило на \"Торонто\" Паскал Сиякам, който завърши с 32 точки. Камерунецът реализира 14 от 17-те си стрелби от игра и беше безпогрешен при двете си заставания на наказателната линия. Сиякам добави още пет асистенции и осем борби. Звездата на тима Кауай Ленърд завърши с 23 точки, като защитата на \"Голдън стейт\" успя да го ограничи. През цялото време Ленърд беше пазен от Дреймънд Грийн и Андре Игуодала. Той беше точен само пет пъти при 14 стрелби, но реализира 10 от 12 пъти от наказателната линия. Ленърд се отчете с пет асистенции и осем борби в двубоя. Силен мач направи и ветеранът Марк Гасол с 20 точки и седем борби. За \"Голдън стейт\" най-резултатен беше Стеф Къри с 34 точки, пет асистенции и пет борби. Лидерът на \"воините\" нямаше много добър ден в стрелбата, като завърши под 50% (8 от 18). Къри вкара при всичките си 14 заставания на наказателната линия. Клей Томпсън добави 21 точки, а Дреймънд Грийн завърши с \"трипъл-дабъл\" - 10 точки, 10 борби и 10 асистенции. Вторият мач от серията е в неделя срещу понеделник, отново в Канада.", "date": "2019.05.31", "title": "\"Торонто раптърс\" надви \"Голдън стейт\" в първия мач от финалите в НБА (видео)"}
{"url": "https://www.dnevnik.bg/evropa/2019/05/31/3914135_trump_obiavi_5-procentno_mito_za_stokite_ot_meksiko/", "text": "Американският президент Доналд Тръмп заяви, че на 10 юни ще наложи 5-процентно мито върху всички стоки, идващи от Мексико, предаде \"Ройтерс\". \"Митническите тарифи постепенно ще се увеличават, докато проблемът с нелегалната имиграция не бъде разрешен\", написа Тръмп в \"Туитър\". В изявление на Белия дом Тръмп каза, че митническите тарифи ще се увеличат до 10% на 1 юли, 15% на 1 август, 20% на 1 септември и до 25% на 1 октомври. \"Пасивното сътрудничество на Мексико, позволяващо това масово нахлуване, представлява извънредно положение и изключителна заплаха за националната сигурност и икономиката на САЩ. Мексико има много силни закони за имиграцията и може лесно да спре нелегалния приток на мигранти, включително връщайки ги в държавите им по произход\", каза Тръмп в изявлението. Президентът обяви мярката, след като по-рано вчера каза пред журналисти, че планира \"голямо изявление\", което ще е най-голямото досега по въпроса за границата, предаде \"Асошиейтед прес\", цитирана от БТА. Тръмп обвинява мексиканското правителство, че не прави достатъчно, за да овладее притока от централноамерикански мигранти, които търсят в САЩ убежище от държави като Салвадор, Хондурас, Гватемала.", "date": "2019.05.31", "title": "Тръмп обяви 5-процентно мито за стоките от Мексико заради нелегалната имиграция"}
{"url": "https://www.dnevnik.bg/bulgaria/2019/05/31/3914138_porojanov_triabvashe_da_si_trugne_otdavna_smiata/", "text": "Румен Порожанов, който  подаде оставка  заради скандала с къщите за гости и  проверките на прокуратурата , трябваше да си тръгне отдавна, но сега няма кой да го накаже. Това заяви бившият земеделски министър Мехмед Дикме в ефира на Би Ти Ви. Той коментира  обявената за нищожна от съда  методика за определяне на санкциите след плащане по проекти по Програмата за развитие на селските райони (ПРСР) 2007 – 2013 г., заради което санкциите за нарушителите ще бъдат поети от данъкоплатците. \"Чрез това решение съдът само я отменя, а не задължава да се връщат пари. Ако на някого са удържани пари, той може да поиска чрез съда да му бъдат върнати, но за собствена сметка\", заяви Дикме. В част от посочения период, в който е приета методиката, Румен Порожанов е бил изпълнителен директор на Държавен фонд \"Земеделие\" (от март 2011 до август 2013 г., а после от ноември 2014 г. до февруари 2017 г.). \"Човекът, който е приложил тази методика, е бил или изключително некомпетентен, или си е повярвал, че може да изземва функциите на редица институции. Правилата не се определят от изпълнителния директор, а от министъра, след като е съгласувано с браншовите организации. Всички проекти трябва да се проверяват по един и същ начин, но виждаме, че това не е направено\", отбеляза Мехмед Дикме. На 29 май съдът окончателно обяви за нищожна методиката. На практика с решението си ВАС казва, че санкции за милиони за нарушенията с къщите за гости, както и много други нарушения по програмата трябва да бъдат покрити от данъкоплатците. Методиката е утвърдена от изпълнителния директор на ДФ \"Земеделие\", който според ВАС не е имал делегирани права да приеме подобен акт. От решението се разбира, че всички установени нарушители по програмата ще имат срок от една година да си поискат парите от държавата. Това ще могат да направят и тези, чиито глоби са потвърдени окончателно от съда.", "date": "2019.05.31", "title": "Порожанов трябваше да си тръгне отдавна, смята Мехмед Дикме"}
{"url": "https://www.dnevnik.bg/evropa/2019/05/31/3914139_ungarskata_policiia_arestuva_kapitana_na_korabcheto/", "text": "Унгарската полиция съобщи късно снощи на сайта си, че е задържан капитанът на корабчето, което се удари в сряда вечерта с по-голям катер за разходки в река Дунав в центъра Будапеща и най-малко седем южнокорейски  туристи загинаха , предаде \"Ройтерс\". Капитанът е 64-годишен украински гражданин от Одеса. Той е обвинен в безразсъдно поведение в речния трафик, довело до човешки жертви. На борда на преобърналото се корабче е имало 33 туристи от Южна Корея и двама души екипаж. Освен седемте загинали 21 се водят изчезнали, а други седем са били спасени. /БТА", "date": "2019.05.31", "title": "Унгарската полиция арестува капитана на корабчето, при чието потъване загинаха хора"}
{"url": "https://www.dnevnik.bg/evropa/2019/05/31/3914141_hurvatiia_napravi_purva_stupka_kum_vkljuchvane_v/", "text": "Хърватският министър на финансите Зравко Марич и управителят на централната банка на страната Борис Вуйчич поискаха Хърватия да се включи към Единния надзорен механизъм на Европейската централна банка, което представлява първа стъпка към влизане на държавата в еврозоната, съобщи МИА. Загребският вестник \"Вечерни лист\" посочва, че съгласно процедурата замяната на хърватската куна с еврото би могла да се случи след пет години. Членството в Единния надзорен механизъм на ЕЦБ е задължително за всички членки на еврозоната, докато другите страни от ЕС могат доброволно да се присъединят. Това е една от последните стъпки, които Хърватия предприема преди официалната молба за въвеждане на еврото, посочва вестникът, добавяйки, че евентуалната замяна на националната валута с европейската през 2024 г. би съвпаднала с 30-годишнината от въвеждането на хърватската куна. /БТА", "date": "2019.05.31", "title": "Хърватия направи първа стъпка към включване в еврозоната"}
{"url": "https://www.dnevnik.bg/bulgaria/2019/05/31/3914143_kratki_novini_v_10_oblasti_e_obiaven_jult_kod_za_valeji/", "text": "Момче на 15 години е загинало при катастрофа на бул. \"Цар Борис III\" в София. Това съобщиха от пресцентъра на МВР. Инцидентът е станал малко след 17 ч. в района на кръстовището на бул. \"Цар Борис Трети\" и ул. \"Нишава\". По първоначални данни лек автомобил е ударил 15-годишно момче, което е починало на място. Заради инцидента са променени маршрутите на трамваи с номера 4 и 5, съобщиха от Столична община. Кметът на Божурище остава в ареста Специализираният наказателен съд определи мярка за неотклонение \"задържане под стража\" за кмета на община \"Божурище\" Георги Димов, съобщи институцията. Съдът прие, че е налице обосновано предположение той да е извършил престъплението, за което е обвинен. Освен това, заеманата от него длъжност, предполага възможността да извърши ново престъпление, с което да попречи на разкриването на обективната истина по делото.", "date": "2019.05.31", "title": "Кратки новини: Кметът на Божурище остава в ареста"}
{"url": "https://www.dnevnik.bg/bulgaria/2019/05/31/3913882_kazanluk_stava_stolica_na_rozeto_za_deveti_put/", "text": "Казанлък става столица на виното розе за девети път от 31 май до 2 юни. Тогава ще се проведе традиционното \"Розе Уайн Експо\", в което тази година участват над 50 утвърдени и нови изби от България и бутиковата френска винарна Lavaud от Бержерак. Фестивалът на розето съвпада с кулминацията на тържествата за празника на розата в Казанлък - шествието в неделя. Той събира на едно място производители, търговци и купувачи, като в същото време комисия от експерти класира и най-добрите вина за съответната година. И тази година ще бъдат отличени най-добрите розета, като победителите ще бъдат обявени в събота сутринта, когато \"Розе Уайн Експо\" отваря врати за широката публика. Целият ден днес е посветен на дегустациите на претендентите, като председател на журито, което ще определи призьорите, е ръководителят на катедра \"Технология на виното и пивото\" в Университета по хранителни технологии - Пловдив, д-р инж. Христо Спасов. Членове на журито са председателят на Асоциацията на сомелиерите в България и Българската асоциация на професионалните сомелиери Михаил Марковски, дегустаторът и сомелиер с 30-годишен опит Коста Канариев, виненият консултант и член на дегустационните панели на списание \"Дивино\" Вили Гълъбова и винените експерти и издатели на Каталог на българското вино КА&ТА Катя Йончева и Цвета Тановска. \"Розе Уайн Експо\" се провежда в сградата на читалище \"Искра\" в Казанлък. Освен розета на него могат да се опитат и купят бяло и червено вино, малиново вино и вино от арония и медовина. В двора на читалището ще има дегустации и щандове за продажба на лимончело, сангрия, уиски от бутикови дестилерии, джин и дори пури. Входът за единствения на Балканите форум за розови вина е безплатен, като на място могат да се опитат и закупят всички изложени вина.", "date": "2019.05.31", "title": "Казанлък става столица на розето за девети път"}
{"url": "https://www.dnevnik.bg/photos/2019/05/31/3907610_fotogaleriia_dobre_doshli_v_detstvoto/", "text": "Музеят \"Автомобилите на социализма\" в Пещера, който се помещава в бившото кино на града, представя развитието на социалистическото автомобилостроене от 9 септември 1944 г. до 10 ноември 1989 г. Посланието, с което посреща гостите си, е \"Добре дошли в детството\". В момента има изложени 23 автомобила.", "date": "2019.05.31", "title": "Фотогалерия: \"Добре дошли в детството\""}
{"url": "https://www.dnevnik.bg/evropa/2019/05/31/3914145_vicepremierut_na_italiia_specheli_partien_vot_na/", "text": "Вицепремиерът и лидер на италианското антисистемно Движение \"Пет звезди\" Луиджи ди Майо убедително спечели  вот на доверие  и остава начело на формацията след слабото й представяне на европейските избори, предаде \"Ройтерс\". Ди Майо бе подкрепен от 80 процента от 56 127-те членове на движението, които гласуваха в онлайн платформата \"Русо\" на движението, съобщи формацията в блога си. 32-годишният Ди Майо поиска вот на доверие, след като Движение \"Пет звезди\" получи едва 17 процента от гласовете в неделните избори за Европейски парламент,  двойно по-малко от коалиционния си партньор , крайнодясната \"Лига\", което предизвика вътрешни нападки към партийното ръководство. Междувременно съд в Генуа намери за виновен младши министър от \"Лига\" по обвинение в злоупотреба с обществени средства. Заместник-министърът на транспорта Едоардо Рикси бе осъден на затвор за срок от три години и пет месеца. Той бе подсъдим заедно с още 21 настоящи и бивши общински съветници от северозападната област Лигурия. Обвиненията бяха за незаконно осребряване на разходи за частни посещения в ресторанти и пътешествия през периода 2010 - 2012 г. Според прокуратурата Рикси неправомерно е одобрявал разходите на своите подчинени. Той твърди, че не е извършил нищо нередно и заяви, че ще обжалва. От \"Пет звезди\" казаха, че ако бъде осъден, Рикси трябва да подаде оставка. През седмицата представители на \"Лига\" настояваха, че той трябва да запази поста си. Все пак след обявяването на присъдата Рикси подаде оставка пред вицепремиера  Матео Салвини , който е лидер на \"Лига\". \"Ройтерс\" отбеляза необичайния факт, че заместник-министърът подава оставка не пред премиера Джузепе Конте, а пред партийния си шеф Салвини. Очаква се Рикси да запази мястото си на член на долната камара на италианския парламент. /БТА", "date": "2019.05.31", "title": "Вицепремиерът на Италия спечели партиен вот на доверие след лошия резултат на изборите"}
{"url": "https://www.dnevnik.bg/razvlechenie/2019/05/31/3911221_kak_chernobil_razbi_dozimetura_na_imdb/", "text": "За родените в годината на аварията като мен \"Чернобил\" е нарицателно - мистериозен ужас, за който мнозинството от родителите ни, а и не само те, не знаят, a може би и не искат да влизат в детайли. От дете помня как всички с някаква насмешка повтаряха, а и продължават да си припомнят с наближаването на април и май всяка година как властите са ги успокоявали, че е безопасно да ядат марули на Гергьовден. Гледала съм множество снимки на фотографи и туристи, осмелили се да обиколят \"мъртвия град\" Припят, и винаги ме е озадачавало как всичко изглежда сякаш е било пометено за секунди - сякаш някаква вълна е минала и е отнесла хората, но е оставила техните следи там като огромен предупредителен знак за човешкото измерение на трагедията. Знам, че районът е отцепен от десетилетия, че мястото на инцидента лежи под бетонен саркофаг, но никога не съм си давала сметка какво е коствало всичко това. Ужас, който е реалност Минисериалът от пет части на Sky Atlantics, копродуциран от HBO, \"Чернобил\" стреля директно в проблематичната тема още със заглавието си, но едва когато се изправиш пред първи епизод, разбираш, че гледаш нещо много повече. Не е документалистика, а доку-драма, която няма претенция да отразява педантично реалните събития и хора, но улавя основните персонажи, както и минорните нюанси на историята. От онези, заради които след всеки епизод гледаш надписите в лек ступор и сякаш започваш да усещаш радиацията вътре в себе си под формата на разяждащи въпросителни и тъга по човешката природа. Защото не гледаш просто нечия фантазия в жанра хорър, а гледаш драматизация на истински хорър. Ужас, който е реалност. Още след първите три епизода   поредицата зае челното място в топ 250 на IMDb за телевизионни продукции и се превърна в най-високо оцененото заглавие на HBO във филмовата база данни с рейтинг 9,7 и над 820 ревюта от потребители към момента на публикуване на този текст. Зад един такъв успех не стои случаен екип. Сценарият е на Крейг Мазин (\"Снежанка и ловецът\", \"Големият ергенски запой\"), който е и изпълнителен продуцент заедно с Каролин Щраус (\"Игра на тронове\") и Джейн Федърстоун (Broadchurch). Режисьор е Йохан Рен (\"В обувките на Сатаната\"). Главните роли също са поверени в сигурни ръце, които съвсем заслужено биха могли да получат \"Еми\" или \"Златен глобус\" за превъплъщенията си в \"Чернобил\". Джаред Харис е в ролята на академик Валерий Легасов - видния съветски ядрен физик, който като част от екипа за спешно реагиране, е един от първите, които си дават сметка за мащаба на бедствието. Стелан Скарсгард играе съветския вицепремиер Борис Щербина, назначен от Кремъл да ръководи правителствената комисия за Чернобил, сформирана часове след инцидента. Емили Уотсън е Улaна Kомюк - съветски ядрен физик, която трябва да разбере как точно се е случил инцидентът. \"Каква е цената на лъжите? Не е в това, че ще ги объркаме за истина. Истинската опасност е, че ако чуем достатъчно лъжи, тогава не можем да разпознаем никоя истина. Какво можем да сторим тогава?\" С тези думи на героя на Харис - академик Легасов, започват първите минути от сериала, който ни пренася точно две години и една минута след взрива. Мигове преди той да се самоубие. В подкаст на HBO, озаглавен с часа на експлозията на ядрения реактор \"1:23:45\", създателят на поредицата Крейг Мазин обяснява, че именно \"цената на лъжите\" е и лайтмотивът на \"Чернобил\". Сценаристът разказва, че е бил на 15 години, когато чува за инцидента, и помни само как това е било голяма новина и че светът е изглеждал разтревожен. Заради факта, че Съветският съюз се е опитал да прикрие реалните размери на катастрофата, Западът, а всъщност не само той, не е разбрал колко човешки животи са били жертвани за минимализирането на последиците от катастрофата, нито пък колко много пластове има историята. \"Експлозията е била само началото на поредица от събития, които изглеждат невъобразими и трудни за вярване\", казва той. В ревюто си за The Moscow Times Дженифър Еримеева пише, че \"Чернобил\" се гледа трудно не само заради стряскащите факти и нагледните картини от историята, които пресъздава, но и заради всички човешки теми, който Мазин успява да вплете в майсторския си сценарий. \"Той и екипът му са си написали домашното, вникнали са в историята, науката и дори в тик-така на \"Чернобил\", както и в сведения от първа ръка от книгата на Нобеловия лауреат Светлана Алексиевич \"Чернобилска молитва\". Да гледаш сериала е бърз курс по ядрена физика, но по-важното - провокира размисли за значението на истината и естеството на саможертвата\", пише тя. Макар всички - и зрителите, и критиката - да оценят високо качествата на сериала откъм съспенс, драматизъм, декори, униформи и герои, съществуват мнозина, които не могат да преглътнат акцента. Нито един от героите в \"Чернобил\" не прави дори бегъл опит за руски акцент. Сценаристът и копродуцент Мазел казва, че решението за това е било взето на много ранен етап. Екипът решил, че клишираният акцент може лесно да се превърне в комичен елемент. Обмисляли дали да нямат хора с лек източноевропейски акцент, който да не е силен, но да е забележим. \"Онова, което бързо разбрахме, бе, че така актьорите играят акценти. Те не играеха, а имитираха акценти и по този начин изгубвахме всичко онова, което харесвахме в тях.\" Vulture пък отбелязва в ревюто си, че сериалът освен всички факти, които драматизира, дава и няколко ценни урока - \"някои са медицински, показвайки какво прави радиацията с тялото и околната среда, други са философски и засядат в гърлото, напомняйки ни, че няма катастрофа, която да не може да се влоши заради човешката дребнавост\". Изданието описва факта, че зрителят е принуден да гледа по един нов епизод всеки следващ понеделник в рамките на пет седмици, като: \"Апокалипсис на разсрочено плащане,  който може да се окаже твърде много, твърде реален и твърде суров - като доброволно поглъщане на гигантско и невъобразимо сурово хапче седмично, макар да знаеш, че е полезно за теб\". В първото си ревю за \"Чернобил\" след излъчването на пилотния епизод \"Гардиън\" пък прави странен и малко наивен коментар за качествата на сериала, определяйки като \"лош знак\" повечето въпроси, отколкото отговори, които сериалът задава в първия си епизод. \"Като например не са ли се страхували жителите от подобна гледка (особеното сияние над пожара в ядрената централа, което наблюдават жителите на Припят в първи епизод - бел. авт.)? Защо не бягат в опит да се спасят, както ние бихме сторили? Сигурна съм, че има нещо общо с успокоението, пропагандата от комунистическата ера и добре тренирана, нелюбопитна нагласа, но сценаристите трябва да нахвърлят тези неща поне малко, ако искат зрителите да бъдат въвлечени, вместо директно да бъдат объркани от тяхната история\", пише Луси Менган на 7 май. На 29 май нейна колежка в изданието, Ребека Никълсън, е вече на съвсем друго мнение за сериала: \"Чернобил\" е майсторска телевизия, колкото смайваща, толкова и сковаваща, но и неумолима в ужасното си напрежение, отказвайки да те пусне дори за секунда.\" Тя допълва: \"Чернобил\" е филм за катастрофа, шпионски филм, хорър филм, политически трилър и човешка драма и умело жонглира във всеки от тях.\"", "date": "2019.05.31", "title": "Как \"Чернобил\" разби дозиметъра* на IMDb"}
{"url": "https://www.dnevnik.bg/bulgaria/2019/05/31/3914146_arestite_v_plovdiv_bili_po_sluchai_shoden_s_tozi_na/", "text": "При вчерашната  операция на специализираната прокуратура  са задържани кметът на район \"Северен\" в Пловдив Ральо Ралев и други, случаят е сходен с този в \"Младост\". Това каза заместник главният прокурор Иван Гешев в сутрешния блок на БНТ в интервю на живо от кабинета му. Той поясни, че в случая в Пловдив не става въпрос за взимане на пари по този \"балъшки\" начин като при \"Младост\", а нещата били по-качествено отработени. По-късно през деня се разбра, че на Ралев са повдигнато обвинение за търговия с влияние. Повече подробности по случая ще бъдат оповестени, когато интересите на разследването позволяват това да се случи, обясни Гешев. \"Ако правя паралел със случая \"Младост\", прокуратурата беше максимално открита. В случая \"Младост\" се наложи да бъдем на 100% открити и да представим на обществото всичко, с което разполагаме. По една или друга причина цялото дело е в медиите. Оказва се, че хората, които професионално ги интересува това нещо, са го прочели, направили са си анализ как да не допускат грешки и са взели мерки да затруднят прокуратурата максимално, включително и службите за сигурност. Засега не им се получава\", коментира Гешев.  Във всеки общински град има криминални авторитети, които са свързани по някакъв начин с местната власт, включително и магистратската, заяви Иван Гешев и допълни, че разкритията на подобни случаи се увеличават. За спецакцията на прокуратурата в Монтана, където бяха задържани 15 души, Иван Гешев каза, че се проверява и връзка с емблематичен по думите му случай за измама на стойност 500 хил. лв. на \"Кауфланд\" в града. Той допълни, че групата на Мартин Антов, свързан с делото \"Килърите 2\", се е занимавала и с наркоразпространение и изнудване. Самият Антов е привлечен по обвинение, че е ръководил организирана престъпна група. По случая с  арестувания кмет, зам.-кмет на район \"Божурище\"  и началник-отдел той обяви, че към документите по казуса тази сутрин е приложен и доклад на държавната финансова инспекция, която тъкмо е приключила проверка в общината, при която е установила множество нарушения. Днес прокуратурата ще поиска мярка \"задържане под стража\" за Георги Димов.", "date": "2019.05.31", "title": "Арестите в Пловдив били по случай, сходен с този на Иванчева, обяви Иван Гешев"}
{"url": "https://www.dnevnik.bg/zelen/2019/05/31/3914032_kakvi_sa_polzite_ot_natura_2000_shte_obsujdat_grajdani/", "text": "Клубът на пътешественика продължава своите събитие от рубриката \"ЕКО Бюлетин\", като днес събитието е посветено на връзката между опазването на най-редките видове и просперитета на хората. От 7 вечерта (виж събитието във фейсбук  тук ) Елена Стоева от Зелени Балкани ще представи с 10 примера за връзката между опазената природа и по-устойчивия бизнес на местните хора. Елена Стоева е ръководител на проект \"Натура 2000 в България – Нови хоризонти\" на сдружението \"Зелени Балкани\". Събитието днес ще бъде подкрепено както от този проект, финансиран по европейската програма Лайф, така и от международния проект с 5 партньора на Асоциацията на парковете в България, който под заглавието \"Бъдещи природозащитници\" образова млади хора, искащи да се реализират като професионалисти по управление, изследване и опазване на природните ресурси . Освен презентация, събитието ще включва и дискусия като част от въпросите ще бъдат: - Как България участва в най-голямата координирана инициатива за опазване на биоразнообразието в света – Европейската eкологична мрежа НАТУРА 2000? - Кои страни са \"съкровищниците на Европа\" за биоразнообразие и сред тях ли е България? - Какви са конкретните природозащитни дейности в България, които спомагат за опаването на едни от най-редките видове в Европа – прилепите, делфините, червеногушата гъска, брадатият лешояд, белошипата ветрушка, ловният сокол, белоглавият лешояд, царският орел, малкият корморан и гривестата рибарка? - Имат ли хората полза от запазените редки видове? - Как всеки от нас може да участва и да допринесе за тяхното оцеляване и опазване? - Защо липсата на информация или дезинформацията могат да станат причина за изчезване на видовете и как екипа на Зелени Балкани?", "date": "2019.05.31", "title": "Какви са ползите от \"Натура 2000\" ще обсъждат граждани днес"}
{"url": "https://www.dnevnik.bg/evropa/2019/05/30/3913811_golemiiat_proekt_na_stiv_banun_za_populistki/", "text": "Бившият съветник на Доналд Тръмп Стив Банън се опитва да създаде школа за \"гладиатори\" защитници на \"юдейско-християнския Запад\" в бивш италиански манастир. Тишината, която все още цари зад вековните стени на манастира обаче, е свидетелство за ограничения интерес, който американецът провокира на Стария континент. Манастирът Тризулти, основан през 1204 г. насред зеленината в полите на Апенините в региона Абруцо, на стотина километра източно от Рим, през 1947 г. е предоставен на Цистерцианския орден, пустее и не се използва по предназначение. Миналата година министерството на културата го даде на концесия за 19 години и 100 хил. евро на година на католическия институт \"Дигнитатис Хумане\" (Dignitatis Humanae - DHI), център за изследвания с ръководител британецът Бенджамин Харнуел, който е близък с Банън. В аскетичните килии на монасите, насред изящно оформения жив плет и павираните пътеки Харнуел планира да обучи бъдещите националистически лидери и \"културни воини\" срещу секуларизма, джихадизма, незаконната имиграция и експлоатацията на обикновените хора от могъщия елит. \"Обучението ще е тежко\", ще прилича на духовно отшелничество, имащо за цел \"наистина да се проникне с ръка, дори с юмрук в душата на човека и да се изтръгне оттам всичко, което не е важно, и да бъде положено в нея всичко добро, което може да бъде усъвършенствано\". Стив Банън обеща един милиард долара (894 милиона евро) за финансиране на проекта, но засега изглежда, че той е единственият, който наистина е дал лептата си. Американецът намери благодатна почва в Италия, където от юни миналата година на власт е коалиционното правителство на крайнодясната партия \"Лига\" и антисистемното движение \"Пет звезди\". Според Банън, ако този проект проработи, би могъл \"да промени политиката на световно ниво\". \"Мечтата на Стив\" \"Мечтата на Стив беше да обедини левите популисти и десните националисти и да ги превърне в сплотено цяло\", а съюзът на \"Лига\" с \"Пет звезди\" е най-добрият пример за това на света, твърди Харнуел. Властта продължава да е в ръцете на \"Лига\" на  Матео Салвини , която спечели 17 процента от гласовете на парламентарните избори през март миналата година и 34 процента от гласовете  на европейските избори  в Италия на 26 май. Това окрилява Матео Салвини, който отправи призив в началото на април за формиране на голяма националистическа група, която да е \"най-голямата в Европейския парламент\", заедно с партиите на лидерка на френската крайна десница Марин Льо Пен, унгарския премиер Виктор Орбан и холандския лидер Герт Вилдерс. Такова обединение на европейските националисти е и големият проект на Стив Банън: след изгонването му от Белия дом той основа в Брюксел фондацията \"Движението\", която да свърже националистическите и популистки партии в навечерието на евроизборите този месец и да им предоставя анализи и стратегии. Но с изключение на Матео Салвини останалите заинтересувани демонстрираха резерви към тази американска бойна машина. И макар повечето от тях да събраха значителна подкрепа в страните си, алиансът им в Брюксел остава хипотетичен: общият евроскептичен и антиимигрантски акцент не е достатъчен да замаскира големите различия помежду им. Конфликтът между \"Лига\" и \"Пет звезди\" В Италия кампанията на Матео Салвини бе опетнена от обвинения в корупция срещу заместник-министър от \"Лига\", за чиято оставка шумно настояваше движението \"Пет звезди\", което явно губи подкрепа сред избирателите. Проектът за академия на Стив Банън може също да стане жертва на конфликта между коалиционните партньори. Харнуел се надява да приеме няколко ученици (всеки от които ще плати такса до 1000 евро) за триседмично обучение тази година и общо 250 ученици, когато проектът набере скорост. Харнуел често коленичи в бароковия параклис, обикаля из залите с изписани с фрески тавани и уверява, че с него са се свързали около хиляда потенциални ученици. Само 20 процента от тях обаче са от Стария континент. Повечето са англосаксонци - британци, американци, канадци и австралийци. За момента в бившата обител живеят само около 40 бездомни котки. Първо се налага ремонт на покрива и водопровода, прокарване на санитарни възли и връзка с интернет. Тъй като манастирът е вписан в културното наследство, справянето с италианската бюрокрация е предизвикателство само по себе си. Но съмненията нарастват и към условията по предоставяне на концесията, а министерството на културата, управлявано от движение \"Пет звезди\", съобщи на АФП, че е започнало разследване, което може да постави всичко под въпрос. /БТА", "date": "2019.05.31", "title": "Големият проект на Стив Банън за популистки университет в Италия се разпада"}
{"url": "https://www.dnevnik.bg/sport/2019/05/31/3914166_konte_se_zavurna_v_italiia_i_poe_inter/", "text": "Антонио Конте се завърна в италианския футбол, след като подписа договор с \"Интер\". Треньорът дълго време беше свързван с \"нерадзурите\", но клубът запази пълно мълчание, докато уреди напускането на досегашния наставник Лучано Спалети. \"Това е нова глава в моя живот и съм наистина развълнуван от това, което ми предстои. Ще опитам да се отплатя на президента за неговото доверие чрез работата си. Избрах \"Интер\" заради клуба, проекта и амбициите на хората в него. Историята на \"Интер\" също беше важен фактор\", каза Конте, цитиран от сайта на клуба. Новината за назначаването му беше съобщена в 6 часа сутринта италианско време. Това беше съобразено с Китай, откъдето са собствениците на клуба. Подробности по договора на Конте не бяха съобщени, но според Sky Italia той е за срок от три години. В първата година от контракта треньорът ще получава 10 милиона евро, като има и вписан бонус от 2 млн. евро при добро представяне. Във втората и третата година от договора заплатата му ще бъде 12 млн. евро. \"Интер\" няма трофей вече осем години, като през 2011 г. спечели Купата на Италия. Последният успешен период на \"Интер\" беше до 2010 г., когато Жозе Моуриньо изведе състава до требъл, включително Шампионската лига и последната 18-а титла в Серия А. Италианецът е 11-ият различен треньор на \"Интер\" за последните девет години, откакто Моуриньо напусна. В този период клубът два пъти смени собствениците си. Конте е сред най-успешните италиански треньори в последното десетилетие. Той изведе \"Ювентус\" до три поредни титли в Серия А (2012-2014) и постави основите на отбора, който спечели Скудетото осем поредни пъти. Между 2014 и 2016 г. специалистът беше начело на националния отбор на Италия. Последната работа на Конте беше в \"Челси\" между юли 2016 и юли 2018 г., когато беше освободен. Италианецът изведе сините до титла още в първия си сезон, но след това тимът остана едва пети. Наскоро той  спечели дело срещу \"Челси\"  за изплащане на пълната заплата от последната година от договора му. \"Интер\"  завърши четвърти в Серия А  и ще играе отново в Шампионската лига. През миналия сезон тимът отпадна в груповата фаза и отиде да играе в Лига Европа, но там беше отстранен в осминафиналите.", "date": "2019.05.31", "title": "Конте се завърна в Италия и пое \"Интер\""}
{"url": "https://www.dnevnik.bg/sport/2019/05/30/3907282_finalut_v_shampionskata_liga_-_futbolen_mach_ili/", "text": "Футболните фенове са известни със своето въображение и страст, превръщайки най-невероятните песни в химни на стадиона и озаряващи съоръженията с транспаранти и знамена. И все пак на големи мачове като финала в Шампионската лига, световното и европейското първенство тяхната страст е често заглушена от силна музика и шум, като създаването на атмосфера преди двубоя е в ръцете на организаторите. Сега УЕФА кани известни музикални групи, които участват във все по-блестящата финална церемония в Шампионската лига. А реакциите са смесени. Изпълнението на Black Eyed Peas преди две години предизвика вълна от критики в социалните мрежи, както и опасения за това докъде може да доведе екстравагантността на терена. Сега е далеч по-различно от миналото, когато шумът постепенно се натрупваше в часа преди мача, докато феновете пълнеха стадиона, като кулминацията идваше с рева, приветствайки началото на мача. Маркетинговият директор на УЕФА Гай-Лорен Епщайн заяви, че в случая с финала на Шампионската лига идеята е да се достигне до по-широк кръг от хора, отколкото само до тези, които обикновено гледат мачове. \"Линиите между развлечението и футбола се размиват, особено когато говорите за финал, който представлява атракция не само за феновете на клубовете, но и за футболните привърженици като цяло и дори за по-широк спектър от хора\", заяви Епщайн. \"Финалът на Шампионската лига не може да се сравнява с никой друг мач от първенствата. Има разнообразна аудитория, защото е неутрална територия, има неутрални фенове, еднакъв е броят на привържениците на двата тима, така че атмосферата е различна\", каза Епщайн. Той допълни, че шоуто на певицата Дуа Липа на финала в Киев преди година досега е най-гледаното съдържание на УЕФА в социалните мрежи. Публика от цял свят Тази година групата Imagine Dragons, която е носител на наградата \"Грами\", ще забавлява публиката преди мача между \"Ливърпул\" и \"Тотнъм\" на стадион \"Уанда метрополитано\" в Мадрид в шоу, за което УЕФА обещава \"невиждано досега ниво на спектакъл във финалите на Шампионската лига\". \"Това не важи само за участващите отбори и феновете на стадиона, а за световната аудитория\", каза Епщайн. Той заяви, че спортът и забавлението имат все повече допирни точки \"и се състезават за едно и също време в ефира\". \"Това ще разнообрази аудиторията, като доведе повече жени да гледат мача. Опитвайки се да съберем страхотна публика, която е извън фенската база на клубовете... това наистина е целта\", каза Епщайн. От компанията \"Пепси\", която ще организира церемонията за четвърти път, заявиха, че са наясно, че вървят по тънка линия. \"Въпросът е как ще ангажирате феновете. Наистина е важно да не превърнем церемонията по откриването в основното събитие на финала, а по-скоро да увеличим преживяването на феновете\", каза Марк Киркъм, директор по маркетинга в \"Пепси\" за Западна Европа. Той посочи, че миналогодишното представяне на Дуа Липа преди финала \"Ливърпул\" - \"Реал\" се е радвало на голям интерес от привържениците на английския тим. \"Ако се върнете и погледнете миналогодишното представление, имаше фенове, които пеят заедно, това беше много приятен момент\", каза Киркъм. Той е уверен, че шоуто преди финала в Шампионската лига в крайна сметка би се радвало на статут, подобен на този при изпълнението на почивката на \"Супербоул\". \"Когато за пръв път включиха шоуто на полувремето, това беше много по-различно преживяване, отколкото е сега. Хората са израснали с него и го виждат като част от спорта и това се опитваме да направим. В това сме от четири години. Започваме да приличаме нова публика, което също разширява аудиторията и страстта към футбола\", завърши Киркам.", "date": "2019.05.31", "title": "Финалът в Шампионската лига - футболен мач или екстравагантно шоу"}
{"url": "https://www.dnevnik.bg/zelen/2019/05/31/3914170_zamursiavaneto_na_vuzduha_v_bulgariia_namaliava_zaiavi/", "text": "В България се отчита напредък в борбата със замърсяването на въздуха, в момента 9 града излизат от  наказателната процедура на Европейската комисия  (ЕК), която има срещу България заради проблема. Това заяви министърът на околната среда и водите Нено Димов в ефира на БНТ. \"Целият Североизточен район на България вече отговаря на нормите за качество на въздух. София и Бургас намаляват стойностите на замърсяване на въздуха с всяка година. Добрич, Варна и Девня обаче излязоха от наказателната процедура на ЕС\", каза той. По предварителни данни Смолян, Горна Оряховица и Видин са градовете с най-мръсен въздух в България, но по думите на министъра постоянно се работи за подобряване на качеството на въздуха. Димов отрече данните, че страната ни е усвоили само 1% от средствата за справяне със замърсяването, но не посочи конкретна сума, която е използвана до този момента. \"С три общини вече има сключени договори, а това е около 50% от ресурса. Отделно ще има до края на месец юни насоки за кандидатстване за 10 общини, посочени като най-проблемни с въздуха, за да купят по-екологичен градски транспорт\", информира Димов. Той съобщи, че на 28 май след дълги преговори с ЕК е бил отделен нов ресурс от около 380 млн. лв. за въпросните 10 общини, които имат възможност да кандидатстват за смяна на градския транспорт с трамваи, електробуси и тролейбуси и евентуално към края на годината - още 80 млн. за фини прахови частици от битовото отопление за онези общини, които не са могли да кандидатстват. Според Нено Димов все още не може се говори за спиране на наказателната процедура от ЕС заради мръсния въздух, защото има още поне 17 града, които не отговарят на стандартите специално за концентрацията на фини прахови частици. По думите му Европейската комисия е отчела напредъка на България и мерките, които са предприети веднага. \"Ако продължим в този порядък, не виждам опасност от налагане на санкции от ЕК\", добави екоминистърът. Предстои да се реши на европейско ниво как да се регулира движението на стари автомобили в ЕС, които не отговарят на екоизискванията, като Министерството на транспорта вече поема нужните действия, обясни още Нено Димов. Той увери, че са спрени всички строежи по Черноморието, за които е имало протести. Вчера той представи нова система за  отчитане на качеството на въздуха в реално време . \"С нея сме се опитали да бъдем максимално близо до начина, по който Европейската агенция по околна среда представя данните, за да има някаква съпоставимост\", каза Димов и допълни, че по отношение на фините прахови частици използват тяхната класификация, включително цветово, за да може да бъде визуализирано на екран максимално достъпно. Министърът посочи, че от икономии по Оперативна програма \"Околна среда\" са заделени около 400 млн. лв. и са насочени към проблема с чистотата на въздуха и по- конкретно за електрификация на транспорта. До края на годината ще се отворят нови 80 млн. лв за битовото отопление. Ресурсът, който предоставяме на местната власт, е съществен, допълни министър Димов и посочи, че очакват от общините резултат.", "date": "2019.05.31", "title": "Замърсяването на въздуха в България намалява, заяви Нено Димов"}
{"url": "https://www.dnevnik.bg/razvlechenie/2019/05/31/3914031_treskata_na_suinga_shte_obhvane_sofiia_do_nedelia/", "text": "Едни от най-добрите суинг танцьори от цял свят ще участват на \"София Суинг Денс Фестивал\", . Очаква се на присъстват над 500 професионални и начинаещи танцьори от 32 държави. Основните локации, на които ще се проведе фестивалът, са City Stage под НДК и Sofia Event Center в Мол \"Парадайс\", съобщават организаторите от Lindy Hop. Програмата на фестивала включва различни танцови представления, партита с изпълнения на живо от музикални джаз бендове, работилници за напреднали и начинаещи суинг танцьори, както и четири различни състезателни програми. А неговата кулминация е танцово шествие по софийските улици в неделя (2 юни) от 10.00 часа, което започва под клуб \"Перото\" при НДК. Едни от известните имена, които ще вземат участие във фестивала, са Кевин Лаурънт и Джо Хофберг, известни в суинг средите като Кевин и Джо. Те са сред 30-те чуждестранни преподаватели, които ще водят класове по време на фестивала в София. Двамата са световно признати професионалисти в танца линди хоп и са били в България вече няколко пъти. Кевин посещава България за първи път през 90-те години, за да играе хоро и да свири на гайда. Като студент той е учил български народни танци и днес притежава гайда, изработена от български майстор. Джо първоначално се увлича от акробатичните елементи в линди хопа, но след като навлиза по-навътре в танца, тя е завладяна изцяло от магията му, което продължава и до днес. Кевин и Джо са партньори в танца от 2007 г. и оттогава обикалят света, преподавайки танца. Имат ученици в 50 държави на 5 континента и са сред най-авторитетните учители по линди хоп. Линди хоп е традиционен танц от Ню Йорк от 20-те години на миналия век. Той се възражда в края на 80-те години, когато се възобновява интересът към суинг танците и джаз културата, която процъфтява на Запад между 20-те и 40-те години на миналия век. \"София Суинг Денс Фестивал\" се организира за пети път от \"Линди Хоп България\" - организация, която популяризира танците и културата на суинга. Освен школи по суинг танци \"Линди Хоп България\" организира множество събития, срещи и инициативи, които сплотяват растящата общност на почитателите на суинг културата в България. Повече информация за програмата може да бъде намерена на  страницата на фестивала в интернет. ", "date": "2019.05.31", "title": "Треската на суинга ще обхване София до неделя"}
{"url": "https://www.dnevnik.bg/evropa/2019/05/31/3914175_partiiata_na_orban_ne_izkljuchva_da_se_prisuedini_kum/", "text": "Управляващата в Унгария партия \"Фидес\" може да се присъедини към нова група в Европейския парламент, ако оставането в сегашната (Европейската народна партия - ЕНП) не отговаря на националните интересите, каза премиерът Виктор Орбан, цитиран от \"Ройтерс\". Членството на \"Фидес\" в ЕНП е замразено от март заради проблеми с върховенството на закона, свободата на медиите и правата на малцинствата в Унгария. \"В момента ние сме членове на ЕНП и ще видим в каква посока ще поеме ЕНП, дали можем да окажем влияние върху нея и дали съответства на интересите на Унгария и на унгарския народ\", заяви Орбан. \"Ако е така, ще останем, ако не, ще бъдем в нова формация\", допълни той, без да каже към коя алтернативна група може да се присъедини \"Фидес\". ЕНП спечели изборите за Европейски парламент, но броят на местата й намаля, което я задължава да сформира коалиция с поне две други групи,  за да има мнозинство . Той освен това каза, че Вишеградската група, включваща Унгария, Полша, Словакия и Чехия, се е споразумяла да заеме единна позиция при  избора на новите лидери на ЕС . За новия председател на Европейската комисия Орбан посочи, че ще подкрепи кандидат, който е против имиграцията, има \"национални чувства\" и е \"готов да защитава\" християнската култура. \"Имаме предвид такъв кандидат, не само един\", допълни премиерът, като отказа да посочи имена. \"Фидес\" спечели повече от 52% от гласовете в Унгария на изборите за Европейски парламент. Изказването на Орбан дойде ден след като началникът на кабинета му каза, че  \"Фидес\" не вижда голям шанс  да работи с крайнодясната група на италианския вицепремиер Матео Салвини в Европейския парламент. В друг жест, изглежда, целящ да успокои традиционните й европейски съюзници,  \"Фидес\" обяви  прекъсване за неопределено време на новата система от административни съдилища, отстъпвайки от реформата, която събуди опасения за независимостта на съдебната система.", "date": "2019.05.31", "title": "Партията на Орбан не изключва да се присъедини към нова формация в Европарламента"}
{"url": "https://www.dnevnik.bg/evropa/2019/05/31/3914184_papata_shte_pochete_muchenici_ot_vremeto_na_komunizma/", "text": "Папа Франциск пристига днес на посещение в Румъния по покана на президента на страната Клаус Йоханис. Визитата е под мотото \"Да вървим заедно\". \"Ройтерс\" отбелязва, че това е второто посещение на папата в Източна Европа в рамките на по-малко от месец. По-рано през май той посети  България  и  Северна Македония , където обсъди въпроси като миграцията и членството в ЕС. Според данни на румънското правителство католиците са малко повече от 5% от 20-милионното население на Румъния. Той пристига в Румъния в момент на вътрешни вълнения, след като най-силният политик,  Ливиу Драгня, бе вкаран в затвора  за корупция, а управляващите социалдемократи  не успяха да спечелят  изборите за Европейски парламент. Една от основните религиозни цели на посещението на папата е да обяви за блажени седем епископи от времето на комунизма, починали или в затвор, или в резултат на лошите условия по време на престоя си в затвора. По-рано тази година те бяха обявени за мъченици. Визитата на папа Франциск ще продължи до 2 юни, като той последователно ще посети градовете Букурещ, Шулумеу Чук, Яш и Блаж, съобщи \"Аджерпрес\", цитирана от БТА. На 31 май главата на Римокатолическата църква ще бъде в Букурещ, в Шумулеу Чук и Яш ще бъде на 1 юни, а в Блаж - на 2 юни. Светият отец ще бъде посрещнат днес с официална церемония в президентския дворец \"Котрочени\". Той ще има разговори на четири очи с президента Йоханис, който отправи поканата за посещението още през 2017 г. След това папа Франциск ще има срещи с представители на властите, на гражданското общество и дипломатическия корпус. Той често използва такива случаи, за да проповядва политически морал и да насърчава европейското единство. В Букурещ папата ще се срещне също с главата на Румънската православна църква патриарх Даниел и с членовете на Синода на Румънската православна църква. Тази среща ще бъде последвана от визита на папа Франциск в Националната катедрала. Програмата не предвижда обща литургична служба. На 1 юни папата ще посети францискански манастир в град Шумулеу Чук, окръг Харгита, където се намира над 450-годишна статуя на Света Богородица, смятана за чудотворна, както и католическата катедрала \"Света Дева Мария Кралица\" в североизточния град Яш, известен с православните си църкви и манастири. На 2 юни папата ще участва в церемония за обявяване за блажени на седем гръко-католически епископи мъченици в централния град Блаж, седалище на католическия диоцез в Румъния, и ще се срещне с представители на ромската общност в града.", "date": "2019.05.31", "title": "Папата ще почете мъченици от времето на комунизма по време на визита в Румъния"}
{"url": "https://www.dnevnik.bg/bulgaria/2019/05/31/3914183_zadurjani_sa_deset_bulgari_zloupotrebiavali_s_deca/", "text": "Служители на специализирания отдел \"Киберпрестъпност\" при ГДБОП задържаха 10 български граждани, злоупотребявали с деца онлайн. Това съобщиха от пресцентъра на МВР. Задържаните на територията на цялата страна през април и май тази година педофили оказвали продължителен тормоз и арогантно сексуално изнудване и тормоз спрямо своите малолетни жертви (български деца от 7 - 12 г.). В хода на процесуално-следствените действия от жилищата на арестуваните са иззети електронни веществени доказателства, документиращи престъпната им дейност, както и огромни количества на видео- и снимкови материали с насилствени сцени над деца. Сред част от файловете били налични и такива, в които възрастта на сексуално малтретираните жертви била под 3 години. От началото на годината служителите от специализирания отдел \"Киберпрестъпност\" на ГДБОП и колегите им от регионалните звена в страната са провели специализирани операции за противодействие на онлайн сексуалната експлоатация на деца, в хода на които са установили и задържали 25 мъже. Задържаните са извършвали основно онлайн контакти с деца чрез социалната мрежа \"Фейсбук\". Възползвайки се от детската наивност и доверчивост, ги изнудвали за срещи на живо. Претърсвания и изземвания са извършени на територията на градовете София, Кюстендил, Благоевград, Варна, Бургас, Враца, Пловдив, Стара Загора, Перник и други населени места. В рамките на процесуално-следствените действия са намерени и част от предоставените от децата голи снимки на изнудвалите ги педофили. Задържаните от началото на годината са на възраст от 22 до 45 години, за реализираните от тях престъпни деяния е предвидено наказание лишаване от свобода до 6 години. За последната година антимафиотите от отдел \"Киберпрестъпност\" на ГДБОП са партнирали на важно международно разследване на над 60 държави, координирано от Интерпол, уточнява МВР. При провеждането на международна операция \"Черна китка\" са спасени над 50 деца, жертви на блудствени действия, които са били излъчвани онлайн в интернет форум, който се хоствал на територията на България. След изземването от страна на ГДБОП на данните от форума и спирането на достъпа до него е установено, че в него членували над 60 хил. потребители, които наблюдавали онлайн блудствените действия с жертвите. Част от потребителите на форума били заплатили високи суми за получаване на т.нар. ВИП акаунт, който им давал право да нареждат на лицата, които извършват блудствените действия, какво точно да извършват с децата по време на онлайн наблюдаваните сексуални сцени. От ГДБОП апелират за завишен родителски контрол по време на предстоящата лятна ваканция. ", "date": "2019.05.31", "title": "Задържани са десет българи, злоупотребявали с деца онлайн"}
{"url": "https://www.dnevnik.bg/evropa/2019/05/31/3914207_sreshtu_svruhturizma_-_chetiri_nachina_da_budesh_dobur/", "text": "В Париж Лувърът затвори за един ден, тъй като служителите не успяха да се справят с огромните тълпи. В Хималаите изкачващите Еверест са разтревожени, че върхът е станал  прекалено пренаселен , което допринася за най-големия брой жертви от години. В редица градове и дестинации по света, от Барселона до Бали, \" свръхтуризмът \" се превърна в целогодишен проблем, пише \"Асошиейтед прес\". Когато полетата от диви цветя на езерото Елсинор в Калифорния бяха стъпкани тази пролет от туристи, търсещи мястото на перфектната снимка, кметството на града критикува безцеремонно в \"Туитър\" задръстванията и претъпканите с хора склонове заради ненужните трудности, причинени на цялата община. Миналото лято поле със слънчогледи край Торонто бе опустошено, след като доби известност в \"Инстаграм\" (Instagram). Комбинацията от нискотарифни авиокомпании, евтини стаи в \"Еърбиенби\" (Airbnb) и споделянията в социалните мрежи донесе благословията на туристическите долари и нарастващото проклятие на шумните тълпи, както и дори опасни условия на местата, известни някога с очарованието на непознатото и идиличната тишина. Някои общини започнаха да се отбраняват с регулации и изисквания за поведение. Как да посещавате подобни места, без да причинявате щети? \"Асошиейтед прес\" представя четири полезни съвета от експерти. Не забравяйте, че не всичко се върти около вас Рискът да пътувате далеч от дома и да се запознаете с непозната култура може да е трансформиращо преживяване, да създаде чувство на свобода и дори на хедонизъм. Но не забравяйте: тази култура вече принадлежи на някого и е нечий дом. Така че освен просто да изберете хотел, проучете истински мястото, което искате да посетите. Какво поведение е подходящо за там? Каква е политиката за околната среда? Ако правите резервация чрез туристическа агенция, поискайте упътвания от нея. \"Това не е \"Дисни\", казва Рейчъл Додс, основател на консултантската компания \"Състейнинг туризъм\" (Sustaining Tourism). Може да изглежда логично да се облечете с потниче и къси панталонки в близо 38-градусовата тайландска жега, но ако ще посещавате будистки храмове, това се смята за проява на неуважение. Джоуел Дайхман, професор от университета \"Бентли\" в Масачузетс, който често пътува в чужбина със студентите си, ги съветва да проявяват чувствителност и да следват примера на местните жители. Например, твърди той, в метрото или автобуса в европейските градове местните обикновено четат или седят тихо. Последвайте примера им: избягвайте разговорите на висок глас и не снимайте. Същото се отнася за шумните партита. Ако сте настанени в заграден комплекс от няколкостотин акра на пълен пансион, забавлявайте се, колкото си искате. Ако обаче сте настанени в апартамент на \"Еърбиенби\", то не забравяйте, че от другата страна на стената може би трябва да сложат бебето да спи или да стават за работа рано сутринта. Снимайте с едно наум Благодарение на камерите на телефоните свикнахме постоянно да снимаме, но снимането на хора, децата и домовете им може да бъде много агресивно. Отнасяйте се с уважение към околната среда. Може да ви изглежда съвсем в реда на нещата, но не тъпчете поле от диви цветя, за да направите най-добрата снимка. Не пренебрегвайте рисковете. Четирима души например намериха смъртта си, опитвайки да си направят селфи на водопадите Катерскил край Ню Йорк. Вероятно ще се наслаждавате на пътуването повече, ако прекарвате по-малко време в снимане, твърди асистентът от университета в Денвър и съавтор на проучването Джа Нардини. Дайте нещо в замяна Когато Павия Росати, основател на туристическата услуга \"Фатом\" и съавтор на книгата \"Пътувай навсякъде\", планира пътуване по река Амазонка, тя взема предвид факта, че ще спира в села, където децата се нуждаят от моливи, пастели за рисуване и хартия и \"една трета от куфара й е била пълна с училищни пособия\". Опитвайте се да харчите парите си по-скоро в местната икономика, отколкото в чуждестранни вериги хотели, и търсете ресторанти и барове, които се държат от местни жители. За да спомогнете за опазването на околната среда, използвайте обществения транспорт. Изхвърляйте опаковките си, когато напускате дадено място, и никога не си купувайте подаръци, които са направени от застрашени животни или други незаконни материали. Кажете \"здравей\" \"Баща ми казваше, че трябва да се научиш да попиташ на местния език \"как мога да получа чаша кафе?\", казва Рейчъл Додс. Дори на места, където мнозина от местните жители говорят английски, ако научите няколко думи на местния език като \"моля\", \"благодаря\", \"да\", \"не\", то ще спечелите симпатии и по-автентично преживяване. Проявявайте търпение и уважение към тези, които се опитват да се справят с тълпите. Представители на синдиката на работещите в Лувъра се оплакват, че работата по реставрирането на \"Мона Лиза\" е довела до организационни проблеми, дълги опашки и раздразнение у туристите, които са тормозили персонала. Те разказват, че броят на служителите е намалял през последните 10 години, въпреки че посетителите са се увеличили с 20 процента. /БТА", "date": "2019.05.31", "title": "Срещу свръхтуризма - четири начина да бъдеш добър пътешественик"}
{"url": "https://www.dnevnik.bg/analizi/2019/05/31/3914198_balada_za_harizmata_na_boiko_borisov/", "text": "От деня на изборите възпяването на Бойко-Борисовата харизма не секва. Всички коментатори и анализатори се отчетоха, а венец на мероприятието постави един печално-оптимистичен, прозрял разковничето Петър Волгин: журналистът обяви, че на социалистите им трябва техен, червен Бойко Борисов. Импликацията очевидно беше, че Корнелия Нинова няма нужната харизма. От тази гледна точка централният въпрос, който тези избори поставиха, е въпросът за харизмата. Какво представлява тя? Защо да набиеш братовчеда си е харизма, а да яхнеш козичката на баба Дора не е? Науката спори по тези проблеми. Макс Вебер дефинира харизмата като извънредно, почти свръхестествено качество на притежателя ѝ, което кара другите да вярват, че той е способен на велики дела. Архитипичният пример за балкански харизматичен лидер е Крали Марко. С екстраординерните си способности той и до днес в народното съзнание спира турците и брани християните. Същата харизма очевидно притежава и Бойко Борисов. Само че той спира \"комунистите\", но пък пуска ДПС във властта. Когато персоналната харизма стане централно обяснение на политиката, просвещенският проект за \"разомагьосване\" на света се изправя пред сериозен провал. Хората започват отново да вярват на мистични, магически обяснения. Един се ражда с харизма - като Бойко Борисов. Друг се ражда без нея и колкото и да се опитва да я придобие, пак не му се получава. Съдба. Отвъд вярата в свръхестествени и извънредни способности, която идва до нас през романтическата представа за \"гения\", съвременната политическа харизма всъщност е 98% социален конструкт. За нейното създаване са отговорни основно медиите, партиите и академичните авторитети в едно общество. Харизмата е страничен ефект - и необходимост, предизвикана от плурализма на съвременните общества: в тях всеки е свободен да има мнение, а всеобщ консенсус е трудно постижим. Харизматичната личност е необходима, за да създаде единство там, където има голямо разминаване на интереси и ценности. Тръмп например изпълнява тази роля - той обединява свръхбогатите опортюнисти и работниците от Илинойс, религиозните фанатици и градската средна класа, уплашена от загубата на статус. В този смисъл харизматикът е опит да се сложи край на публичния дебат, на търсенето на съдържателен политически компромис. Дебатът спира, защото в харизматика всеки вижда това, което желае да види. И така всеки си мисли, че е спечелил. Основната предпоставка за харизмата е умората от плурализма. За да се появи носител на харизма, е необходимо публиката да се умори, а най-добре е да се отврати от публични дебати и конкуренция в обществената сфера. Колкото повече хората се убеждават, че политиката е кална работа и \"всички са маскари\", толкова повече нараства \"историческата необходимост\" от харизматик. България влезе в този режим през 2001 година. И досега не може да излезе от него. Борисовата харизма вече не е това, което беше през 2007-2009 година. И затова днес тя е почти 100% политически конструкт. За да проработи на европейските избори, тя имаше нужда от сериозни институционални патерици:  Най-масовите таблоиди в страната трябваше ежедневно да публикуват истории за подвизите на героя и за козните, сплетните и нечестивия частен живот на неговите врагове. Издадоха се и книги (многотомници), в които враговете му пространно бяха \"разобличени\". Наложи се националната телевизия да дава по три пъти на ден репортажи от откриване на магистрали и нови заводи. За целта тя се сдоби с подходящо ръководство, което я приведе в режим \"Орбан\" с тенденция към преминаване в режим \"Путин\".  Тези, които контролират най-масовите таблоиди, придобиха (или поне съдържателно започнаха да контролират) и втората по важност частна телевизия в страната. Нейното послание беше още по-героизиращо и също възпяваше извънредните персонални характеристики на лирическия герой.  Борисов се разтовари от всякаква вина за корупционни и управленски скандали, като я стовари върху други - свои подчинени или трети лица. Те бяха незабавно отстранени и медийно остракирани. Но важното беше, че медиите представиха тази операция за борба срещу управленските недъзи, като системно премълчаваха приноса на Борисов за създаването на недъгава управленска система. Прокурорските и разследващите органи се фокусираха само и единствено върху изкупителните лица, без да си задават въпроси за техния началник или да започнат каквито и да било проверки или разследвания срещу него.  Бяха отгледани партии съюзници - \"патриоти\", \"националисти\", \"консерватори\", чиято основна задача е да са пълнеж на управлението и да трубадурстват в полза на харизматичния герой. Те също така създадоха истерия заради надвиснали опасности - истанбулски конвенции, мигранти, норвежки вещици, трети полове, джендъри и пр. На фона на тяхната истеричност Борисов изпъкна като уравновесен, трезв и хладнокръвен, но също така ефективен борец срещу изброените опасности. Като цяло тези партии допринесоха за увеличаване на умората от плурализма. Всичко това беше факт, но можеше да се окаже недостатъчно, ако не беше гигантската подкрепа, която БСП оказа за конструирането на Борисовата харизма. Първо: опозицията под ръководството на Корнелия Нинова повярва в гореизброените \"опасности\" и започна да се състезава с \"патриотите\" в борбата срещу тях. Но в това състезание по лов на бели мишки опозицията се дискредитира, олекна и позиционира като радикал екстремист. Това даде възможност на Борисов да застане в центъра и да обедини необединимото: проевропейците и антиевропейците; прогресистите и консерваторите и т.н. Нинова явно не е разбрала защо Радев спечели президентските избори. Заставайки по средата между проевропейските ГЕРБ и все повече радикализиращата се БСП, Радев на практика примири непримиримото - и стана харизматик. На европейските избори обаче Борисов успя да си възвърне тази \"балансираща\" позиция, а Радевата \"харизма\" беше до голяма степен развенчана, тъй като заставайки до Нинова, президентът сам заприлича на радикал. На второ място: БСП се подведе, че проблемът с управлението на ГЕРБ е \"персонален\" и че Бойко Борисов всъщност няма извънредни способности, а само къща в Барселона (и втора в двора си в Банкя). Впускайки се в битовизми, БСП се побоя да повдигне системни проблеми като този с фалита на КТБ. Сигурно защото се разпозна като техен съпричинител. Харизматичното управление е оптимално за страна, която не е направила своя избор. Която е разкрачена между Изтока и Запада, между Европа и Евразия, между миналото и бъдещето си. То е оптимално и за апатични общества, които искат бързо да прехвърлят проблемите на някого с \"извънредни\" способности. Но България не е цялата такава. В нея има и един друг вид избирател. Той е в повечето случаи млад, критично настроен, медийно и компютърно грамотен, добре образован, обитател на големите градове, който вярва, че може да влияе на обществените решения. Този избирател не е задължително Нео, но е достатъчно интелигентен, за да знае, че трети полове, мигранти и караконджули в България няма. Че страната напредва много в ЕС, но може да постигне още повече, ако се раздели със срасналите се с правителство, съдебна власт и служби икономически интереси. Ако направи ясен избор в полза на Европа и преодолее носталгията и копнежа си по несъществуващите предимства на социализма и на евразийския авторитаризъм. Този избирател е най-големият враг на харизматичното управление и затова всички скачат срещу него. Оракулът на системата започва да пророкува, че става дума за жълтопаветници, които бързо ще се изпокарат един с друг и за които омагьосаната провинция няма и да разбере. Булото на неведението ще се запази така, както все още малцина знаят, че Крали Марко всъщност е бил турски васал. Този избирател е смъртна опасност за всяка харизма, защото е способен да види кода на нейната социална конструкция, да разбере програмите и алгоритмите, които създават представата за \"извънредни\" способности. Ако този избирател успее, един ден за харизмата ще се пеят балади. А баладата е жанр, в който лирическият герой (в случая - харизмата) често накрая умира. Ако обаче този избирател остане самотен, ще продължим в традиционния жанр с несекващото венцехваление на харизмата.", "date": "2019.05.31", "title": "Балада за харизмата на Бойко Борисов"}
{"url": "https://www.dnevnik.bg/video/2019/05/31/3914217_video_rushete_stenite_na_nevejestvoto_i_tesnogrudieto/", "text": "Канцлерът Ангела Меркел изправи публиката в Харвард на крака с речта си към абсолвентите, след като критикува остро (макар и без да го споменава) президента Доналд Тръмп. \"Рушете стените на невежеството и тесногръдието, защото нищо не бива да остане, каквото е било\", посъветва тя завършващите студенти. Меркел призова за \"истинност\" в отношенията между хората, която изисква \"да не описваме лъжите като истина и  истината като лъжа \". \"Не се поддавайте на първите си импулси, дори когато сте под натиск да решавате бързо. Отделете си един момент да спрете, да задържите, да помислите, да си дадете пауза.\" В речта си тя говори за стените – физическите, емоционалните и социалните. Разказвайки за младостта си, белязана от съществуването на  Берлинската стена,  Меркел припомни, че пречките винаги могат да бъдат срутени. Тя предупреди, че протекционизмът и търговските конфликти вредят на свободната международна търговия и на самите основи на просперитета. \"Индивидуалните ни свободи не са даденост. Демокрацията не е нещо, което можем да вземем за даденост. Мирът също, просперитетът също. Но ако разбием стените, които ни задържат, ако излезем на открито и посрещнем смело новите начала, можем да постигнем всичко\", каза канцлерът. \"Диктатурите могат да изчезнат. Можем да спрем  глобалното затопляне . Можем да изкореним глада. Можем да елиминираме болестите. Можем да дадем на хората, особено на момичетата, достъп до образование. Можем да се преборим с причините на бягствата и принудителната имиграция\".  \"Продължавайте да се питате: защо правя това, защото е правилно или просто защото мога? Не забравяйте, че свободата не може да се взима за даденост. Изненадайте се с възможното. Помнете, че откритостта винаги включва риск. Да изоставим старото е част от началото на новото. И, над всичко, нищо не е даденост. Всичко е възможно.\"", "date": "2019.05.31", "title": "Видео: Рушете стените на невежеството и тесногръдието, призова Меркел в Харвард"}
{"url": "https://www.dnevnik.bg/politika/2019/05/31/3914225_cvetanov_otkazal_predlojen_mu_ot_borisov_variant_za/", "text": "Бившият заместник-председател на ГЕРБ Цветан Цветанов е отказал предложен му от лидера на партията и премиер Бойко Борисов вариант за неговото бъдеще. Информацията дойде от самия Цветанов снощи. \"Това, което поставих като изискване от премиера, е да предложа два варианта - да работя всеотдайно, мобилизирано, за да спечелим общинските избори, другият вариант беше да си подам оставката и да изляза от всички ръководни позиции. Той предложи трети вариант, аз останах на тези два варианта и предпочетох да си тръгна\", обяви доскоро несменяемият председател на предизборния щаб на ГЕРБ. Цветанов допълни, че в работата си държи на двустранното доверие, а явно вече доверието на Борисов към него \"под една или друга форма е нарушено\". \"Аз към него не съм си променил мнението\", каза още той. Вчера от пресцентъра на партията  съобщиха, че Цветанов е решил  да напусне всички постове в ГЕРБ, които заема, и е стигнал до това решение след разговор с Борисов. Лидерът на ГЕРБ не е коментирал темата, но решението му не беше изненада. Оставката на Цветанов дойде само два дни след изказването на премиера в Брюксел, че  предстоят големи трансформации в няколко структури на партията . Преди това той подаде оставка като  председател на парламентарната група на ГЕРБ  и като депутат след публикация за новия му апартамент в столичния квартал \"Изток\", купен от строителната компания \"Артекс\"  на по-ниски от пазарните цени.  Цветанов обаче запази поста си на заместник–председател на ГЕРБ и председател на предизборния щаб за европейските избори. Раздразнението на Борисов от действията на Цветанов пролича особено ясно в началото на април, след като неговият заместник в ГЕРБ обяви пред \"Панорама\": \"Не се чувствам наказан, защото няма кой да ме накаже\". Отговорът на Борисов беше: \"Цветан Цветанов имаше рожден ден днес. Да му е честит! Аз така му го честитих – да го питам как може да каже такова нещо, че няма кой да го накаже. Първо – може да ни накаже Господ, може да ни накажат хората.  Мога да го накажа и аз!\" Въпреки уточнението, че съдбата на Цветанов зависи от резултата на изборите, Борисов пое лично кампанията и в последните две седмици активно обикаляше страната, срещаше се със симпатизанти, хора и почитатели. А социолозите отчетоха увеличение на подкрепата за ГЕРБ вследствие на рейда. След победата  Борисов обяви : \"Очевидно, че беше силно преувеличена ролята на Цветанов, видяхте - изтеглих го назад, структурите си работят, евродепутатите са ни в пъти, в класи по-добри от тези от другата страна. Те въобще една европейска тема не повдигнаха\". Повече за това четете  тук. Първите реакции след оставката на Цветанов вижте  тук .", "date": "2019.05.31", "title": "Цветанов отказал предложен му от Борисов вариант за неговото бъдеще"}
{"url": "https://www.dnevnik.bg/biznes/2019/05/31/3914228_elektroenergiiniiat_sistemen_operator_e_globil_tec-a/", "text": "Санкции от над 2 млн. лв. е наложил държавният Електроенергиен системен оператор на ТЕЦ \"Варна\", чийто  собственик е почетният председател на ДПС Ахмед Доган ,  съобщи \"Капитал\" . Дотук се е стигнало, след като са установени проблеми в часовете, в които блоковете на централата са работили за осигуряването на студен резерв. През 2018 година ТЕЦ \"Варна\" спечели договори над 27 млн. лв. от търговете за студен резерв, без да е ясно дали може да ги изпълни. \"Капитал\" посочва, че държавата ще продължи да плаще за нещо, което може и да не получи, защото ремонт на проблемната мощност няма да бъде извършен поне до 2020 г. ТЕЦ \"Варна\" спря работа в началото на 2015 г. и оттогава не са правени никакви профилактики или ремонти. Следващия месец се очаква да бъдат проведени новите търгове за предоставяне на студен резерв за следващите 12 месеца и няма пречка ТЕЦ \"Варна\" отново да участва, макар ремонтите на мощностите й да са отложени.", "date": "2019.05.31", "title": "Електроенергийният системен оператор е глобил ТЕЦ-а на Доган 2 млн. лв"}
{"url": "https://www.dnevnik.bg/bulgaria/2019/05/31/3914227_pravitelstvoto_otpuska_88_mln_lv_po_programite_za/", "text": "Правителството отпуска 8.8 млн. лв. по програмите за регионална заетост тази година, което е с 10% повече в сравнение с предходната. Това съобщи социалният министър Бисер Петков по време на днешния парламентарен контрол, цитиран от пресцентъра на Министерството на труда и социалната политика. Средствата са от бюджета за активна политика на пазара на труда на Националния план за действие по заетостта за 2019 г. на министерството. Предвижда се 1847 безработни да започнат работа на пълен работен ден, а 540 да се включат в заетост на непълно работно време \"По програмите ще се наемат приоритетно лица от уязвими групи на пазара на труда, сред които безработни младежи до 29 години, лица над 50-годишна възраст и продължително безработни лица. Трудовото възнаграждение е в размер на 560 лева - минималната работна заплата при заетост на пълен работен ден, съответно 3.37 лева на час\", заяви министърът. По думите му наетите по регионалните програми ще поддържат паметници на културата, училища, детски градини и читалища. Част от тях ще отговарят за облагородяване и почистване на детски площадки, паркове, алеи, места за отдих, поддържане на пътища, ще извършват спомагателни дейности в обществени трапезарии и пенсионерски клубове и ще оказват съдействие за предоставяне на домашен социален патронаж. Изпълнението на регионалните програми за заетост ще продължи до края на 2019 г.", "date": "2019.05.31", "title": "Правителството отпуска 8.8 млн. лв. по програмите за регионална заетост"}
{"url": "https://www.dnevnik.bg/sport/2019/05/31/3914236_devet_gola_v_edin_mach_kak_norvejkiiat_ibrahimovich/", "text": "Младият норвежки талант Ерлинг Браут Холанд влезе в историята, след като вкара девет гола за националния си отбор срещу Хондурас в мач от световното първенство за младежи до 20 години. Норвегия разгроми съперника си с 12:0 в двубой от груповата фаза. Постижението му е историческо, след като няма друг играч с повече голове в рамките на един мач в историята на световните за младежи. Освен това Норвегия записва най-голямата победа в историята. \"Малко съм ядосан, че не успях да вкарам с последния си удар в срещата десети гол. Трябва да помисля за тази ситуация\", каза талантът пред сайта на норвежката футболна асоциация. В родината си Холанд е наричан новият Златан Ибрахимович, като го сравняват с шведската легенда. Роденият през 2000 г. играч е син на бившия футболист Алф-Инге Холанд, който в кариерата си игра за \"Нотингам форест\", \"Лийдс\" и \"Манчестър сити\". Холанд привлече вниманието още през миналото лято, когато едва 17-годишен вкара четири гола в рамките на 17 минути и четири секунди в мач от норвежкото първенство, в който \"Молде\" победи \"Бран\" с 4:0. Талантът беше оформил хеттрика си само за 11 минути и две секунди. Той е следен от \"Манчестър юнайтед\", като именно настоящият мениджър на \"червените дяволи\" Оле Гунар Солскяр му даде шанс да играе в първия тим на \"Молде\". В началото на 2019 г. обаче Холанд премина в \"Ред бул\" (Залцбург). Той има два мача и един гол за \"биковете\" в Бундеслигата на Австрия. Статистиката на Холанд с националната фланелка на Норвегия е изумителна. В гарнитурите от 15 до 21 години той има съответно 46 мача и 42 гола. В тима до 20 години Холанд е с едва шест мача и 23 попадения. Освен със статистиката си младият норвежец изумява и със своята физика, като е висок 1.94 метра.", "date": "2019.05.31", "title": "Девет гола в един мач – как норвежкият Ибрахимович влезе в историята (видео)"}
{"url": "https://www.dnevnik.bg/bulgaria/2019/05/31/3914249_bulgargaz_shte_poiska_namalenie_na_cenata_na_gaza_ot/", "text": "Булгаргаз\" ще поиска от Комисията за енергийно и водно регулиране (КЕВР) намаление на цената на газа за третото тримесечие на годината, съобщи директорът на компанията Николай Павлов. Той даде брифинг по повод първата доставката на втечнен газ от САЩ за България, съобщи агенция \"Фокус\". \"Булгаргаз\" много внимателно следи динамиката на борсовите пазари в Западна Европа и съответно в дългосрочните петролни индексирани договори отново в Западна Европа, за да сверим къде сме ние\", коментира Павлов. Според него анализ на цените показва, че има условия и възможности за доставка на суровината в България на по-ниска цена от тази, която в момента е договорена с Русия. Николай Павлов уточни, че \"Булгаргаз\" като секторен възложител не попада в приложното поле на Закона за обществените поръчки, но от дружеството са решили въпреки всичко да подадат открит, прозрачен търг, на който да са ясни всички условия, по които съответните търговци ще участват. \"Получихме три оферти и трите бяха на цени, по-ниски от действащата в момента доставна цена\", заяви директорът на \"Бургаргаз\" и уточни, че от новата доставна цена българският потребител ще се възползва от есенно-зимния сезон. От разликата в цените можели да се спестят около 15 млн. лв. и това можело да се се пренесе към цената за крайните потребители. Първите количества втечнен природен газ за България от САЩ ще дойдат от терминала на гръцкия остров Ревитуза, намиращ се на 30 километра западно от Атина. Снощи там е пристигнал първият кораб, натоварен със суровината. По този повод министърът на енергетиката Теменужка Петкова каза, че доставката е на конкурентни цени, по-ниски от досегашните. \"Това е една много сериозна крачка напред към либерализацията на пазара в България и един много ясен знак, че правителството работи изключително целенасочено в посока диверсификация и то не само на думи, а и на дела\", заяви тя, цитирана от \"Фокус\". Днес директорът на \"Булгартрансгаз\" Владимир Малинов каза, че процесът по разтоварване започва утре. Той посочи, че газопреносната мрежа на България и Гърция позволява до 5 млн. кубични метра на ден да влязат от територията на Гърция, включително от терминала за втечнен природен газ от Ревитуза. Малинов обяви, че амбициозната цел на компанията е борсата за газ да започне да работи от 1 октомври тази година. Преди броени дни  при първата копка за изграждането на интерконектора с Гърция  Борисов обяви, че когато той стане факт, България ще взима газ от този, който предложи най-добра цена.", "date": "2019.05.31", "title": "\"Булгаргаз\" ще поиска намаление на цената на газа от юли"}
{"url": "https://www.dnevnik.bg/kultura/2019/05/31/3906132_otkus_ot_cenata_na_zlatoto_zavrushtane_dosietata_na/", "text": "В настоящия том за пръв път са събрани заедно и трите романа от семейната сага на Генчо Стоев \"Цената на златото\". Наричам неговата трилогия \"странна\", защото се отличава от обичайния тип семейни саги, каквито са например \"Буденброкови\" и \"Форсайтови\", а в българската литература – македонската четирилогия на Димитър Талев. \"Странното\" е в това, че за разлика от класическите семейни саги, които постъпателно разглеждат историята на един род, следвайки хронологическата смяна на няколко поколения, трилогията на Генчо Стоев разглежда родовата летопис само чрез \"романите\" на отделни, можем да ги наречем и репрезентативни, представители на рода в различни епохи. При това последният роман от \"Цената на златото\" – \"Досиетата\" – може едновременно да се чете в два времеви плана. От една страна, той представя хронологично последния от рода – наш съвременник. Но тъй като \"Досиетата\" представляват до голяма степен и автобиографичен роман на самия Генчо Стоев, скрит зад името на своя автобиографичен двойник Тома Болярски, \"Досиетата\" представят в същото време и творческата история на първия роман от поредицата \"Цената на златото\". (Още при появата му някои го наричат \"роман\", други – \"повест\". Аз предпочитам жанровото име \"роман\", не само защото \"повест\" е славянската дума за роман, а и поради модерната му повествователна структура, чиято неепическа същност някои критици са изразявали чрез определението \"поема\".) В \"Досиетата\" Генчо Стоев разказва всъщност собствения си живот... \"Цената на златото\" (първата книга на трилогията – б.р.) се появи през 1965 година и имаше триумфален успех. Тя беше една от най-значимите книги на вълната на новата историческа проза... Светлозар Игов Откъс от \"Цената на златото. Завръщане. Досиетата\" на Генчо Стоев ДОСИЕТАТА ... А в осмия ден на септември вече пътуваха с влака. Бяха следили как фронтът наближава Румъния, как тя се откъсва от Райха и как съветските танкове спират при Дунава. Бяха се сменяли правителства, беше се говорило и за амнистия, но и за вартоломееви нощи преди нея. Директорът на затвора бе спрял веднъж разходката им в карето, бе попитал добро ли е настроението, за да превари отговора: \"Напразна радост, приятели! И да се случи онова, което искате, вие ще го наблюдавате от рая заедно с целите си фамилии. Ще отсъствате тотално... За да съществува, новото ще има нужда от опитни служители. Ще ни повика само. И мене...\". Скоро след това казаха, че забягнал някъде – два или три дни преди да бъде повикан. Зад желязната порта ги чакаха. Оръфаните мъже се промъкваха с по една тапия в джоба, с денкчета под мишница, сред цветя, сред ухаещи на чистота момичета, нещо, което и радваше, и смущаваше. В града останаха само местните другари, за да потънат бързо вдън земя – нямаше да нощуват по домовете си. Из пътя към гарата Томата отново зърна войнишки каски и щикове – също както в нощта на арестуването. Властта се люшкаше, но още стоеше на нозе. Сега-засега тя бе в \"нокдаун\", едва-едва успя да стъкми една извънредна композиция за противника, така че той сам да освободи ринга. Четиристотин души, събрани от цялата страна, бяха тръгнали с тоя влак, за да се разделят на първата голяма гара. Оттам всеки щеше да поеме към своя край, дето го чакаше последният рунд. Томата се люшкаше в старото купе и мислеше главно за едно: как ще се изкъпе у дома, как майката ще му подаде пред вратата изпрани, изгладени неща и как след това ще ги прегърне. Нея, после бащата. Полагаше се и хапване, а сетне той щеше да измъкне изпод керемидите мазния пакет с пистолета. И Налбантчето се готвеше за същото, и Димето, и другите момчета. Но какво щяха да правят след тоя хубав час, не знаеха. А най-неясно бе как и къде ще се срещнат с Петрун, сами ли ще бъдат в първите мигове. И за кого ще е по-трудно да възпре ръката си. Всъщност пó за вярване беше да го повикат някъде – в къща, в лозята, край Марица. И там тъкмо оня, любимецът на големите полицейски началства, обкръжен от въоръжената си група, ще информира събраните за състоянието на властта в града и околията. Ще изложи плана за нейното разбиване, ще разпредели ролите. Кой би могъл да му съперничи в такъв момент? Кой би посмял да го изобличи? Хората, които бяха кръстосвали с него този край, едва ли знаеха нещо за странното му освобождаване. Обратно, дължаха му признателност, задето ги бе повел, а също и за славата, която вероятно очакваха. Томата познаваше двамина от тях – бяха честни, буйни млади мъже, без особен късмет в досегашния си живот и с много надежди за бъдещия. По-леко биха приели истината през май – освободени тогава от Петрун, те навреме щяха да получат нови, допълнителни простори за ума и оръжието си. Късно бе да ги упреква човек сега, през септември, пред самата ограда на лавровата градина. Тъй че Петрун щеше да дава своите нареждания, без да забравя, че и Томата е между другите. А Томата щеше да слуша и да действа с мисълта, че все още не са се срещнали. То щеше да стане по-късно, в друг някакъв час, добър или лош. Важното е сега да си пристигнат колкото може по-скоро и майка му да стопли вода. \"Ами поцинкованият варел на двора? Бях го забравил – рече си. – Значи, твърде дълго ме е нямало.\" Този варел, използван някога за карбид, побираше десетина кофи кладенчова вода и в слънчеви дни, като тия сега, водата му едва не завираше. --- Влакът замря между претъпканите коловози на голямата кръстовищна гара. Селото бе малко, но полето широко – навярно инженерите са търсили някога точно такъв простор, за да я разположат. Тук пристигаха композиции от всички посоки, разменяха си пътници, товари и пак продължаваха към своите крайни точки. А сега, види се, бяха само пристигнали от изток и запад, от север и юг. Стотици хора щъкаха меду вагоните, качваха се и пак слизаха, за да се настанят между ония, които седяха отчаяни върху багажите си. Перонът не се виждаше, но оттам долиташе врявата на друго, още по-гъсто множество. Навярно то се бе събирало през различни часове, мъкнато от мощните \"крупове\", които необяснимо защо бяха замръзнали по местата си без следа от дим, без свистене на пара. \"Да слизаме!\", покани го някой и Томата скочи долу с денкчето. Те и без това щяха да правят смяна тук и вече откриха своя южен влак, също отдавна пристигнал, без намерение да продължава. И тогава откъм перонните високоговорители някакъв метален глас заяви, че отправя своето последно предупреждение към машинистите да прекратят стачката. И че в случай на отказ... А по пътя към перона стана ясно, че из цялата страна е така. \"Хаирлия да е! Съгласни сме да почакаме.\" Това бе най-странният перон на света. Тук имаше семейства с болни деца, селяни с кокошки и дисаги, кротки чиновници, тръгнали в командировка, нервни търговски пътници, помъкнали куфари с мостри. Сред тях се открояваха тайфи от едри мрачни мъже в сака и винтяги, неотменно подути над десния бут. Тия тайфи трепнаха при появата на опърпаните пътници от последния влак, поотдръпнаха се, но сетне като че ги забравиха. Някъде към обед нещо масивно, кораво се вряза в рамото на Томата. Познат гръб. Беше Златев – Черния. Кожата по него бе натъпкана с метал, повечето стомана може би, но и някой друг килограм злато – еднакво окървавени. Казваше на някого: \"Добре де, няма ги машинистите, обаче тук от гаровия персонал никой ли не е виждал локомотивна пещ? Ако не знае как се кара влак, аз ще го науча\". \"Ами – отвръщаше другият – дотам са шейсет километра, две нощи път.\" Като се измъкваше от пресата, Томата отново усети твърдите израстъци по тялото на следователя и още много други такива израстъци го докосваха, додето стигне чешмата. На връщане при своите той срещна вече очите на Черния: \"О, здрасти! – рече оня. – Лошо загазихме с тия влакове!\". \"Безнадеждно!\" – отвърна Томата и си проправи път нататък. А когато падна мрак и когато стана ясно, че тук ще трябва да се осъмне, когато в безлунната нощ останаха да светят само перонните лампи, това странно сборище стихна и се подреди. Жертви и палачи се разхождаха мирно един до друг, стремяха се да няма блъскане, докосванията при разминаването да бъдат леки, почти деликатни. Никой в нито един миг да не се почувства застрашен. Едните пътуваха към властта, но засега притежаваха само своите малки денкчета. Другите я напущаха и макар че вече не бяха истинска власт, носеха със себе си оръжията и благата, които тя им бе предоставила. Едва късно след полунощ някъде встрани от перона тресна пистолет. На сутринта Томата щеше да види там един варненец от шеста килия, много точно застрелян в сърцето, а на две крачки от него – друг мъж, едър, добре облечен, с бомби под дрехата и с разтрошен череп. Тежко кошче за гарова смет, споено от ламарина и железни обръчи, се търкаляше до тях – те двамата може би са продължавали някакъв стар, незавършен спор, а след изстрела някой трети е употребил кошчето. До утрото се разнесоха и други изстрели, но всякога извън перона. Като че някой бе забранил разправиите тук, под лампите. Може би злото не вирее достатъчно в добре осветените пространства? Или пък това е опасението, че на светлина и най-малката схватка ще наруши крехкото примирие, че ще покрие перона с трупове, които вече не ще се нуждаят от влакове? Важното бе, че всички приемаха с готовност правилата и привилегиите на светлината, благата є, оазиса или миража на нейния строг морал. А Томата вече знаеше, че ще разсъждава за тоя перон, додето е жив. Така отмина последната нощ, така дочакаха първото утро. А когато високоговорителите загърмяха отново и когато от София прокънтя прокламацията на отечественофронтовското правителство, точно тогава се събудиха от сън и локомотивите, насъбраха пара и пътници, за да ги отведат към последния рунд. И вече от прозореца на вагона Томата видя, че някои от едрите мъже не се качиха на южния влак. Те останаха заедно със Златев – Черния и навярно щяха да поемат към границата – през гори и дерета.", "date": "2019.05.31", "title": "Откъс от \"Цената на златото. Завръщане. Досиетата\" на Генчо Стоев"}
{"url": "https://www.dnevnik.bg/detski_dnevnik/2019/05/31/3909467_s_decata_v_pochivnite_dni_1_i_2_juni/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само регистрация в id.capital.bg  и  абонамент . Събота Международни циркови спектакли, български артисти и разнообразни циркови работилници очакват децата на 9-ото издание на фестивала за съвременен и социален цирк \"Мини Арт Фест\". Той започва от 10 часа на Голямата сцена в Южен парк 2 (\"Хилтън парк\"). Под мотото \"Подарък за децата на София\" малки и големи почитатели на цирка ще могат безплатно да се забавляват с международни циркови спектакли и разнообразни циркови работилници. Пълната програма можете да видите  тук . - \"Ателие 313\" е подготвило подарък за децата на празника им - вход свободен на постановката на режисьора Петър Пашов \"Лече-буболече\". Представлението е от 17 часа. - От 11 часа вземете своя BYOX и идете в парка \"Заимов\". Очакват ви снимки, игри и много награди.  - От 9 до 17 часа всички са добре дошли на празник в Детския отдел на Столичната библиотека.  - Деца на възраст между 11 и 15 години са поканени от 16 часа в сградата на Международна компютърна академия IT STEP на ул. \"Алабин\" 58 да научат каква е разликата между снимането с телефон и с професионален фотоапарат, какви са техните основни настройки и какви са техниките, които правят снимките наистина страхотни. Занятието ще започне с кратка лекция, след което ще има практическа част, в която участниците ще могат да приложат на практика наученото. Следва и обработване на изображенията, за да се запознаят с цялостния творчески процес, през който преминава всеки фотограф. Събитието е безплатно, но местата са ограничени, затова е необходима предварителна регистрация  тук .  - Приказката балет за \"Вещици и магьосници\", за феи и елфи очаква своята публика от малки и пораснали деца от 19 ч. в зала \"България\". - Над 60 безплатни ателиета ще зарадват децата пред Народния театър \"Иван Вазов\" на  Детския панаир  тази година, съобщиха фондация \"Изиарт\" и Столичната община, а всички инициативи за празника на детето ще са с вход свободен. Работилниците ще се провеждат от 11 ч. и 20 ч. на територията на Градската градина и в близките музеи и галерии. По традиция фондация \"Изиарт\" е изработила и специално създадени игри за музеите – децата ще могат да станат откриватели в Музей за история на София, Институт за етнография и фолклористика с Етнографски музей, Софийска градска художествена галерия и Национален природонаучен музей. За децата, които се интересуват от изкуство, са предвидени десетки работилници, между които по стъклопис, архитектура, пясъчни рисунки, плъсти, грънчарство. В програмата са включени и редица спортни активности – танци, йога, тенис, шах. Организаторите са приготвили и атрактивна програма за сцената - музикални и театрални спектакли, танци и игри за най-малките. По традиция ще бъде показана и истинска пожарна кола, на която децата ще могат да се качат и да усетят вълнението, като влязат в ролята на истински пожарникари. - Регионалният исторически музей - София, открива нов информационно-образователен център на територията на Античния културно-комуникационен комплекс \"Сердика\". Празничната програма започва в 10.30 часа и включва серия от презентации, демонстрации и ателиета за деца на теми: римски настолни игри, мозайки, монети и монетосечене, римско облекло и въоръжение.  - С какво се хранят астронавтите? Какво виждат животните? Какви тайни крият камъните? Знаеш ли колко тежиш на Марс? А можеш ли да надскочиш пантера? Ела да празнуваш в \"Музейко\" и разбери! По случай детския празник детският научен център отваря безплатно врати от 11 до 19 часа за своите малки и големи приятели.  - Балет \"Арабеск\" кани децата от 11 часа в Музикален театър на балета \"Пепеляшка\". Входът е свободен.  - Празник чака малки и големи от 11 часа в Paradise Center. Ще се проведе надпревара по лазене за бебета, а в 16 часа забавлението за децата ще продължи с куклено мъпет шоу, организирано от социалния проект \"Маргаритка\" и националната инициатива \"Приказки без край\". - Кулинарната работилница \"Весел ванилов къпкейк\" ще събере малки готвачи от 14.30 часа. Подробности -  тук .  - Детски спортен празник, организиран от списание \"Спринт\", събира участници по алеите на Борисовата градина под мотото \"Парк на децата - свободата да спортуват\".  - Игри и забавления, смях и приключения са подготвени за деца от 6 до 12 години, от 10 до 12.30 ч. в двора на Частна езикова занималня \"Лукчо\". Вижте подробности  тук . - Изработка на чудовище е организирана в детска арт работилница от 17 часа  тук .  - Празник на децата ще има и в Park Center Sofia.  - На лятната сцена в Борисовата градина от 10 часа ще се проведе детски празник \"Всички заЕдно\". - До всички малки и големи деца: Заповядайте от 11 часа в  Savini Gelato  на ул. \"Сан Стефано\" 9 срещу Къщата с ягодите на работилница за занаятчийски фунийки, които ще израбоите на момента и ще напълните с магичен син и розов детски сладолед, оцветен единствено със суперхрани. Ще научите тайната как да правите най-вкусните здравословни фунийки за сладолед със суперинтересни цветове. Ще има много за правене, много за учене и много за ядене. Без такси и без записвания, всички са добре дошли. - Лифовете ще работят, а денят ще е посветен на децата, които ще могат да ползват безплатно най-различни атракциони и развлечения в курорта. От \"Пампорово\" АД ги канят на гости в туристическия център, където през целия ден ще могат да стрелят с лък, да скачат на батут, да се разхождат сред природата и да се занимават с всякакви творчески игри на открито. Свободен ще бъде достъпът и до развлекателната \"Стая за игри\", където децата до 14 години ще могат да ползват безплатно всички забавления на място като тенис на маса, джага, дартс, въздушен хокей, различни настолни игри и др., а най-малките от 3 до 7 години ще могат да посетят специално обособения детски развлекателен кът и занималня. Междувременно всички деца от района на Смолян и Чепеларе на възраст до 14 години ще могат да ползват безплатно въжения парк и човешката джага пред хотел \"Орфей\" и да посетят екопътека Невястата, по чийто маршрут са изградени стена за спортно катерене, въжена градина и алпийски тролей, както и приключенски парк \"Амзово\".  - По повод деня на детето авиобаза \"Безмер\" организира ден на отворените врати от 9.30 до 12 часа. А пред народно читалище \"Съгласие\" ще се проведе концерт на млади местни изпълнители. - Национално сдружение \"Младежки глас\" организира празник за най-малките \"Детство мое – вълшебно и велико\". Младежите канят всички родители и деца на безплатното събитие в Морска градина - до фонтана и сцена Охлюва - посока Културен център \"Морско казино\" в 10 часа. За децата ще има игри за рисуване, колички с дистанционно управление, сектор за игра или рисуване на асфалт, ще има и много изненади.  - Район \"Банкя\" кани всички деца и техните родители на страхотни забавления по повод Деня на детето. Началото е от 10 часа в парк \"Ротонда\", парк \"Кестените\" и Пешеходна зона. Пълната програма -  тук . - За най-малките \"Бълбук\" е приготвил забавления за Деня на детето. Вижте подробности  тук . Неделя Международни циркови спектакли, български артисти и разнообразни циркови работилници очакват децата на 9-тото издание на фестивала за съвременен и социален цирк \"Мини Арт Фест\". Той започва от 10 часа на Голямата сцена в Южен парк 2 (\"Хилтън парк\"). Под мотото \"Подарък за децата на София\" малки и големи почитатели на цирка ще могат безплатно да се забавляват с международни циркови спектакли и разнообразни циркови работилници. Пълната програма можете да видите  тук . Програмата на \"МИНИ АРТ ФЕСТ\" 9 ще продължи в 75 ОУ \"Тодор Каблешков\" в кв. \"Факултета\", където ще се проведат разнообразни тренировки по жонглиране, акробатика и юнисайкъл, в които могат да се включат всички желаещи. - \"Ателие 313\" е подготвило подарък за децата - вход свободен на постановката на режисьора Петър Пашов \"Лече-буболече\". Представлението е от 11 часа.  - В 17 ч. на Водната сцена в Paradise Center ще има песни и танци, а от 19:30 часа в Playground ще се състои семейна боулинг надпревара - Кукленият театър \"Прасчо - водни приключения\" ще забавлява най-малките и техните родители от 11.30 часа безплатно в Sofia Ring Mall.  - Работилница за изстрелване на ракетки очаква деца от 6 до 12 години от 14.30 часа в \"Мега мол София\". Местата са ограничени, затова е необходимо записване на: 02/ 405 30 75 .  - Всички малки почитатели на компютърните игри са добре дошли в на работилницата на Kodu Game Lab, в която ще научат как чрез модерни платформи могат да създават собствени светове и да програмират героите в тях. В тази работилница деца между 8 и 12 години ще могат да упражнят своята креативност, логика и работа в екип и да направят своите първи стъпки в света на програмирането. Събитието ще се проведе от 10 ч. в сградата ни в Международна компютърна академия IT STEP на ул. \"Алабин\" 58. Входът е свободен, необходима е само предварителна регистрация  тук . - Ще се проведе инициативата \"Да изчистим Пампорово заедно\", в която се приветстват всички доброволци и любители на природата, които искат да помогнат за нейното опазване и защита. Специално за тях лифтовете ще работят безплатно. За жителите на Смолян и Чепеларе, които искат да се включат в инициативата, ще има безплатен транспорт от Смолян в 9 часа от храм \"Св. Висарион Смолянски\" и в 9 часа от площад \"Олимпийски\" в Чепеларе. За всички ще има чували и ръкавици. Сборният пункт на всички желаещи да се включат ще бъде в 9:30 на плац \"Студенец\".", "date": "2019.05.31", "title": "С децата в почивните дни (1 и 2 юни)"}
{"url": "https://www.dnevnik.bg/ot_vas/novini_ot_vas/2019/05/31/3914153_muzei/", "text": "По-късно сградата била превърната в хотел, а от края на XIX в. до 1929 г. се използва за затвор.", "date": "2019.05.31", "title": "Музей"}
{"url": "https://www.dnevnik.bg/bulgaria/2019/05/31/3914255_cacarov_poiska_vuzobnoviavane_na_deloto_za_smurtta_na/", "text": "Главният прокурор Сотир Цацаров поиска възобновяване на делото за смъртта на Ангел Димитров-Чората, по което петима бивши полицаи бяха осъдени. Цацаров е поискал от Върховния касационен съд (ВКС) и да бъде спряно изпълнението на наказанията им. На 19 април бившите полицаи Мирослав Писов, Иво Иванов, Борис Механджийски, Янко Граговски и Георги Калинков  окончателно бяха осъдени  на по 7 г. затвор и вече изтърпяват наказанията си за убийството на Ангел Димитров на 10 ноември 2005 г. по време на арест в Благоевград. Във Върховния касационен съд вече е образувано ново наказателно дело, насрочено за 14 юни по искане на петимата осъдени и техните защитници, които настояват процесът да се гледа отново. Днес Цацаров се е срещнал със съпругите на осъдените по тяхна молба и ги е уведомил, че и самият той е внесъл искане за отмяна на постановеното решение и възобновяване пред друг състав на ВКС. Главният прокурор смята, че съдебният акт е постановен при съществени нарушения на закона и процесуалните правила, а наложените наказания са явно несправедливи. Ако съдът уважи искането на главния прокурор за спиране изпълнението на наказанията, осъдените трябва да бъдат освободени от затвора до произнасяне на ВКС по направените искания за възобновяване. Преди да прочетат окончателната присъда, върховните съдии бяха длъжни да решат делото, тъй като то два пъти е било връщано на Военно-апелативния съд (ВоАпС). От друга страна са констатирали много сериозни недостатъци в решението на военните съдии. В такива случаи, в които ВКС е принуден да събира и проверява доказателства, постановеният съдебен акт подлежи на проверка чрез възобновяване на делото.", "date": "2019.05.31", "title": "Цацаров поиска възобновяване на делото за смъртта на Ангел Димитров-Чората"}
{"url": "https://www.dnevnik.bg/zdrave/2019/05/31/3914250_v_denia_bez_tjutjunev_dim_szo_preduprejdava_8_miliona/", "text": "Тютюнът убива  по един човек на всеки четири секунди, годишно 8 милиона души умират от болести, причинени пряко от тютюн , а 1 милион са смъртните случаи поради вторично излагане на тютюнев дим. Още по-голямо притеснение е огромното страдание, причинено от респираторни заболявания, причинявани от пушене, инвалидизации и т.н. В Европейския съюз за 2016 г. около една четвърт от всички докладвани смъртни случаи се дължат на рак, а ракът на белия дроб представлява 21% от всички тези смъртни случаи. Това отбелязва статистиката на Световната здравна организация и на Евростат, публикувани като част от тазгодишната кампания по случай Световния ден без тютюнопушене (31 май). И двете организации тази година наблягат на това да повишат информираността за множеството начини, по които излагането на тютюн влияе върху здравето на белите дробове. Според данните на Евростат в България около 20 на сто е делът на рака на белите дробове сред всички ракови заболявания. По този показател България е малко под средното за ЕС ниво, където средно около 21 на сто е делът на рака на белите дробове. Този дял е най-висок в Унгария (27%), следван от Полша, Гърция и Нидерландия (всички 24%). В противоположния край на скалата най-нисък е делът на Португалия (15%), Литва, Латвия и Швеция (всички с 16%) и Словакия (17%). Потреблението на тютюн е един от най-големите рискове за здравето, които могат да бъдат избегнати в Европейския съюз (ЕС), много форми на рак и сърдечно-съдови и респираторни заболявания са свързани с употребата на тютюн, отбелязват от организацията. Тази година Световната здравна организация е подготвила брошура, в която изброява множеството начини, по които тютюнопушенето и вторичното излагане на тютюнев дим влияят на здравето. Освен рака на белия дроб, за който тютюнопушенето е основната причина, от СЗО отбелязват още, че пушенето е водещата причина за хронична обструктивна белодробна болест (ХОББ), както и че бебета, изложени на вредно въздействие върху токсините от тютюневия дим чрез майчино тютюнопушене или майчино излагане на вторичен тютюнев дим, често изпитват намален растеж и функция на белите дробове. В световен мащаб около 60 000 деца умират преди 5-годишна възраст от инфекции на долните дихателни пътища, причинени от вторично пушене, отбелязват още документите. В брошурите се посочва още, че тютюневият дим е много опасна форма на замърсяване на въздуха в закрити помещения: съдържа над 7000 химикала, 69 от които са известни като причиняващи рак. Според данните на Евростат през 2017 г. в Европейския съюз са произведени над 487 милиарда цигари, с 40 милиарда по-малко в сравнение с 2016 г. Стойността на производството през 2017 г. е около 4,9 милиарда евро, което е с 1,3 милиарда евро по-малко от 2016 г. Производството на цигари в ЕС през 2017 г. е равно на повече от 950 цигари на всеки жител на ЕС. Германия, Полша и Румъния водят пазара на производство. С почти 150 милиарда произведени цигари Германия е най-големият производител и представлява 31% от производството в ЕС. На второ място е Полша (114 милиарда цигари, произведени през 2017 г., или 23% от общия брой на ЕС) и Румъния - трета (70 милиарда, 14%). Следват ги Гърция и Португалия (25 милиарда цигари, 5% от общия брой на ЕС) и България (20 милиарда, 4%).", "date": "2019.05.31", "title": "В деня без тютюнев дим СЗО предупреждава: 8 милиона умират годишно заради пушене"}
{"url": "https://www.dnevnik.bg/sport/2019/05/31/3914287_fotogaleriia_krasotata_na_maratona_kalandja/", "text": "Маратон Каланджа се проведе за четвърти път край село Синеморец и природен парк \"Странджа\".", "date": "2019.05.31", "title": "Фотогалерия: Красотата на маратона Каланджа"}
{"url": "https://www.dnevnik.bg/politika/2019/05/31/3914286_sled_kato_zalichi_peevski_i_karadaiu_ot_listata/", "text": "След като взе решение за заличаване на Мустафа Карадайъ и Делян Пеевски от евролистата на ДПС, Централната избирателна комисия (ЦИК) обяви днес имената на седемнадесетте избрани за евродепутати. Това са Александър Йорданов (ГЕРБ), Ангел Джамбазки (ВМРО), Андрей Ковачев (ГЕРБ), Андрей Новаков (ГЕРБ), Андрей Слабаков (ВМРО), Асим Адемов (ГЕРБ), Атидже Алиева-Вели (ДПС), Ева Майдел (ГЕРБ), Елена Йончева (БСП), Иво Христов (БСП), Илхан Кючюк (ДПС). Искра Михайлова (ДПС), Мария Габриел (ГЕРБ), Петър Витанов (БСП), Радан Кънев (\"Демократична България\"), Сергей Станишев (БСП) и Цветелина Пенкова (БСП). Мустафа Карадайъ и Делян Пеевски са подали заявления в изборната комисия, че не желаят да бъдат обявявани за избрани за членове на Европейския парламент. \"По същество заявлението представлява оттегляне на съгласието на кандидата по чл. 365, ал. 1, т. 3 на Изборния кодекс за участие в изборите, което е необходимо изискване за регистрация. При положение че такова съгласие вече не е налице, ЦИК заличава от съответната кандидатска листа и не обявява лицето за избрано за член на ЕП\", се посочва в решението на комисията за Пеевски (вижте решението  тук ). Според представители на ЦИК тя не може да откаже на двамата от ДПС, защото това е личен акт. По същия начин Делян Пеевски бе заличен от листата на ДПС и на предишните европейски избори през 2014 г., след като се отказа да бъде евродепутат. Това стана, след като в рамките на 10 часа част от членовете на тогавашната комисия си промениха мнението - както предната вечер защитаваха тезата, че избраният няма право на отказ след изборния ден, а само преди изборите, така и на следващата сутрин гласуваха за заличаването на Пеевски от листата, пише  в. \"Капитал\".  Аргумент против решението е, че оставката се подава до Европейския парламент и едва тогава ЦИК ще се произнесе по обявяването на следващия кандидат в листата.", "date": "2019.05.31", "title": "След като заличи Пеевски и Карадайъ от листата, изборната комисия обяви новите евродепутати"}
{"url": "https://www.dnevnik.bg/razvlechenie/2019/05/31/3914257_djei_kei_rouling_shte_izdade_novi_elektronni_knigi_za/", "text": "Дж. К. Роулинг ще издаде четири нови електронни кратки книги за Хари Потър следващия месец, които ще предложат на феновете възможност да се \"потопят надълбоко в богатата история на магията\", пише Би Би Си. Уебсайтът на Роулинг Pottermore ще публикува историите, които ще са посветени на всичко от \"света на магьосниците\". Всяка от тях ще е на тема, свързана с уроците, изучавани в училището Хогуортс. Кратките истории са вдъхновени от изложба на Британската библиотека за Хари Потър от 2017 г. \"В допълнение към изследването на корените на магията чрез история и фолклор кратките електронни книги ще включват и бележки, ръкописни страници и очарователни скици, каквито преди това се появяват в \"Хари Потър: История на магията\", се казва още в изявление на сайта. Всички четири книжки ще са илюстрирани от живеещия в Лондон художник Роан Дейниъл Ийсън и първоначално ще са достъпни на английски, френски език, италиански и немски език.", "date": "2019.05.31", "title": "Дж. К. Роулинг ще издаде нови електронни книги за Хари Потър"}
{"url": "https://www.dnevnik.bg/bulgaria/2019/05/31/3914317_tri_deca_postradaha_pri_demonstraciia_na_mvr_v_silistra/", "text": "Три деца са пострадали при демонстрационно взривяване на граната на стадион \"Доростол\" в Силистра, съобщава пресцентърът на прокуратурата. Две от тях - на 6 години, са получили обгаряния по крайниците, а третото - момиче на същата възраст, има обгаряния между 10 и 20 процента по гърдите, краката и врата и е настанено в болница в Русе. Инцидентът е станал около 11 часа, докато полицията в града е извършвала демонстрация по залавяне на престъпник във връзка с 1 юни – Деня на детето. Проявата е била заключителна по програмата \"Ваканция, здравей\", която се провежда в детски градини и училища от Дулово, Тутракан и Силистра. По време на демонстрацията на стадиона по време на инцидента са присъствали около 300 деца, а районът е бил отцепен с оглед безопасността на присъстващите. Пострадалите са били на около 50 метра.  По случая е образувано досъдебно производство. В момента се извършва оглед на местопроизшествието от следовател от Окръжния следствен отдел при Окръжната прокуратура в Силистра. Предстои назначаването на съдебно-техническа и съдебномедицинска експертиза за установяване причините за инцидента. Няколко часа след инцидента от МВР съобщиха, че със заповед на министър Младен Маринов временно е отстранен от длъжност директора на областната дирекция в Силистра Юлиян Караславов. С друга заповед на Маринов се забранява употребата на взривни вещества и пиротехнически изделия по време на провеждане на демонстрации на обществени места пред граждани.", "date": "2019.05.31", "title": "Директорът на полицията в Силистра е отстранен, след като три деца пострадаха при демонстрация на МВР"}
{"url": "https://www.dnevnik.bg/evropa/2019/05/31/3914303_cheshkiiat_premier_e_zamesen_v_konflikt_na_interesi/", "text": "Европейската комисия установи, че чешкият премиер Андрей Бабиш е в конфликт на интереси заради бизнес империята му, поставена в доверителни фондове, и страната може да изгуби еврофинансиране, предаде пражкият всекидневник \"Хосподарске новини\", цитиран от \"Ройтерс\". Ако при последващи процедури бъдат потвърдени изводите, Чехия може да загуби неуточнена сума финансиране, изплатено на фирми в сектора на земеделието, химическата и хранително-вкусовата промишленост, медиите и здравеопазването за проекти, финансирани от началото на 2018 г., посочва изданието на сайта си  www.ihned.cz . Решението освен това ще бъде политически удар за Бабиш, който твърдо отричаше да е нарушил каквито и да било правила. То може да спре пътя за бъдещо финансиране за развитие за фирмите, притежавани преди от Бабиш, и сега в доверителни фондове, на които той е бенефициент. Говорител на Еврокомисията отказа да коментира информацията и това, което нарече \"продължаващи одитни процедури\" В съобщение до \"Ройтерс\" Бабиш каза, че е силно несъгласен с позицията на Европейската комисия. \"Това е само предварително предложение, което ще бъде детайлно анализирано и Чехия ще направи своите коментари. Едва тогава комисията ще ни изпрати окончателния доклад. Аз категорично отхвърлям позицията й и ще се боря за нейната промяна. Чехия със сигурност няма да трябва да връща никакви субсидии. Няма причина за това, защото аз не нарушавам чешките, нито европейските законови правила, що се отнася до конфликтите на интереси\", подчерта Бабиш. Чешкото финансово министерство потвърди, че е получило предварителен доклад, но отказа да потвърди заключенията, като заяви, че те могат да се променят след становището на чешката страна. Отделно Бабиш е разследван в Прага по твърдения за злоупотреба с 2 млн. евро европейски субсидии преди 10 години. Той отхвърля обвиненията по този случай. Основната фирма, изградена от Бабиш през изминалите 25 години, е \"Агроферт\", конгломерат от около 250 компании, който той постави под доверително управление, тоест в доверителни фондове, през 2017. Те получават от ЕС десетки милиони евро на година, по-голямата част под формата на земеделски субсидии, които не са засегнати от провеждащото се разследване. Според критици на Бабиш той е замесен в мащабни конфликти на интереси и защото \"Агроферт\" притежава два национални вестника и радио, а правителството има голямо влияние в определянето на земеделската, екологичната и други политики, които засягат бизнеса на конгломерата. Опозиционната Пиратска партия обяви, че ще търси споразумение с други опозиционни групи за вот на недоверие срещу правителството на малцинството на Бабиш, ако информацията за разкритията на еврокомисията бъде потвърдена. Правителството, включващо партията на Бабиш АНО и социалдемократите, има подкрепата на Комунистическата партия в парламента, което означава, че в момента има стабилна основа.", "date": "2019.05.31", "title": "Чешкият премиер е в конфликт на интереси, смята еврокомисията"}
{"url": "https://www.dnevnik.bg/politika/2019/05/31/3914327_boiko_borisov_niama_da_suzdava_vtori_cvetanov_cvetanov/", "text": "Името на Цветан Цветанов се заменя с Изпълнителната комисия\", каза премиерът и лидер на ГЕРБ Бойко Борисов след заседание на Изпълнителната комисия на партията. \"Досега зам.-председателят се занимаваше с партията, а ролята на комисията беше много слаба, да не кажа проформа\", каза Борисов, с което даде да се разбере, че в партията няма да се създава \"втори Цветанов\" - функционер, който да концентрира в ръцете си властта в нея. Борисов обясни, че освобождаването на Цветанов ще стане на партиен конгрес, който ще бъде на 7 юли, както е по устава на партията. \"Тогава ще освободим и Румяна Бъчварова, която отива посланик. Началник на кабинета ми е Деница (Деница Желева, досегашен съветник на премиера по външна политика - бел. авт.), вече я сложих\". Бъчварова освен началник на кабинета на премиера е член и на Изпълнителната комисия на ГЕРБ. Членовете на комисията се избират от конгреса, както и заместник-председателите. До освобождаването на Цветанов те бяха трима. Другите двама са кметът на София Йорданка Фандъкова и на Бургас Димитър Николов. Борисов намекна, че заместниците му може да останат двама. Попитан избран ли е заместник на Цветанов, Борисов каза: \"Това е работа на Изпълнителната комисия и на Конгреса. Двама заместници и повече власт на административния секретар, който да движи техническата неща през времето, в което се занимавам с премиерството си, е предостатъчно\". Административен секретар на ГЕРБ е Цветозар Паунов, който е областен координатор за София. Попитан дали Томислав Дончев ще стане негов заместник, Борисов заяви: \"Той е член на Изпълнителната комисия и вицепремиер. Занапред обмислям как да разделя постовете. Да не бъдат кмет и областен ръководител, министър и областен ръководител. До местните избори имаме време да си направим анализа\", обяви той. Ще има промени в структурите \"Не съм доволен от работата на някои структури. Събрах областните ръководители, направихме анализ. Колко снимки ми дадоха на построеното и направеното. Мисля, че ме разбраха добре\", каза Бойко Борисов. \"Не може в Ямбол да направим всичко и да не спечелим изборите. Или в Плевен - какво ли не се направи, нямаше канализация, или в Добрич\", коментира лидерът на ГЕРБ. Той съобщи, че ще създаде орган за контрол в самата партия за сигнали, жалби и оплаквания. \"Магаре да бях вързал за депутат, щяха да го изберат\" \"Дайте да си говорим сериозно... Дайте да си говорим сериозно. Когато в началото правих избори с 90% рейтинг, магаре да бях вързал за депутат щяха да го изберат\", каза Борисов на въпрос как ще се отрази на местните избори отсъствието на Цветанов, който от началото на партията беше председател на предизборния щаб. \"Не ми се искаше повече Веско Маринов да ни пее на концертите. Ясно бях казал как трябва да се проведе кампанията. Не се съобразиха с мен на моменти\", каза още лидерът на ГЕРБ за предизборния щаб за местните избори. \"Винаги народът ми е давал кредит на доверие. Винаги внимателно съм разчитал какво се иска от мен\", добави Борисов. Борисов отрече да имало трети вариант за Цветанов \"До оставката на Цветан Цветанов се стигна, защото това беше и негово желание. Както той каза, доверието в нас по много теми го няма. След като го няма, това е правилно решение\", каза Борисов на въпрос защо се е стигнало до оставката на Цветан Цветанов. Вчера бившият му заместник Цветанов каза, че освен вариантите да напусне и да работи за местните изборите  Борисов му е му е предложил и трети вариант.  Борисов опроверга това: \"Вариантите бяха - напуска ръководните постове на партията, спира да се изявява по медиите и да е лице на партията и остава да работи в централата като редови член. Избрахме варианта да напусне отвсякъде. Няма трети или четвърти вариант\". Все още не е известно с какво ще се заеме Цветан Цветанов.", "date": "2019.05.31", "title": "Бойко Борисов няма да създава втори Цветан Цветанов (видео)"}
{"url": "https://www.dnevnik.bg/zdrave/2019/05/31/3914329_psihiatrite_sa_protiv_zakrivaneto_na_centura_po/", "text": "Психиатричната асоциация е против  закриването на Националния център по наркомании  и настоява за сериозен обществен дебат, преди да се пристъпи към вливането му в Националния център по обществено здраве и анализи. Задълбочени дискусии и анализи на психиатричната общност показват, че промяната ще доведе до проблеми при осъществяване на множество дейности, свързани с превенцията, лечението и психосоциалната рехабилитация на зависими към наркотици хора. Това се казва в позиция на Българската психиатрична асоциация във връзка с намеренията на здравното министерство за закриване на центъра по наркомании. В мотивите си за закриването на центъра здравното министерство посочи, че профилактиката, диагностиката, лечението и рехабилитацията на злоупотребяващи и зависими от наркотични вещества лица са преминали в Държавна психиатрична болница в Суходол. А останалите основни функции на центъра по наркомании - координационни, методически и експертни, дублират частично две дирекции в здравното министерство. Психиатрите отбелязват, че в момента центърът осъществява редица функции с текущ характер и прекъсването им \"е свързано с нарушаване на функциите на множество дейности, свързани с превенцията, лечението и психосоциалната рехабилитация на зависими към наркотици лица\". \"Във време на нелек период на психиатричното здравеопазване, хронично намаляване на броя на леглата и заведения за психично болни, както и все по-агресивното разпространение на все по-нови химически вещества тревожното положение с последиците от алкохолната употреба и злоупотреба, мощен натиск за легализиране на употребата на марихуана (няма медицинска употреба на марихуана), както и липсата на кадри в психиатрията, правят закриването на Националния център по наркомании въпрос от важно, дори стратегическо значение\", се казва в позицията.", "date": "2019.05.31", "title": "Психиатрите са против закриването на центъра по наркомании"}
{"url": "https://www.dnevnik.bg/zdrave/2019/05/31/3914348_mnogo_nedonoseni_deca_ne_minavat_kompleksna_ocenka_za/", "text": "Повече от половината от родителите на недоносени деца, или 58%, казват, че децата им никога не са преминавали комплексна оценка на развитието от екип от специалисти. 46,4% от родителите не са получили информация и график за необходимите прегледи на детето след изписване в периода на първата му година, а цели 84,7% не са получили информация за нуждата от проследяване през втората година на детето. Това сочат данни от проучване на фондация \"Нашите недоносени деца\" от февруари 2019 г., проведено сред 812 родители от цялата страна За да се създадат правила за проследяване на недоносените деца, към които да се придържат всички специалисти и до родителите да достигат съществени информации, от фондацията настояват да се изработи Национална програма за проследяване на преждевременно родени деца до 7-годишна възраст. Днес организацията внесе и проект за такъв документ в здравното министерство. Проектът е подкрепен от Българската асоциация по неонатология, от офиса на Световната здравна организация (СЗО) в България, от Националната мрежа за децата, от Мрежата за съвременна родилна грижа, както е и съгласуван с Вера Рангелова - директор \"Програми за ранно детско развитие\", УНИЦЕФ - България. Препоръките в проекта са базирани на най-съвременните  Европейски стандарти за грижа за здравето на новороденото , създадени по инициатива на  Европейската фондация за грижа за новородените EFCNI  съвместно с повече от 220 здравни експерти от различни области на детското здраве и развитие. Всяка година в България се раждат повече от 6000 недоносени деца. За тяхното пълноценно развитие и възстановяване е необходима не само висококачествена неонатологична грижа в периода на болничния им престой, но и добре функционираща система за комплексно проследяване на развитието им от медицински и развитийни специалисти след изписването, отбелязват от фондацията.", "date": "2019.05.31", "title": "Много недоносени деца не минават комплексна оценка за развитието, сигнализира фондация"}
{"url": "https://www.dnevnik.bg/razvlechenie/2019/05/31/3914362_eltun_djon_az_sum_evropeec_a_ne_glupav_kolonialen/", "text": "Световноизвестният музикант Елтън Джон заяви, че се срамува от родната Великобритания заради вота на страната за оттегляне от Европейския съюз и начина, по който се справя с Брекзит, предаде \"Гардиън\". По време на концерт в сряда вечерта във Верона - част от неговото прощално турне Farewell Yellow Brick Road, той заяви: \"Срамувам се от страната си заради това, което направи. Тя раздели хората... Дойде ми до гуша от политиците, особено от британските политици. Дойде ми до гуша от Брекзит. Аз съм европеец. Не съм глупав, колониален, империалистичен английски идиот.\" Джон и преди е изказвал неодобрението си спрямо Брекзит. През 2018 г. той заяви, че според него на хората във Великобритания не им е била казана истината... \"Беше им обещано нещо, което беше напълно смехотворно и не бе икономически полезно\", каза той и допълни, че процесът на Брекзит е бил объркващ. Славата на изпълнителя през последните години не спада, напротив. Наред с мащабното си световно турне той се готви да издаде и първата си автобиографична книга през есента. Биографичният филм \"Рокетмен\", посветен на неговото изгряване като музикална звезда, както и на проблемите му със злоупотребата с различни субстанции е в кината и в България от днес, 31 май, след като преди това бе представен в Кан.", "date": "2019.05.31", "title": "Елтън Джон: Аз съм европеец, а не глупав, колониален, империалистичен английски идиот"}
{"url": "https://www.dnevnik.bg/sviat/2019/05/31/3914367_sudut_v_ljuksemburg_otnovo_shte_reshava_dali_danni_na/", "text": "Въпросът дали лични данни на европейци могат да бъдат прехвърляни в САЩ отива в Европейския съд. Това стана, след като Върховният съд на Ирландия отхвърли молбата на \"Фейсбук\" делото да не бъде пращано до европейската институция. Искът срещу социалната мрежа е заведен от австрийския активист  Макс Шремс.  Според ирландски съд има основания да се смята, че американското право не защитава личните данни на гражданите на ЕС според правилата на ЕС – а това е изискване, за да бъде разрешен трансферът на данни в трета държава. Ирландската институция препраща делото в Съда в Люксембург, който трябва да прецени дали методите на трансфер (включително споразумението  Щит на неприкосновеността  (  Privacy Shield )) спазват европейските регулаторни мерки. \"Фейсбук\" обжалва това решение пред Върховния съд на страната, но днес жалбата бе отхвърлена. Делото на Шремс  е срещу социалната мрежа, но решението на съда ще засегне цялата индустрия. Споразумението Privacy Shield покрива над 3850 дружества по данни на еврокомисията. То бе постигнато през 2016 г., след като Съдът в Люксембург отмени действието на предишното подобно споразумение  Safe Harbor  (отново заради иск на Шремс). Активистът започна делата си срещу \"Фейсбук\" през 2013 г. след разкритията на  Едуард Сноудън , че американското правителство събира масово данни от американски доставчици на интернет услуги под програмата PRISM. Така се стигна до отмяната на Safe Harbor и до повторни проверки от институциите в Ирландия, където е европейската централа на \"Фейсбук\".", "date": "2019.05.31", "title": "Съдът в Люксембург отново ще решава дали данни на европейци могат да бъдат пращани в САЩ"}
{"url": "https://www.dnevnik.bg/evropa/2019/05/31/3914351_keramichni_jabi_i_etnichesko_prebroiavane_plashat/", "text": "На португалските роми все още често им се случва да ги държат далеч от кафенета и магазини с керамични жаби, поставени на входа, казва Алмеринду Лима, активист от общността, обезпокоен напоследък от проект за преброяване на \"етническо-расовите\" малцинства. В ромската култура се смята, че жабите носят нещастие и някои използват това вярване, за да покажат на ромското малцинство, че не е добре дошло, поставяйки керамична жаба на витрината си. Темата присъстваше в творба на португалската режисьорка от ромски произход Леонор Телиш, наградена на фестивала \"Берлинале\" през 2016 г. със \"Златна мечка\" за най-добър късометражен филм. Алмеринду Лима смята, че суеверието около жабите и ромите е \"просто градска легенда\", но въпреки това се чувства наранен от \"прикрития расизъм и перфидна дискриминация\", изразена чрез наглед безобиден предмет. Роден в от Томар (Централна Португалия), Лима наскоро се оженил и се преместил в окръг Брага в северозападната част на страната, където му било \"много трудно да намери апартамент под наем\", разказва той пред АФП, убеден, че е получил много откази по простата причина, че е ром. \"Институционален расизъм\" Няколко организации, които представляват общността, състояща се от 40 до 60 хил. души, предупредиха за риск от \"неправомерно използване\" на \"етническо-расовите\" данни, които - за първи път в Португалия - може да бъдат събирани при следващото общо преброяване на населението, планирано за 2021 г. \"Настоящият обществено-политически контекст в Европа, белязан от засилване на влиянието на популистките движения, което не подмина и Португалия, буди опасения от неправомерно и \"расовизирано\" използване на данните\", заявяват в комюнике организациите. Работна група към португалския Висш комисариат по миграциите, от която социалистическото правителство поиска да обърне специално внимание на въпроса, даде в края на март положително становище за събирането на информация за етническия произход на хората, живеещи в Португалия. \"Опасяваме се от законодателство на институционалния расизъм\", обяснява Алмеринду Лима, който представлява ромите в работната група, подчертавайки, че \"всяка информация от преброяванията е публична\". Мярката обаче се подкрепя от организациите, които защитават правата на хората от африканските имигранти. \"Държавата има нужда от точни и подробни данни, за да се бори срещу расизма\", защитава я ръководителят на организацията \"SOS Расизъм\" Мамаду Ба, давайки пример с мерките за положителна дискриминация при достъпа до образование и жилища. Антиромски активист Националният статистически институт, който трябва да се произнесе по въпроса през юни, се обяви за \"най-компетентната институция за защитено събиране, обработка и съхраняване на данните\" и разкритикува \"нелегалното събиране на данни\", практикувано от полицията или болниците. В допитване на Португалския католически университет 80 процента от анкетираните казват, че одобряват включването на въпрос за етническо-расовия произход при бъдещото преброяване, а 90 на сто са изразили мнение, че някои групи са жертва на дискриминация в Португалия. Правителството смята за \"необходимо да разполага с данни\", както препоръчват международни институции като Комитета на ООН за премахване на расовата дискриминация, но държавният секретар за гражданството и равенството Роза Монтейру, която казва, че разбира \"всички опасения\", отбелязва, че \"сега трябва да се проучи кой е на-подходящият начин за събирането им\". Португалските роми са особено притеснени от влизането в политиката на една спорна личност - Андре Вентура, който привлече общественото внимание с обвиненията си към ромите, че живеят \"почти изключително от държавни субсидии\". Вентура стана известен с участията си в телевизионни дебати, посветени на футбола. Той обаче оглави листата на коалиция, получила 1.5 процента от гласовете на европейските избори, което означава близо 50 хил. гласа. /БТА", "date": "2019.05.31", "title": "Керамични жаби и \"етническо\" преброяване плашат португалските роми"}
{"url": "https://www.dnevnik.bg/politika/2019/05/31/3914246_citat_na_denia_ne_iskam_poveche_vesko_marinov_da_mi_pee/", "text": "Не искам повече Веско Маринов да ми пее\". Това заяви премиерът и лидер на ГЕРБ Бойко Борисов на излизане от централата на партията, където се състоя заседание на изпълнителната комисия, след като вчера  бе приета оставката на зам.-председателя й и ръководител на предизборния щаб Цветан Цветанов . Обичайно на предизборни събития на ГЕРБ концерт изнася Веселин Маринов, с когото са семейни приятели. Днес Борисов се оплака, че на моменти \"не се съобразиха с мен\", говорейки за организацията на структурите на ГЕРБ преди изборите, но посочи, че народът му е гласувал доверие. Обяви, че смята да има двама заместници в партията и един административен секретар, който да е натоварен, докато Борисов премиерства. Посочи, че вицепремиерът Томислав Дончев няма да бъде натоварен със зампредседателски пост, а на предстоящия национален събор на партията на 7 юли ще бъдат освободени Цветан Цветанов и Румяна Бъчварова, която е посланик на България в Израел.", "date": "2019.05.31", "title": "Цитат на деня: Не искам повече Веско Маринов да ми пее"}
{"url": "https://www.dnevnik.bg/bulgaria/2019/05/31/3914453_cacarov_predlaga_koga_da_zapochne_procedurata_za_izbor/", "text": "На 6 юни главният прокурор Сотир Цацаров ще предложи кога да започне процедурата за избор на негов наследник. Като първа точка на заседанието на Прокурорската колегия е предложението за приемане на времеви график за провеждане на процедура по чл. 173 от Закона за съдебната власт за избор на главен прокурор. Преди две седмици, след консултациите при президента Румен Радев, Цацаров заяви, че възможно най-скоро ще внесе проект на хронограма за предстоящия избор в прокурорската колегия на ВСС, която после ще бъде обсъдена от Пленума на съвета. По закон процедурата може да започне най-рано шест месеца преди изтичането на мандата на председателите на върховните съдилища и на главния прокурор и не по-късно от четири месеца. На практика процедурата може да започне на 10 юли и не по-късно от 10 септември. Министърът на правосъдието и прокурорската колегия на Висшия съдебен съвет (ВСС) имат правомощия да предлагат кандидати за поста. Досега нито един правосъден министър не е правил предложение при избора на главен прокурор, а Данаил Кирилов вече заяви, че също няма да прави предложение. Номинираните кандидати трябва да изработят и представят концепция за работата си, а пленумът на ВСС ги изслушва. Изборът се прави с т.нар. квалифицирано мнозинство - за да бъде избран един кандидат, трябва да получи подкрепата на не по-малко от 2/3 от членовете на ВСС. На практика поне 17 от общо 25 членове на съвета трябва да подкрепят бъдещия главен прокурор. Процедурата продължава с предложение, което ВСС изпраща до президента, а той от своя страна може да подпише или да откаже да подпише указ за назначаването му. Ако държавният глава се възползва от правомощията си, то може да е еднократно и да откаже да подпише указ. В такъв случай процедурата се връща отново във ВСС. Президентът Румен  Радев вече започна консултации  за изготвяне на критерии за избора на нов главен прокурор. След срещата си с държавния глава Сотир Цацаров, коментира, че  консултациите са прибързани . Ден по-късно Радев се срещна с председателя на Върховния касационен съд Лозан Панов, който  каза, че изборът е предопределен . Председателят на Върховния административен съд Георги Чолаков е предложил по време на консултациите  да бъде създаден независим орган , който да има правомощия да разследва главния прокурор. Представляващият Висшия съдебен съвет Боян Магдалинчев изрази от своя страна надежда следващият главен прокурор  да бъде от системата . Серията от срещи предизвика  коментар и от премиера Бойко Борисов , който видя опит за намеса на Радев в съдебната система. Президентът от своя страна отвърна с коментар, че  не кани магистрати на вечеря  в дома си.", "date": "2019.05.31", "title": "Цацаров предлага кога да започне процедурата за избор на негов наследник"}
{"url": "https://www.dnevnik.bg/biznes/2019/05/31/3914452_prez_mai_prihodite_v_bjudjeta_sa_poveche_ot_razhodite/", "text": "Салдото по консолидираната фискална програма (КФП) на касова основа към май 2019 г. се очаква да бъде положително в размер на 2.979 млрд. лв. (2.6 % от прогнозния БВП), съобщи Министерството на финансите. Приходите и помощите по КФП към май 2019 г. се очаква да бъдат в размер на 18.7 млрд. лв., което е 42.7% от годишния разчет. Спрямо същия период на миналата година увеличението е с 2.7 млрд. лв. както при данъчните, така и при неданъчните приходи. На база на наличните предварителни оценки данъчните приходи отчитат ръст в размер на 1.36 млрд. лв., неданъчните приходи – 864.5 млн. лв., а приходите от помощи и дарения – 497.2 млн. лева. Разходите са 15.7 млрд. лв. или 35.4% от годишния план като финансовото министерство напомня, че е обичайно през второто полугодие те да се ускорят. Номиналното увеличение спрямо май миналата година е с над 1 млрд. и е заради повишаването на бюджетните заплати с 10 на сто. Частта от вноската на България в бюджета на ЕС, изплатена към 31.05.2019 г. от централния бюджет, възлиза на 599.2 млн. лв.", "date": "2019.05.31", "title": "През май бюджетният излишък е близо 3 млрд. лева"}
{"url": "https://www.dnevnik.bg/photos/2019/05/31/3914315_fotogaleriia_svetovnite_snimki_na_denia_-_31_mai_2019_g/", "text": "Мюсюлмани се молят в джамията на Байтул Мукаррам по време на последната петъчна молитва на свещения месец Рамадан в Дака, Бангладеш.", "date": "2019.05.31", "title": "Фотогалерия: Световните снимки на деня - 31 май 2019 г."}
{"url": "https://www.dnevnik.bg/sport/2019/05/31/3914483_snimka_na_denia_grigor_dimitrov_v_deistvie/", "text": "Григор Димитров в миг от мача си със Стан Вавринка. Двамата играят оспорван двубой от третия кръг на \"Ролан Гарос\".", "date": "2019.05.31", "title": "Снимка на деня: Григор Димитров в действие"}
{"url": "https://www.dnevnik.bg/bulgaria/2019/05/31/3914485_dps_izgotvi_programa_za_uskoren_rastej_koito_pipva/", "text": "Движението за права и свободи (ДПС) е изработило програма за бъдещо управление на страната, която ще предложи за обсъждане на парламентарно представените партии. В изработването ѝ е участвал депутатът от политическата сила Делян Пеевски, а това била и причината той  да отиде два пъти подред на работа в парламента  през тази седмица. Това обясни народният представител от ДПС Йордан Цонев пред БНТ. Той добави, че ще поискат всяка партия да изведе 2-3 приоритета от програмите си, след което да се избере по кои от всички предложени ще се работи и всяко правителство да не се отказва от тях. Реализирането на програмата била и причината Пеевски да вземе участие в две поредни заседания, след като преди това имаше само едно - при полагането на клетвата си като депутат на 19 април 2017 г. \"По тази причина  започна да ходи отново на работа.  Господин Пеевски има роля в тази програма. И в съставянето ѝ и в работата по нея\", уточни Цонев. През седмицата Пеевски заяви, че ДПС обмисля да внесе проект за свалянето на ДДС-то на хляба, лекарствата, книгите, както и да се помисли за безплатни детски градини. Повече четете  тук. Цонев даде за пример 90-те години, когато е имало общи приоритети, по които всички парии работили. Такива били влизането на България в НАТО и ЕС. Цонев каза още и по какъв начин може да се постигне икономически растеж. \"Ускорен растеж, който пипва определени лостчета на икономиката, които да ускорят растежа на 5-6%, а да не е 2-3%, както е в момента\", заяви депутатът от ДПС. Йордан Цонев уточни, че резултатът от европейските избори не предполага да има предсрочни избори. Според него \"хората искат промяна, но не рязка\".", "date": "2019.05.31", "title": "ДПС изготви програма за \"ускорен растеж, който пипва определени лостчета на икономиката\""}
{"url": "https://www.dnevnik.bg/sport/2019/05/31/3914471_grigor_dimitrov_shte_doigrava_sreshtu_vavrinka_v/", "text": "Григор Димитров изостава с два сета от Стан Вавринка в мача между тях от третия кръг в \"Ролан Гарос\". Петъчният ден от програмата на турнира не стигна на двамата тенисисти да изиграят мача помежду си, след като проточване на останалите срещи доведе до късно начало и само. Вавринка взе и двата изиграни сета, като и в двата случая надделя с тайбрек - 7:6 (5), 7:6 (4). Двамата прекараха на корта 2.06 часа. След изиграване на два сета тенисистите и съдията на стола решиха двубоят да бъде прекратен заради липса на достатъчно естествена светлина. В двата изиграни сета Вавринка реализира общо 13 аса, срещу само един за Димитров. Двойните грешки на двамата бяха по три, но предимствотона Вавринка дойде от по-големия брой уинъри – 37 срещу 20. Шампионът от 2015 г. обаче допусна и много непредизвикани грешки – 36 срещу 19 за Димитров. Началото на двубоя се забави и той стартира едва след 19 часа местно време. Срещите преди тази на Димитров и Вавринка се проточиха, като накрая двубоят беше преместен от корт \"Сузане Ленглен\" на Корт №1, който е значително по-малък. Това доведе до недоволство на феновете, закупили билети за корта. Те освиркваха организаторите пред \"Сузан Ленглен\". \"Решението не беше никак лесно, но взехме това решение, защото всички други мачове се забавиха. Разбирам и хората, но нямаше какво друго да направим\", каза директорът Ги Форже. Именно третият кръг засега е непреодолимо препятствие за Димитров, който в осемте си участия в Париж не е стигал по-далеч. В последните две години бившият №3 отпада точно след третата си среща - през 2017 г. от Пабло Кареньо Буста, а през 2018-а от Фернандо Вердаско, и двата пъти без да вземе сет. Двамата се срещат за девет път, след като дотук имат по четири успеха. Българинът стигна до това стъпало в турнира след два маратонски мача по пет сета - в първия кръг с Янко Типсаревич  победи с 6:3, 6:0, 3:6, 6:7 (4), 6:4  и срещу  Марин Чилич  6:7 (3), 6:4, 4:6, 7:6 (2), 6:3. Първият сет продължи 68 минути, като в него надмощието се смени в течение на частта. Димитров започна колебливо, но след това подобри играта си. Двубоят започна с ранен пробив, реализиран от Вавринка. Димитров не успя бързо да намери ритъма си и в първите няколко гейма не беше на ниво. Той взе подаването си в третия гейм, с което откри сметката си. След това Димитров успя на свой ред да пробие. Това се случи в шестия гейм, когато с много добра игра и търпение взе подаването на швейцареца. Последва маратонски гейм, в който българинът поведе с 40:0 и изглеждаше близо до затвърждаване на пробива. Димитров обаче допусна грешки, а Вавринка заигра по-добре и се стигна до ситуация бившият №3 да спасява точки за пробив. Димитров все пак издържа и след близо 10 минути спечели подаването си, за да поведе за пръв път в срещата. След обрата в сета Димитров дори имаше шанс да спечели първата част. Българинът получи сетбол, но Вавринка не допусна изненада. Швейцарецът докара нещата до тайбрек, в който трябваше да се справя с изоставане. Димитров поведе с 3:1, но Вавринка съумя да отговори и взе тайбрека със 7:5. Сервисът на Вавринка беше по-стабилен, макар той да вкара само 48% от първото си подаване в сета. Швейцарецът записа три аса, срещу нито един за Димитров. Освен това българинът допусна две двойни грешки, макар да вкара 74% първи сервис. Във втората част двамата трудно намираха решения, с които да изненадат противника от другата страна на мрежата. Вавринка пръв стигна до точки за пробив при подаване на Димитров, но този път нямаше успех. Резултатът се задържаше равен през цялото време, като геймовете не продължаваха толкова дълго. При 5:5 Димитров не успя да се възползва от две поредни грешки на Вавринка, който успя да измъкне своето подаване от 15:30. След това българинът също си взе сервис гейма и вкара сета в тайбрек. В тайбрека Вавринка взе предимство от 2:0. Димитров така и не успя да притисне съперника си, който имаше отговор на всички действия на българина и разликата започна да се увеличава. Вавринка взе и втория тайбрек със 7:4. След това съдията на стола се консултира с двамата играчи и беше взето решение двубоят да продължи в събота. Напред в турнира продължават двама от фаворитите Рафаел Надал и Роджър Федерер. 11-кратният шампион се справи срещу Давид Гофен, но му даде един сет – 6:1, 6:3, 4:6, 6:3 след 2.51 часа. \"Мисля, че това беше положителен опит за мен, защото играх срещу много сериозен съперник още в третия кръг. Чувствах се много добре в първите два сета и направих добри неща\", каза Надал след срещата. В осминафиналите той ще срещне представителят на Аржентина Хуан Лондеро, който победи в петсетов сблъсък французинът Корентен Муте. Федерер се справи в три сета с норвежеца Каспер Руд – 6:3, 6:1, 7:6 (8) само за 2.14 часа. Следващият съперник на Маестрото ще бъде Леонардо Майер.", "date": "2019.05.31", "title": "Григор Димитров ще доиграва срещу Вавринка в събота след изоставане от два сета"}
