{"url": "https://www.dnevnik.bg/sport/2019/12/14/4005817_fotogaleriia_shouto_noshtta_na_skokovete/", "text": "Мотоциклетното шоу \"Нощта на скоковете\" представи зрелище за зрителите в зала \"Арена Армеец\".", "date": "2019.12.14", "title": "Фотогалерия: Зрелищно и шумно - шоуто от \"Нощта на скоковете\""}
{"url": "https://www.dnevnik.bg/analizi/2019/12/14/4005498_blokiraniiat_gniav_kakvo_stana_na_14_dekemvri_1989_g/", "text": "                         Датата 14 декември 1989 година остава и до днес противоречива и митологизирана в самото началото на прехода. Дали събитията тогава не са изпуснатият шанс на току-що създадената опозиция наистина да поведе прехода? Възможно ли е било да се стигне до военни и кървави сблъсъци и къде бихме били днес, ако това се беше случило? Какво наистина е имал предвид Петър Младенов, произнасяйки репликата \"Най-добре е танковете да дойдат?\" Колективната фантазия години наред търси и вероятно ще продължи да търси свои и винаги различни отговори на тези въпроси. Макар да има достатъчно проучени факти както за вината на Младенов, така и за готовността на танковата бригада в Банкя да действа по заповед на военния министър. Чисто психологически обаче случилото се на 14 декември 1989 г. остава недостатъчно анализирно от гледна точка на гнева, който едновременно отпуши и блокира. Вместо гневът да се насочи към търсене на истината, той беше канализиран и принуден да се засрами като некултурен. В емоционално отношение това отличава съществено България от другите тогавашни социалистически страни, чийто гняв тръгна по коренно различен начин. Може ли културният човек да бъде ядосан? Защо е толкова лесно да бъдем засрамени заради гнева си? И може ли да се прости на един културен лъжец? Струва ми се важно да разсъждаваме върху това. На 29 ноември 1989 г., след протести в цялата страна и национална стачка, блокирала Чехословакия, Народното събрание премахва члена в конституцията, който определя водещото място на комунистическата партия в живота на страната. На 4 декември граждански движения окупират централите на ЩАЗИ в Ерфурт и в Лайпциг. Целта е да не се позволи унищожаване или използване на досиетата, а те да бъдат поставени под граждански контрол. На 15 януари 1990 г. хиляди демонстранти превземат централата на ЩАЗИ в Берлин. Именно на тази дата, 15 януари, в България Народното събрание ще гласува това, което не е било гласувано месец по-рано, на 14 декември 1989 г.– премахването на член 1 от Конституцията, който определя ръководната роля на комунистическата партия в живота на страната. На 14 декември в София е внесен проектозаконът за премахване на член Първи. Еуфорията от новината е голяма. Макар че процедурно това предложение не може да се приеме, протестите, започнали със студентски шествия от цяла София за автономия на висшите учебни заведения, вече са събрали хиляди хора на площада пред Народното събрание, които искат точно процедурно невъзможното – и то веднага. Хората се увеличават, еуфорията расте, очакването, че нещо ще се случи – също. Когато от сградата на парламента започват да излизат депутати и министри, включително Петър Младенов, заместил Тодор Живков след неговото отстраняване на 10 ноември, множеството ги освирква. \"С този екстремизъм вие тласкате България в пропастта\", казва ядосаният Младенов и добавя по-късно репликата, уловена от камерата на Евгени Михайлов: \"Най-добре е танковете да дойдат\". Тази \"танкова\" реплика ще стане известна едва месеци по-късно – по време на първите свободни избори, ще породи искания за оставка по време на студентската стачка в университета и Града на истината, и в крайна сметка ще доведе до една от победите на зараждащото се гражданско общество – оставката на Петър Младенов от поста президент, заеман от него от април 1990 година. Но тогава, на 14 декември, еуфорията и гневът са непознати нови състояния, които са наелектризирали всички. Опозицията СДС е създадена само преди седмица. От сградата на Студентския дом лидерът на опозицията Желю Желев призовава: \"Трябва да победим нашите противници преди всичко с високата си политическа култура, както победиха гражданите на ГДР и Чехословакия. И за да покажем, че ние действително притежаваме тази по-висока политическа култура, утре елате пак в 17 ч., за да чакаме и да видим отмяната на целия член Първи от сега действащата конституция. Лека нощ!\". На другия ден обаче управляващата комунистическа партия, която продължава да контролира националните медии, вече ще е разпространила своята версия за случилото се на 14 декември – еуфорията и радостта ще са преведени на езика на омразата – и страхът ще блокира хората в провинцията. В декларация във вестник \"Работническо дело\", все още официоз, протестиращите ще бъдат обвинени в \"политическо безкултурие и нетърпимост\". Вестникът ще подчертае, че \"действия от такъв род могат само да дестабилизират обстановката в страната, да я тласнат към хаос и национална трагедия.\" БНТ ще излъчи репортаж от събитията, с избрани кадри на хора в близък план – възрастна жена без зъби, която крещи. Всички ще бъдат наречени екстремисти, тълпа, която тласка страната към хаос и национална трагедия. Това ще предизвика огромен шок. Никой от протестиращите няма да разпознае себе си в тези репортажи. Ще започнат протести – срещу образите, които телевизията разпространява. Ще се появат ръчно изработените плакати \"Аз не съм тълпа\". Вечер след митинг хората ще изваждат портативни телевизори и ще гледат новините, след което ще се събират на протест пред телевизията, където ще скандират: \"Монтажисти!\". Тук ще отворя една скоба. От днешна гледна точка това вероятно звучи забавно и дори невероятно – да обвиняваш работещите, че вършат това, което им е работата – да монтират кадри - но в края на 1989 г. това е болезнен въпрос на чест. Въпросът за медийния образ, за индивидуалния и груповия образ на протестиращия човек. През 1990 г. тази подмяна на образите стана тема на моята дипломна работа като студентка по журналистика. Толкова голям беше моят шок, че трябваше да го изследвам. Ще спомена само, че преглеждайки рулоните с кадрите от митинга на 14 декември, съм запомнила именно жената с липсващи зъби. Именно тази жена беше снимана многократно и \"монтирана\" в репортажа така, че да създава усещане за група хора, които са маргинални, не знаят какво искат, не изглеждат културно и са грозни. Тъй като около мен на митинга на 14 декември имаше само симпатични съкурсници и приятели, напълно подкрепях и разбирах всички, които скандираха възмутено под прозорците на телевизията \"Монтажисти!\" 14 декември сложи начало на разделение, но не просто между провинцията и столицата, а разделение в начините, по които емоционално възприемаме себе си. Възможно ли е да си гневен и културен едновременно? Българският отговор на 1989 г. беше \"не\". Това беше големият разрив в началото на прехода и сякаш един от големите и нерешени и до днес български емоционални проблеми. Спомням си, че по време на студентската стачка през лятото на 1990 година, в Монтана няколко души бяха опънали палатки на площада. Тогава една жена обобщи: \"Тия не са наши. Тия са дошли от Софето да ни бунат града\". Управляващите ще съумяват да засрамват всеки протест като \"некултурен\", нецивилизован, внесен отвън, не отговарящ на традиционните ценности и толерантност на народа. Опозицията дълго време няма да намери възможност да наложи адекватно темата за истината и справедливостта. Темата за истината ще бъде подменена с темата за културата.", "date": "2019.12.14", "title": "Блокираният гняв. Какво стана на 14 декември 1989 г."}
{"url": "https://www.dnevnik.bg/analizi/2019/12/14/4005100_prevod_v_efir_sharani_i_paniran_mozuk/", "text": "Корупцията, така де, борбата с нея е поверена вече в ръцете на Цацаров. От радост БСП се разцепи. Борисов предложи такава реформа на прокуратурата, че после сам разказа история за шарани. И порция паниран мозък.", "date": "2019.12.14", "title": "Превод в ефир: Шарани и паниран мозък"}
{"url": "https://www.dnevnik.bg/analizi/2019/12/14/4005367_do_kraia_na_2023_g_srednata_zaplata_v_sofiia_shte/", "text": "                         София е шампионът по развитие на трудовия пазар последните пет години – столицата беше сред най-бързо възстановилите се след икономическата криза общини и продължава да създава много нова заетост дори и на фона на забавянето в много части на страната. В това представяне разглеждаме едновременно отделните индикатори, включени в по-широкия анализ, както и прогнозите за бъдещото им развитие. Във фокуса на анализа очаквано е заетостта в столицата и нейните различни измерения, като се разглеждат данни за тримесечната динамика. В различните тримесечия на 2018 г. заетостта в София се приближава до максималните си възможни стойности, надхвърляйки 75% в някои от тях. По тази причина дори и оптимистичната прогноза за развитието на заетостта (Графика 1) не предполага общия брой на заетите в столицата да надхвърли 750 хиляди души, а песимистичната, основана на икономически проблеми следващите години, прогнозира чувствително свиване почти до следкризисните нива.                           Интересна е образователната структура на заетите в София, тъй като за разлика от повечето области, където преобладават заетите със средно образование, от 2014 г. насам в столицата висшистите са мнозинство. През 2017/18 г. пък се наблюдава ръст дори и в групата на заетите с основно и по-ниско образование, което донякъде може да се обясни с изчерпването на по-квалифицираните кадри, което притиска бизнеса да адаптира критериите си за наемане. Допълнителен фактор е и ръстът на строителството след 2015 г. – един от секторите, които традиционно наемат висок дял хора с по-ниско образование. Възрастовата структура на заетите в столицата също се променя – в периода между 2013 и 2018 г. основният ръст на заетостта е съсредоточен във възрастовите групи между 50-54 и 60-64 години, по-малко при 25-29 и 35-39-годишните. Прогнозата на ИПИ (графика 2) сочи значителен ръст на заетите сред най-възрастните, а спад само при най-младите.                           В структурата на заетостта по икономически дейности само търговията и здравеопазването губят заети в София през последните години, но въпреки това търговският сектор остава с най-много заети – почти 140 хиляди души към края на 2018 г. На второ място обаче са информационните и комуникационните технологии, а те заедно с аутсорсинга на бизнес процеси и услуги добавят най-много нови работни места последните години. По-чувствителен ръст се наблюдава и при някои от по-малките дейности – финансовите и застрахователни, както и при операциите с недвижими имоти. Прогнозата не предполага значително изменение на профила на заетите през следващите няколко години (графика 3), но чувствително увеличение на броя на заетите както в ИКТ и в аутсорсинга и индустрията.                           София е неизменно областта с най-високите възнаграждения. Наблюдават се обаче значителни различия в заплащането между отделните икономически дейности. Няколко дейности водят чувствително пред останалите – ИТ, държавното управление и аутсорсингът, а дори през 2018 г. земеделието, хотелите и ресторантите не са достигнали средно брутно месечно възнаграждение от 1000 лева в известна степен и вследствие от все още значителния сив сектор. Според прогнозата на ИПИ (Графика 4) до края на 2023 г. средната заплата в столицата ще достигне 2 хиляди лева и почти два пъти по толкова за водещия сектор. Двата отрасла, в които се отчитат експортноориентираните аутсорсинг компании, ще задминат държавното управление, а единствено в туризма заплатите ще останат под 1000 лева.                           Постепенното изчерпване на свободните трудови ресурси в столицата личи доста ясно от динамиката и състоянието на безработицата. Към края на 2018 г. броят на безработните лица е намалял до едва 13 хиляди, а безработни висшисти почти няма. Изменение има и във възрастовата структура на безработните, като делът на хората под 44 години намалява. Ако столицата ще разширява значително заетостта си в близко бъдеще, то няма да е за сметка на настоящите безработни, а чрез привличане на работници от други области или активиране на хора, които в момента са извън работната сила. Анализът на работната сила на София взема предвид и измененията на структурата на образованието в града. Въпреки че дори и през 2018 г. \"Бизнес и администрация\" остава най-широко застъпеното направление (Графика 5), все по-голям интерес има към информатиката и техническите специалности, което от своя страна означава, че студентите постепенно се адаптират към условията на пазара на труда. Увеличава се интересът и към професионалното училищно образование в областта на високите технологии.                           Въпреки негативните демографски тенденции и застаряването на населението прегледът на настоящата и очакваната динамика на трудовия пазар на София дават поводи за умерен оптимизъм. Липсата на квалифицирани свободни кадри, както и несъответствията в уменията остават сред важните предизвикателства, които трябва да бъдат преодолени, но изглежда че столичната икономика се адаптира към новите условия относително успешно, като същевременно успява да поддържа значителен ръст на доходите и стандарта на живот на наетите.", "date": "2019.12.14", "title": "До края на 2023 г. средната заплата в София ще стане 2000 лв."}
{"url": "https://www.dnevnik.bg/analizi/2019/12/14/4004731_zashto_klimatichnata_kriza_e_neveroiatno_cenna/", "text": "Често ми се случва да говоря пред повече хора и много често след това ми казват, че говоря неразбираемо. Съжалявам - не е приятно. От известно време в София се събира Групата за Климата. След като споделих, че виждам Климатичната криза като благословия, няколко души поискаха да обясня по-добре какво искам да кажа, а \"Дневник\" дори предложи да публикува обяснението.  Много обичам непреводимата българска дума \"благо\". Има над 40 думи с корен \"благо\". А, \"в началото бе Словото\" е важна сентенция за всеки, който знае, че не знае. Без словото божие или човешко не бихме имали разговор и не бихме били това, което сме. А споменаването на благославяне само по себе си изисква вяра в свръхестественото. Всъщност, представяте ли си света без свръхестественото, без непознаваемото, без това, което колкото повече търсим да разберем или научим, толкова повече се отдалечава от нас? Ако да, то не четете повече. Османската империя и нейните 95% неграмотност в края на ХIХв., ни е спестила Просвещението, което можем също да приемем за благословия, ако ни направи по-адаптивни в днешната следпросвещенска епоха.  Ако приемем, че съм обяснил какво разбирам под благославяне, става ясно защо Климатичната криза е невероятно ценна. Най-сетне нещо екзогенно принуждава самоуверената ни, самозабравила се, високомерна цивилизация Как реагирате, когато кажа, че къде отиваме е по-важно от пристигането? А на противоречащото - пътят е по-важен от целта? Всъщност, задаването на въпроси е значително по-важно от намирането на отговори, а и всеки искрен отговор създава много съвсем нови въпроси. Отново и отново, въпросите, които задаваме нямат отговор, но ни правят хора, естествени хора, истински хора. Климатичната криза, погледната искрено, успя да провокира хиляди въпроси и ни прави хора. Ето само някои въпроси, всеки един от които крие положителен заряд за бъдещето ни. Благодарение и на Климатичната криза, Организацията на обединените нации успя да обобщи като общочовешка цел намаляването на температурите на биосферата. Науката, в лицето на членовете на Междуправителствената група за изследване на климата, бе разбрана от милиони хора, а авторитетът й е уникално постижение, основано на познавателен процес и достоверност. От срещата на върха за Земята на ООН в Рио де Жанейро през 1992 г. последвана от  24 конференции на страните  до  Френската гражданска конвенция , случваща се в момента имаме многобройни примери за съвсем нови политически институции, произвеждащи \"решения\". Тепърва ще видим как света ни като цяло реагира на тези решения. Някой би попитал, не разпали ли Климатичната криза страхове и национализми по цял свят, но тя също и ги обезсмисля. Никоя армия няма да се справи с потоците мигранти, но и вече знаем, че сравнително много малко хора искат да напуснат мястото, на което са родени и прекарали първите години от живота си. Всички разбират, че е нужно съвместно усилие от всички хора на света. Комплексността на живота или на разбирането ни за него расте всеки ден, расте също разнородността на хората и като характеристики и като възможности и като разбирания. Не е ли забележително, че милиони хора, независимо от огромното им разнообразие, имат обща цел. Надали някой би могъл да определи добрите условия за живот за разнородните хора на Земята и да стандартизира универсално добро качество на средата извън това да не разрушава съществуващото равновесие на конкретното място и домовете, водата и въздуха. И въпреки това, навсякъде Климатичната криза е водеща политическа тема. Тя има ключово значение за увеличеното влияние на зелените партии в Европа. Тя има ключова роля за промяна на китайските енергийни и транспортни политики и за това Китай да е днес най-големият производител на фотоволтаични панели и на електромобили. Може би е невъзможно да се променим нито в превъплъщението ни в \"мравки\" или прости граждани и консуматори, нито в превъплъщението ни в \"динозаври\" или управители на фирми и министерства. Зависи и от мащаба на времето. За осъзнаването на Климатичната криза  бяха нужни 60-на години , за всемирна дискусия – още 30 и още 20 за началото на по-значими действия. Очевидно са нужни още време и усилия за споделено разбиране на причините за Климатичната криза, за споделено осъзнаване на инертността на публичните и частни институции, поддържани от наскоро - едно, две поколения - придобитите навици за пътуване, уютна температура, ядене на много месо, разюздана консумация. Биха ли някога, милиони хора потънали във всекидневието си, осъзнали взаимозависимостта си и обвързаността ни с околния свят и неговата жива природа? Без осъзнаването на Климатичната криза бихме продължили безскрупулно да инструментализираме растенията и животните и да пренебрегваме ценността на разнообразието. Бихме продължили да копаем, взривяваме и убиваме необезпокоявани от тревожни мисли. Бихме продължили да цифровизираме живота и да опредметяваме и третираме хората като ресурс. Ресурс за какво, не е съвсем ясно, но бихме продължили да сме убедени в правотата си, ясно водени от прогресивен устрем. Най-голямото ни знание винаги е било, че не знаем. Никога не сме имали знанието, което имаме днес, но създавайки знание, създаваме нужда от още повече знание. Безкрайността на живота и на познанието са трудни за разбиране и приемане. Дефинирани от сетивата, разума и тленността ни не можем добре да осъзнаем комплексността на обвързаността на живата природа и нашата обвързаност с нея. Климатичната криза е мощен стимул за това да осъзнаем комплексността и противоречивостта на науката без да загубим доверие в нея. Представете си, че поведението ни не зависи толккова от страха, от морала, от отговорността, а от същинското ни разбиране за съществуването, от разбирането ни за принципите на живота. Представете си, че цялото ни знание е крехко и, че зависи не само от разума и науката, а и от посоката на погледа и от самите ни сетива. Не би ли било благословия самото разбиране за това.  Кой е той и къде отива и четящият това как се съотнася към него от ментална, емоционална и морална гледна точка. Аз не се тревожа за Човека, тревожа се за човечността. Ако сега се замислите, дължите го на Климатичната криза. Групата за Климата и многото подобни групи по света не биха съществували без Климатичната криза. Харесваме този климат и тази храна с които сме живели като деца, но сме доказано адаптивни към екстремни промени в средата и влиянието ни върху природата и климата очевидно променя и самите нас. Може би затова, повечето хора ангажирани с днешната ни тема говорят предимно за мерки за адаптация на хората. На пръв поглед, това изглежда като грижа за хората. Но е вече ясно, че няма да имаме добро бъдеще не само без адаптация на растенията, животните и цялата биосфера, но и на всички хора независимо от тяхната \"раса, цвят на кожата, пол, език, религия, политически или други възгледи, национален или социален произход, материално, обществено или друго положение\". Тази формулировка от 1948 г. е резултат от 3 годишни усилия на новосъздадената ООН. Краят на \"войната\" ни с Климата може само да обогати фразата независимо от това кой подкрепя или не цариградската конвенция на Съвета на Европа.  Не е ли \"прекрасна\" реакцията на огромен брой възрастни мъже на предизвикателството на също толкова големия брой деца, много добре представени от Грета Тунберг. Децата очевидно успяват да се замислят за човечеството и неразривната му връзка с планетата ни. Много възрастни, не само не успяват, но и минават всяка разумна граница, упреквайки Тунберг в \"ненормалност\". Никога не съм разбирал войната и не всеки се замисля за ролята на войните за развитие на технологиите, но от войната винаги е имало и ползи. Например - цитираната Всеобща декларация за правата на човека. Войната е създала или най-малкото провокирала създаването на повечето индустрии и институции като държавите, данъците, голям брой големи компании, металургията, индустриалната химия, транспортните системи, компютрите и мрежите, които често хвалим и до скоро гордо наричахме прогрес. Обичайните войни са все по-невъзможни, но Климатичната криза направи видима традиционната ни война с природата, което ще провокира нова вълна от прогрес и нови технологии, които от своя страна, както винаги, ще провокират осъзнаването на многобройни нови рискове и съответно въпроси. Ами ако човешките експедиции и пътешествия са не само в търсене на злато или от любопитство, а и в търсене на Рая. Климатичната криза провокира разбирането, че сме открили Рая и не е нужно да продължаваме да го търсим, а е нужно да го пазим. Тя помага да разберем, че не винаги е нужно да се състезаваме и да се катерим, но е ценно да се научим да съзерцаваме и да се наслаждаваме. Би могла да ни помогне да разберем по-добре, че не всичко е измеримо, че има многобройни видове ценност, че времето, както и парите са ментални конструкти независимо, че съществуват, така както гравитационните вълни, за разлика от живота и гравитацията. Завършвам казвайки, че благословията, както печалбата от хазарт, е крайно недостатъчна ако не знаем какво да правим с нея. Всеки българин осъзнал горната благословия е съответно отговорен за своето бъдеще, за бъдещето на децата си и на българите като цяло. Много хора ще се раздразнят, други ще се зачудят, трети ще се изсмеят, има и такива, които ще поискат да си общуваме. Горното няма да има продължение извън Групата за Климата, но сърдечни поздрави на всички дочели дотук. ", "date": "2019.12.14", "title": "Защо Климатичната криза е благословия"}
{"url": "https://www.dnevnik.bg/biznes/2019/12/14/4005372_da_obichash_sebe_si_e_noviiat_detoks/", "text": "Банският костюм, който кара жените да се чувстват облечени и на плажа, здравословни напитки и сладолед на поносими цени, \"зряло\" сирене от ядки кашу. Това правят трите компании, които са победители в конкурса, който им дава възможност да пораснат още, след като са минали фазата на стартъпи. Заедно с още 10 те получиха възможност да се състезават за наградата през последните няколко месеца. През юни българският офис на глобалната мрежа   Endeavor (която издирва и подпомага предприемачи с големи идеи) избра 10 български компании с голям потенциал за растеж за пилотното издание на новата си програма за растеж Dare to Scale. Програмата е първата от този род в България, насочена към бизнеси, които вече са преминали през стартъп фазата и са в началото на по-мащабното разрастване на дейността си. Пилотният проект се реализира съвместно с Пощенска банка и с подкрепата на една от най-големите български софтуерни компании - \"Скейл Фокус\", както и на Изпълнителната агенция за насърчаване на малките и средните предприятия.  Сред членовете на журито бяха предишният президент Росен Плевнелиев, Димитър Шуманов, изп. директор на Пощенска банка, Виктор Билянски, съосновател и главен технически директор на ScaleFocus, и др. Кой още се осмелява да расте Сред десетте финалисти бяха създателите на боята, която превръща всяка стена в дъска за писане и рисуване и имат вече 4 хил. клиенти от цял свят -  . Разработват и нов продукт, който ще позволи на боядисаните с него стени да абсорбират шума. Фирмата   е намерила ниша в сектора на подбора на персонал. Създателите смятат, че много хора, особено в ИТ сектора в България, не си намират правилното място и те са намерили формулата, по която да решат този въпрос. За да помогнеш, трябва да си бил на тяхно място - заради този принцип ментори на кандидатите се явяват успешни хора от различни сфери. Създателите на , която е от години на пазара и със свои софтуерни продукти, сега предлагат на клиентите си софтуер, с който изпращаните от тях имейли с прикачени файлове предварително да бъдат изчистени от данни, които биха нарушили правилата за защита на личните данни, известни като GDPR. Prospecto group стои зад - платформата, която предлага на търговците да не пълнят пощенските кутии на потенциалните си клиенти с хартиени дипляни, а да ги информират дигитално. Компанията предлага и измерване на броя на хората, които са отворили електронната брошура, а после са посетили физическия магазин. Имат желание да се развиват и извън Европа. Девет специалисти в различни сфери са в основата на проекта   - мобилно приложение, което работи съвместно с агенциите за недвижими имоти, като поддържа дигитален портфейл на всички заявени от собствениците имоти и осигурява потенциални купувачи и огледи. Собственикът може да следи колко хора се интересуват от неговия или подобен имот, за колко би могъл да го продаде, да види всичките му предимства. Няколко архитекти създават в зората на кризата студиото за дизайн  ъпреки трудностите и лошия тайминг разбират, че са много успешни в дизайна на заведения и въобще концепции на публични пространства - като например тези за коуъркинг. Чисто финансово индивидуалният дизайн на жилища им поглъща повече ресурс отколкото им връща. Но планират вбъдеще да правят дизайн на нови жилища - да са готови за нанасяне, с което да спестят на собствениците много главоболия.  предлага на големите медии генератор на хиперлокални новини – случки, важни за жителите на дадено село, например, за описването на които не си заслужава да пратиш репортер, но в същото време биха се чели от по-широк кръг хора. Този въпрос се решава чрез набор от доброволци, които биха съобщавали такива новини, а софтуер ги редактира до вид за публикуване. За фалшивите новини контролът е на самите вестници, които да отговарят за доброволците, а софтуерът не допуска снимки с насилие, обидни думи и пр.", "date": "2019.12.14", "title": "Да обичаш себе си е новият детокс"}
{"url": "https://www.dnevnik.bg/evropa/2019/12/14/4005389_pobeda_za_nacionalizma_trimufut_na_djonsun_moje_da/", "text": "Изборните резултати бяха приветствани като победа за английския, шотландския и ирландския национализъм - и може би вещаят край на Обединеното кралство. Категоричният триумф  на Борис Джонсън ще му позволи да извади Великобритания от Европейския съюз следващия месец, но би могъл да доведе до разпадане на съюза, свързвал Англия, Шотландия и Северна Ирландия от векове. Въпреки че Консервативната партия на Джонсън победи опозицията в почти цяла Англия с обещанието \"да осъществи Брекзит\", шотландските националисти взеха 48 от общо 59 депутатски места в Шотландия. В Северна Ирландия привържениците на обединена Ирландия спечелиха повече депутатски места от онези в провинцията, които искат да останат част от Обединеното кралство - за пръв път от подялбата на острова през 1921 г., отделила британска Северна Ирландия от Република Ирландия на юг. През цялата предизборна кампания Джонсън заявяваше, че е предан на съюза, и отхвърляше обвиненията, че  сделката му за Брекзит  би създала икономическа бариера между Великобритания и Северна Ирландия. Джонсън се похвали, че неговото консервативно правителство е получило \"нов мощен мандат\" не само да осъществи Брекзит, а и да обедини страната и да я поведе напред. Опонентите му обаче твърдят, че именно фактът, че е с обещанието \"да осъществи Брекзит\" за сметка на интересите на Шотландия и Северна Ирландия, е бил решаващ за успеха му. И триумфиращите шотландски и ирландски националистически лидери, и победените опоненти възприеха победата на Джонсън като отваряне на пътя към дезинтеграцията на Обединеното кралство. Това, че Борис Джонсън си осигури мнозинство, определено е добра новина за Шотландската национална партия, каза Джо Суинсън, лидер на Лебералдемократическата партия, която загуби собственото си депутатско място срещу Ейми Калахан от Шотландската национална партия, а заедно с него и партийния пост. Някои ще празнуват заради вълната от национализъм, която залива и двете страни на границата, заяви Суинсън. Според лидера на Шотландската национална партия Никола Стърджън резултатът е Шотландия, политически партньор на Англия от 300 години, гласува против отцепване от Обединеното кралство с 55 срещу 45 процента на референдума през 2014 г. Но шотландците подкрепиха оставането в ЕС на референдума за Брекзит през 2016 г. и според Стърджън Брекзит означава, че те би трябвало да имат още един път думата по въпроса за независимостта.  \"Борис Джонсън може да има мандат да извади Англия от ЕС, но категорично няма мандат да извади Шотландия от блока. Шотландия трябва да има право на избор за собственото си бъдеще\", каза тя.      Мнозинството от избирателите в Северна Ирландия също гласува против напускане на ЕС и партиите анти-Брекзит за пръв спечелиха повечето депутатски места в британската провинция. Националистите заявиха, че резултатът проправя път към \"Вървим към \"вот за границата\" (Border Poll). Не мога да посоча конкретна дата, но трябва започнем да се подготвяме още отсега\", каза лидерът на \"Шин Фейн\" Мери-Лу Макдоналд. По думите й \"трябва да се организира структурирана дискусия за нова Ирландия и конституционни промени\". \"Не смятам, че юнионистите трябва са разтревожени или уплашени - това е огромен шанс за всички, които живеят на този остров\", заяви тя. Сред загубилите депутатското си място е и Найджъл Додс, заместник-лидер на Демократичната юнионистка партия - партията, която крепеше консервативното правителство на малцинството в Лондон след последните избори през 2017 г. Сега партията смята, че в крайна сметка е била предадена от сделката на Джонсън с Брюксел за Брекзит, която според нея би създала икономическа граница между Великобритания и Северна Ирландия. Голямата ирония във всичко това е, че десетилетия наред юнионистите се бояха от ирландските националисти и бяха решили, че те са голямата заплаха, а всъщност голямата заплаха се оказа английският национализъм, по думите на Майк Несбит, бивш лидер на Юнионистката партия на Ълстър. /БТА", "date": "2019.12.14", "title": "Победа за национализма: Тримуфът на Джонсън може да доведе до разпад на Великобритания"}
{"url": "https://www.dnevnik.bg/sport/2019/12/14/4003070_otbor_ot_igrachi_bez_ego_kak_brendun_rodjurs_preobrazi/", "text": "Възможно ли е отбор да има с шест точки повече от  \"Манчестър сити\"  след 16 кръга във Висшата лига, но въпреки това да остава извън светлината на прожекторите? Такава е ситуацията с \"Лестър\", който прави забележителен сезон дотук, но попада в сянката на лидера \"Ливърпул\". През уикенда \"лисиците\"  записаха клубен рекорд със спечелването на осмата си поредна победа  в първенството. Тя ги остави на осем точки зад \"Ливърпул\" като най-близкия преследвач на червените. Освен това \"Лестър\" има повече точки след 16 кръга, отколкото в незабравимия си шампионски сезон 2015-16. Тимът впечатлява с играта си в атака, но може да се похвали и с най-добрата защита в Англия, като е допуснал само десет гола. Всичко това се допълва и от невероятния Джейми Варди, който се разписа във всеки един от последните осем мача. Факторът Роджърс \"Едва ли някой е очаквал от нас да бъдем толкова близо до върха след една трета от началото на сезона. Ние просто опитваме да играем нашия футбол, да се представяме по най-добрия начин и да повишаваме нивото си\", каза мениджърът на тима Брендън Роджърс след осмата поредна победа, дошла в неделя срещу \"Астън Вила\". За него работата в \"Лестър\" е завръщане в английския футбол, след периода начело на \"Ливърпул\" (2012-15). Северноирландецът бързо доказа, че може да сформира отличен колектив. Само девет месеца след назначаването си, Роджърс накара \"Лестър\" да изглежда като завършен отбор и събужда мечтите на привържениците за нови славни дни. \"Ключът е, че ние сме отбор, съставен от играчи без его. Всеки е на терена, готов винаги да помогне на съотборниците си, готов да се раздаде докрай за отбора. Всички играчи осъзнават, че са силни, когато са заедно\", обясни северноирландецът. За кратко време Роджърс постигна забележителни резултати, при това след като беше принуден през лятото да се раздели с един от основните си футболисти. Трансферът на Хари Магуайър в \"Манчестър юнайтед\" за 87 млн. евро обаче позволи на \"лисиците\" да инвестират средствата в покупките на Юри Тилеманс и Айосе Перес, като и двамата се наложиха като важни фигури. \"Отборът ни е съставен от доста млади играчи – имаме Джеймс Мадисън, Чиуел, Вилфред Ндиди, Харви Барнс, Союнчу, които се учат от по-опитните. Спойката между всички е отлична. Всички се вглеждат само в играта ни в атака, но аз съм изключително доволен колко сме солидни в защита. Това се получава благодарение на липсата на его, за което ви казах\", уточнява мениджърът на \"лисиците\". Варди задава тон на целия отбор Варди прави забележителен сезон и след 16 кръга е водещ реализатор на Висшата лига с 16 попадения. Според Роджърс обаче много неща от ролята на Варди остават скрити за публиката. \"Джейми е човек, който е отговорен да пресира съперника и всички се синхронизират спрямо него. Той задава тон на целия отбор\", обясни Роджърс за ролята на своя централен нападател. Въпреки че е вече на 32 години, Варди продължава да променя играта си и при Роджърс показва различни аспекти. Нападателят на \"лисиците\" има по-малко докосвания до топката по време на мач, но голямата разлика е, че средно докосванията му в наказателното поле на съперника почти два пъти повече. Според \"Скай спортс\" преди Роджърс Варди е имал средно по 2.8 докосвания в наказателното поле, а при настоящия мениджър те са се увеличили до 5.6 пъти.      Варди е и най-резултатният футболист във Висшата лига, откакто Роджърс застана начело на \"Лестър\". Северноирландецът пое \"лисиците\" в края на февруари, а от тогава Варди е отбелязал 25 попадения в шампионата. Нападателят е и един от двамата футболисти на \"Лестър\", заедно с вратаря Каспер Шмайхел, които са последните членове на шампионския състав от 2015-16 и все още са основни фигури в тима. \"Аз не искам от него да тича повече от останалите. Ако гледаме статистиката, броят на шпагатите, които е направил, е значително по-малък от преди да дойда в \"Лестър\". Въпросът беше да направим така нещата, че той да зададе темпото на целия отбор да се отбранява, защото защитата тръгва още от него, но без това да отнеме от ефективността му в атака\", каза още Роджърс.", "date": "2019.12.14", "title": "Отбор от играчи без его: как Брендън Роджърс преобрази \"Лестър\""}
{"url": "https://www.dnevnik.bg/politika/2019/12/14/4005609_koi_da_vodi_bashtina_drujina_bsp_reshava_kak_da_si/", "text": "За пореден път хората около лидера Корнелия Нинова и опозицията в БСП ще премерят силите на \"Позитано\" 20 днес. Формалният повод - приемането на правила за първия пряк избор на лидер на партията, който трябва да се проведе сред всички членове през април. Неформалният - властта в БСП, или \"кой да води бащина дружина\" (по  думите на Нинова  - бел. авт.). След местните избори тази есен  петдесет от общо 183 социалисти в Националния съвет на партията поискаха оставката на Корнелия Нинова и тясното ръководство на БСП заради недобрите според тях резултати  на вота. Макар и кандидати на партията да печелят кметски места в четири областни града, подкрепата за листите с претенденти за общински съветници не се е увеличила чувствително. Днес част от опозиционерите на Нинова ще я критикуват за правилата за избор на нов лидер, за едноличния й стил на управление и за недобрите й лидерски качества. Сигурна (ли) е Нинова за лидер  По инициатива на Корнелия Нинова за първи път изборът на лидер ще се прави пряко от всички членове на партията. Техният брой ще бъде определен от широкото ръководство на БСП не по-късно от 45 дни преди изборите. Притесненията на вътрешната опозиция са, че малко преди изборите ръководството ще запише десетки нови членове, за да спечели Нинова убедително. Дали в изборните правила ще се запише изискване за уседналост, т.е. колко дълго членство трябва да има един социалист, за да може да гласува, ще се решава днес (още за изборните правила четете  тук ). Друга критика на вътрешната опозиция е, че няма да има равнопоставеност между кандидатите за лидер, тъй като Корнелия Нинова, макар и да излезе в отпуск за кампанията, ще разполага с целия властови ресурс. Ръководството на \"Позитано\" 20 пък оборва тази теза и предлага всеки кандидат да може да финансира кампанията си равнопоставено - с лични средства и дарения до десет минимални заплати, или 6100 лева. Дори и опозиционери признават, че засега не изглежда Корнелия Нинова да има алтернатива в партията и по-скоро е почти сигурно, че ще спечели втори мандат. Единственият към момента явен неин конкурент е варненският депутат Красимир Янков, който според социалисти й е помогнал да стане председател през 2016 г., но после бе изключен от най-тясното ръководство. В партията има слухове, че старите лица, които бяха извадени от парламента заради изискването да бъдат депутати не повече от 12 последователни години, убеждавали Сергей Станишев да се кандидатира отново. По кого удря казусът \"Цацаров\"  Макар да не е в дневния ред, социалисти и от двата лагера очакват на заседанието на Националния съвет днес да бъде повдигната темата за \"изненадващата\" подкрепа на кандидатурата на Сотир Цацаров за председател на антикорупционната комисия, която дадоха 27 от червените депутати (кой как е гласувал вижте  тук ). Казусът може да бъде използван за критики и към лидера, и към опозицията. Първата не е успяла да удържи парламентарната група да гласува единно \"против\", а според слухове - двама от най-близките й хора в партията Кирил Добрев и Драгомир Стойнев са се обаждали на някои депутати с намеци да подкрепят Цацаров. Втората също е уязвима - пловдивските депутати, за които се смята, че са контролирани от местния лидер Георги Гергов, също подкрепиха Цацаров. Друга тема, която ще се обсъжда от социалистите днес, е предложението на правителството независим прокурор да може да разследва главния. Според БСП то няма да сработи, заради което трябва да се търси друга форма на контрол над Иван Гешев. Заради това \"Позитано\" 20 най-вероятно ще предложи тази функция да бъде поета от Висшия съдебен съвет.", "date": "2019.12.14", "title": "\"Кой да води бащина дружина\": БСП решава как да си избира нов лидер"}
{"url": "https://www.dnevnik.bg/sviat/2019/12/14/4005630_v_arjentina_otkriha_novi_vidove_dinozavri/", "text": "Аржентински палеонтолози са открили останките от два нови вида тревопасни динозаври, които са обитавали района на Ел Калафате преди около 70 милиона години. Единият динозавър, Nullotitan Glaciaris, е бил дълъг около 25 метра, с четири крака и дълга шия. Вторите открити останки принадлежат на вида Isasicursor Santacrucensis - динозаври с дължина около 4 метра, които са можели да се движат бързо на задните си два крака. \"На едно и също място открихме, както кости на млади, така и на възрастни индивиди, което показва, че тези видове са живели заедно, на групи\", обясни пред Ройтерс палеонтологът Фернандо Новас. Видео: Ройтерс", "date": "2019.12.14", "title": ""}
{"url": "https://www.dnevnik.bg/kultura/2019/12/14/4005673_krasotata_na_eksperimenta_v_izlojbata_print_art_test/", "text": "Кога дефектът се превръща в наслада за окото, а експериментът и неочакваният резултат - в умишлено търсен ефект. Това разкрива една необичайна изложба, която може да бъде видяна в София този уикенд. \"Принт. Тест. Арт.\" е дълго обмислян и подготвян проект на Надежда Георгиева от Sito Studio - ателие, което предлага достъпна среда за желаещите да научат какво е ситопечат. Винаги, преди да започне тиража, печатарят прави тестови отпечатъци. При тях често се използват стари хартии, листове от предишни тиражи и недобре отпечатани образи. Именно красотата на тези първи опити привлича Надежда Георгиева. През 2015 г. тя започва да събира тестовите отпечатъци, да експериментира с тях, а постепенно проектът се разраства и в него се включват различни артисти. \"Идеята се роди поетапно\", разказва Надежда Георгиева, \"Винаги, когато отпечатваме нещо, първите отпечатъци са леко размазани, мастилото не е минало добре през ситото... решихме, че трябва да рециклираме хартията и започнахме да отпечатваме все повече и повече. В някакъв момент, ровейки и търсейки повече информация за сериграфията (бел.ред. - от гръцки: seri - сито, и graphos - запис), открих, че някои от студиата по света пазят тези отпечатъци и ги именуват тест принтове, а това има колекционерска стойност.\" Първоначално тя използва само свои творби, но с времето започва да борави и с изображения на други автори. Мастилото се наслоява по листата, отпечатък след отпечатък. Към хартията се добавя и текстил. Накрая едно финално изображение се оказва дело и на повече от трима автори, а крайният резултат е неповторим, със спонтанен и силно емоционален заряд. Студиото на Надежда Георгиева взима и малки поръчки от различни артисти, някои от които също се включват в проекта. Точният брой на авторите не е известен, но сред тях са Борис Праматаров, Виктория Георгиева - MOUSE, Николета Носовска, Деси Баева, Емануил Сергиев и др.      \"В България почти няма сериграфия. Не се използва. Има много малко артисти, които използват тази техника. Дори в Художествената академия има такава база от около 15 години. Преди това техниката е използвана предимно за плакати за театрите, но не и от артисти, които решават да създадат произведения в тираж - не дигитално, който да бъде достъпен за масата от хора\", разказва още Надежда Георгиева. Затова една от целите на изложбата е приходите от закупените принтове да бъдат използвани за професионална маса за ситопечат, на която и ще могат да се обучават желаещите да усвоят графичната технология. Изложбата \"Принт. Арт. Тест\" е организирана в партньорство със сдружението на производителите на сито, дигитален, текстилен печат Fespa Bulgaria и се провежда в рамките на \"КвАРТална Коледа\". Може да бъде видяна до 15 декември в галерия SeeMeOn 29 на ул. \"Цар Симеон\" 29. В рамките на проекта е организирана и \"Работилница за гигантски тест принт\". В нея между 15 и 16 часа днес всеки може да научи повече за техниката, да експериментира и да остави свой отпечатък върху гигантско пано. Участието в работилницата е безплатно, а мястото е Sito Studio на ул. \"Цар Симеон\" 66.     ", "date": "2019.12.14", "title": "Красотата на експеримента в изложбата \"Принт. Арт. Тест.\""}
{"url": "https://www.dnevnik.bg/sviat/2019/12/14/4005416_kogato_vulkanut_izrigne_mestnite_se_razbiagvat_no/", "text": "Смъртоносното изригване на вулкан на  новозеландския остров Уайт  привлече вниманието към тълпите туристи, които всяка година се стичат към активни вулкани. При толкова много активни вулкани на планетата, туристите търсят тръпката от Япония до ДР Конго. Някои от тези вулкани са изригнали неотдавна, но въпреки това (или може би именно заради това) са сред най-желаните от клиентите. \"Да се приближиш до вулкан ти дава възможност да преживееш мощта на неспокойната Земя: дима, да видиш как се освобождава напрежението от крехката земна кора при сблъскването на тектоничните плочи\", описва журналистът пътешественик Саймън Кадър. \"Заедно с наградатa обаче вървят и рисковете. Те могат да включват  серен диоксид  и други токсични вулканични газове, изхвърляне на различни материали от вулкана, потоци лава и евентуално предизвикани от тях горски пожари, свлачища, а за крайбрежните райони - вълни цунами\", предупреждава той. Ето кратко описание на някои от най-популярните и активни в близкото минало вулкани. Индонезия Неотдавнашното изригване на  вулкана Агунг  на остров Бали намери място в заглавията на медии по целия свят. То започна от 2017 година и все още продължава, но през първата година наложи затваряне на въздушното пространство и мащабни евакуации. До този момент планината бе популярна дестинация за планинарски екскурзии сред гостите на острова. Друг активен вулкан на Бали е Батур, който и до момента е любимо място за изкачвания по изгрев. Той изригна за последно през 2000 година, изхвърляйки пепел от няколко по-малки експлозии. Поток лава от него е наблюдаван за последен път през 1963 година. Близо до Бали, на остров Ломбок, е  Ринджани  - един от най-активните вулкани в страната. Заради честите му изригвания достъпът до кратера понякога бива ограничаван, но въпреки това броят на туристите непрекъснато се увеличава. Друг вулкан голяма туристическа атракция е Бромо на остров Ява, където посетителите могат да се приближат до стълба серен дим, излизащ от кратера. Недалеч от него е Иджен, над който често се наблюдават облаци дим и който също е отворен за туристически посещения. Италия Етна, който се извисява над град Катания в Сицилия, е  активен непрекъснато . Туристите обаче могат да се изкачват по него, като най-високата разрешена точка е на 2920 метра над морското равнище. Стотици го правят. Екип на Би Би Си и множество туристи пострадаха от леки наранявания през 2017 година, след като претърпяха инцидент при едно изригване. Везувий, близо до Неапол, е сред  най-известните вулкани в света , най-вече заради изригването от 79 година след новата ера.н.е., което заличава от лицето на земята римските градове Помпей, Херкулан, Оплонтис и Стабий. Над два милиона души посещават района около вулкана, макар че повечето от тях идват да разгледат руините на древните градове. Той не е изригвал от 1944 година. Япония Като една от страните в света с най-голяма сеизмична активност, Япония понася около 20% от земетресенията с магнитуд над 6.0 на планетата. Там има и множество активни вулкани, а най-забележителният сред тях е Фуджи, недалеч от столицата Токио.  Фуджи е изригвал за последно през 18 век  и сега е по-скоро активно посещавана планина, отколкото активно димящ вулкан. В Япония обаче има и доста действащи вулкани. Асама например изригна през 2015 година и е сред най-активните в страната. Кратерът е затворен за туристи, но по склоновете му има множество популярни планински пътеки. Ширане е друг пример за лесно достъпен кратер, но планината остава опасна. През 2018 година един човек загина, а няколко бяха ранени от лавина, предизвикана от изригване. В южната част на страната Асо изригна за последно през 2016 година. Кратерът може лесно да бъде достигнат с кола или въжена линия и е много популярна туристическа дестинация. Честата вулканична активност означава обаче, че понякога кратерът е недостъпен за туристи. Най-голямото изригване в Япония през  последните години бе на Онтаке , който се събуди без предупреждение през 2014 година, убивайки 63 души. Внезапното изригване бе описано \"като гръм от ясно небе\" от жена, която държи малък хотел недалеч от върха. Планината беше любимо на мнозина място за преходи и нямаше сеизмична активност, която да предупреди властите за предстоящата трагедия. Филипини Майон е известен със симетричната си форма на \"перфектен конус\". Той е изригвал около 50 пъти от първото си регистрирано изригване през 1616 година. За последно  бе активен през 2018 година . Около 1200 души губят живота си в изригване през 1814 година. Той е сред най-популярните туристически дестинации в страната и един туроператор го описва като \"изживяване, което спира дъха ти, изпълнено с вълнуващи приключения и тръпката, че може да изригне във всеки момент\". На 15 юни 1991 година става второто най-голямо вулканично изригване за 20 век, когато вулканът Пинатубо убива около 800 души. Сега обаче много туристи се записват за обиколки из планината, рекламирани като \"преживяване, каквото се случва веднъж в живота\". Исландия Вулканите  Ейяфятлайокутъл  и Катла са популярни сред туристите. Ейяфятлайокутъл получи международна слава през 2010 година, когато изригна, изхвърляйки в небето вулканична пепел и наложи да бъде затворена голяма част от въздушното пространство над Европа. Бенедикт Брагасон, туристически гид, развеждащ посетители до вулканите, обяснява, че обикновено туристите са силно въодушевени, когато се разказват истории за изригванията. \"Разказваме им страшни истории и те въпреки това искат да отидат. Тогава е дори още по-вълнуващо и хората ни се доверяват да се качим там и да не поставяме в опасност живота им\", казва той. Монсерат Вулканът Суфриер Хил на карибския остров Монсерат се разбужда през 90-те години на миналия век, принуждавайки две трети от населението на острова да се евакуира. Според Дейвид Лий от Montserrat Island Tours оттогава драматичното изригване се е превърнало в \"примамка\" за много посетители. \"Има хора, които идват от целия свят, за да видят това, което наричаме \"съвременния Помпей\". Това е много скорошно изригване и градът бе погребан\", разказва екскурзоводът пред Би Би Си. \"Невероятно е да можеш да отидеш до портите. Полицията те пуска да минеш през тях, придружават те по пътя, можеш малко да покараш наоколо и след това преминаваш през покрайнините на погребания град\", описва той преживяването. САЩ Килауеа на остров Хавай е най-активният и лесно достъпен вулкан на света. Изкачванията във Вулканичния национален парк на Хаваите бяха забранени между май и септември 2018 година заради изригване. Килауеа е все още активен вулкан  и макар в момента да не изригва и досега има опасности, свързани с вулканичната дейност като да пропаднеш сред остри като бръсначи парчета втвърдена лава, разположени близо до места с концентрация на вулканични газове, които могат да предизвикат дихателни и сърдечни проблеми, скални ръбове, опасни пукнатини, дупки край пътеките, носена от вятъра пепел и други твърди частици, предупреждава \"Лоунли планет\". ДР Конго \"Нешънъл джиографик\" нарича Нирагонго \"един от най-опасните вулкани на света\". Наричаме го генерал Нирагонго, разказва местен екскурзовод пред списанието, защото когато той дойде, всички се разбягват. Въпреки това можете да се изкачите по склоновете му, тъй като местни туроператори правят всичко възможно да изстискат пари от дръзките пътешественици. /БТА", "date": "2019.12.14", "title": "Когато вулканът изригне: местните се разбягват, но туристите пристигат"}
{"url": "https://www.dnevnik.bg/hrana_i_napitki/2019/12/14/3999867_duet_ot_gamba_roha_i_sen_jak_s_pjure_ot_celina_i/", "text": "                           В подходящ дълбок съд с двойно дъно загрейте зехтин и запържете стар лук на кубчета, моркови и селъри. Пържете до златисто, добавете запечени във фурната черупки от омар, клонка мащерка, дафинов лист и зърна червен пипер. Разбъркайте за няколко секунди и добавете доматено пюре. Пържете, докато започне да залепва по дъното на съда. Угасете с коняк, фламбирайте и след това добавете биск от скариди и гореща вода. Варете, докато изври 2/3 от течността. Прецедете през фина цедка в друг съд и отново оставете да заври, като добавите сметана, сол и смлян черен пипер на вкус. Биска пасирайте с масло на кубчета, по възможност с аромат на трюфел. За да приготвите пюрето, запържете в маслото и олиото в подходящ съд целината, пащърнака и шалота, заедно със салвията и мащерката. Добавете бульона и варете на слаб огън до омекването на корените. Прибавете сметаната, варете до сгъстяване и овкусете с подправките. Отстранете салвията и мащерката, и пасирайте до гладкост. Мидите Сен Жак (по две ядки на човек) запържете от двете страни до златисто в масло и овкусете със сол и смлян черен пипер. Скаридите запечете върху сол, като поставите само главите върху солта. Когато са готови, ги обелете и запържете леко в маслото от мидите. В същото масло запържете и аспержите. Сглобете ястието в подходяща чиния и декорирайте с ядливи цветя и слайсове от черен трюфел. 8 миди Сен Жак 4 гамба роха скариди 12 аспержи 50 г масло сол и смлян черен пипер на вкус черен трюфел за гарниране 40 г зехтин 50 г стар лук на кубчета 50 г нарязани на кубчета моркови 50 г нарязана на едри кубчета селъри черупки от омар, клонка мащерка, дафинов лист, 3-4 зърна червен пипер 15 г доматено пюре 35-40 мл коняк 1 л биск от скариди 1 л гореща вода 100 г сметана 35%, 50 г студено краве масло сол и смлян черен пипер на вкус 120 г целина, нарязана на кубчета 120 г пащърнак на кубчета 20 г краве масло 20 мл слънчогледово олио 40 г шалот на ситно 300 мл зеленчуков бульон 60 мл сметана 35% 4 г мащерка, клонка салвия сол и смлян бял пипер на вкус", "date": "2019.12.14", "title": "Дует от гамба роха и Сен Жак"}
{"url": "https://www.dnevnik.bg/detski_dnevnik/2019/12/14/4005480_istoriia_za_kralia_i_dujda-_kniga_za_trudni_vremena_i/", "text": "Четири години след успеха на  \"Когато искам да мълча\"  художникът Кирил Златков и преводачът Зорница Христова провокират читателите си с нова книга, в която залагат на нетрадиционната за съвременния български пазар на детски книги комбинация от стилни черно-бели илюстрации и кратък текст.  \"История за краля и дъжда\" е част от усилията на издателство \"Точица\" за връщане на българското книгоиздаване към традициите на качествените илюстрации. \"Това е книга за трудни времена. Те не са конкретизирани, защото всеки преживява различно надвисналата над него криза. В книгата се говори просто за потоп – архетипният символ на отчаянието, залегнал в почти всяка световна религия. Какво ще видите в него е въпрос на личен прочит\", обясняват авторите и напомнят думите на австрийския философ и психиатър Виктор Франкл, че дори в най-тъмните времена човек винаги има избор - изборът какъв да бъде самият той. В същото време \"История за краля и дъжда\" не предлага лесно спасение, а както поясняват създателите й \"разказва немногословно какво значи пред лицето на бурята да не забравяш кой си – и какви са твоите ориентири\". За този разказ художникът Кирил Златков възражда старата техника grisaille – маслена живопис в отсенки на сивото, използвана от художници като Рембранд, ван Ейк и Брьогел, обикновено като подготовка за други платна. Пестеливият текст на Зорница Христова пък се вписва органично в историята, напомняйки на читателите, че са способни да общуват и извън езика. Работата по книгата е предшествана от цикъл картини, по който Кирил Златков работи от години. Част от тях ще могат да бъдат видени в столичната галерия КО-ОП (на бул. \"Янко Сакъзов\" 17) от 13-и до 15-и декември. Книгата вече е в книжарниците.", "date": "2019.12.14", "title": "\"История за краля и дъжда\"- книга за трудни времена и ориентирите в бурята"}
{"url": "https://www.dnevnik.bg/bulgaria/2019/12/14/4005692_za_bolestite_po_jivotnite_niama_razbirane_v/", "text": "Няма разбиране от хората за болестите по и това е нормално, защото нямат познания, каза днес по БНТ министърът на земеделието Десислава Танева. Тя за пореден път обяви, че е нямало как да не бъдат умъртвени всички животни в областите със зараза от чума по свинете, защото така се прави в цял свят. \"Ако не го изпълним, това поголовие, така или иначе ще изчезне\", каза Танева. Тя обясни, че предстои през новата година са има нова информационна кампания, която да разясни основни моменти около болестите по животните и мерките, за намаляване на разпространението им. Министърът посочи още, че измененията в климата са станали причина в България да се появят болести по животните, които ги е нямало по нашите ширини. \"Кризата със свинете не е отминала, остават предизвикателства. Надявам се че обществото ще знае повече за нея и ще сме готови\", каза още Десислава Танева. Тя посочи, че всяка седмица се откриват заразени животни при отстреляните диви свине. Такива са открити в цяла Източна България и районите до границите с Турция и Гърция. Агенцията по храните имала комуникационни проблеми Земеделският министър обяви, че към момента 51 държави са засегнати от чумата по свинете, като в цял свят са избити 6.6 млн. животни, а в България те са около 140 хил. Танева допълни, че се чакат промените в Закона за ветеринарномедицинската дейност и няколко наредби, които да въведат нужните ограничения за личните стопанства, за да се намали риска от нови епидемии. Засягайки темата за заразеното със салмонела пилешко месо, тя посочи, че няма как данни да проблема да се получат преди съответният продукт да бъде пуснат в търговската мрежа. Министърът посочи, че от цялото количество месо са иззети 109 тона, а около 440 хил. тона са изтъргувани, но във вид на преработена термично продукция, което намалява риска от зараза. Попитана за работата на Българската агенция за безопасност на храните (БАБХ) Десислава Танева обяви, че проблемите там са се натрупали във времето и основният сред тях е липсата на публичност и грешки в комуникацията. \"Надявам се тя да стане достатъчно публична. Предстои преструктуриране и нови назначения на ветеринарни лекари\", обобщи тя. Нямало да се връщат пари за къщите за гости По темата за проверката на къщите за гости, изградени с пари от фонд \"Земеделие\", Танева смята, че властта е реагирала според обществените очаквания. \"До сега не е имало такава проверка - на 100% от финансираните проекти, които не са в изпълнение са изискани парите\", каза тя. Министърът изключи вариантът България да връща европейски средства, тъй като европейската програмата вече е приключила и оценката е добра за България. \"Всички суми по съставените актове, ще се преведат по държавния бюджет\", допълни Десислава Танева. Тя похвали фонд \"Земеделие\", че до 20 декември ще плати над 1 млрд. лева на производителите, което е цялата дължима сума за годината. Държавен фонд \"Земеделие\" обяви , че масово къщите за гости, които бяха проверени през юни тази година, са с проблеми. Институцията разпространи данни, според които от 288 проверени къщи 253 са с производства. Така при 88% от проверките са открити нарушения. Скандалът с къщите за гости избухна покрай разкритията за купени нови апартаменти, на цени по-ниски от пазарните, от политици и хора на властови позиции. Разбра се, че къщи за гости с европари се правят за лично ползване, от хора, които също не са случайни. Стигна се до там, че на 24 април главният прокурор  нареди да се проверят всички къщи за гости  в страната, които са изградени със средства от Европейския съюз. Скандалът предизвика първо оставките на зам.-министъра на икономиката  Александър Манолев  и зам.-директора на Държавен фонд \"Земеделие\" Иванка Багдатова-Мизова, а след това и на  Румен Порожанов  като земеделски министър и постът беше зает от Танева.", "date": "2019.12.14", "title": "За болестите по животните няма разбиране в обществото, обобщи министър Танева"}
{"url": "https://www.dnevnik.bg/kultura/2019/12/14/4005433_muzeiat_na_humora_i_satirata_predstavia_gabrovskite/", "text": "                         Колекция от съвременни и не толкова популярни филмирани габровски шеги представи Музеят на хумора и сатирата в Габрово. Клиповете от поредицата \"Зодия габровец\", в които взимат участие артистите от Драматичния театър \"Рачо Стоянов\" в града, съдържат над 60 анекдота. Зад идеята стои Емил Михов и екипът на Box Vision, които заснемат всички видеа. \"Зодия габровец\" е продължение на проекта \"Габровските шеги – нов живот\", чрез който в края на миналата година са пресъздадени над 40 от класическите габровски анекдоти. \"Това е много важна за нас тема. Когато говорим за визията и духа на града, проверяваме доколко този дух е жив или е фолклоризиран и останал в миналото. Основната цел е да хванем съвременния пулс на габровци и да видим с какво се шегуват сега\", разказа за \"Дневник\"  директорът на Музея на хумора и сатирата Маргарита Доровска . Анекдотите за тази колекция са събирани по същия начин, както са събирани и познатите вече габровски шеги през 50-е и 60-е години на миналия век - с конкурс. Според Доровска това е най-добрият начин да се издирят и съхранят градските анекдоти. \"Предполагам, че това е нещо, което ще продължи и ще се попълва, защото разказването на вицове ражда нови вицове. Това държи живо разказваческото изкуство\", обясни директорът. Клиповете ще бъдат публикувани онлайн и ще могат да бъдат видени в Ютуб канала на Box Vision, както и на Фейсбук страницата на Музея на хумора и сатирата.", "date": "2019.12.14", "title": "Музеят на хумора и сатирата представя габровските шеги в днешно време"}
{"url": "https://www.dnevnik.bg/bulgaria/2019/12/14/4004220_zashto_pred_ministerski_suvet_se_poiavi_kushta_ot/", "text": "Къща от кашони построиха тази сряда пред Министерски съвет жители на старозагорските села Бели бряг и Трояново. С нея те искаха да напомнят на управляващите, че им предстои трудна година.  В първите дни от новата 2020 г. се очаква да започне процедурата по принудително отчуждаване на имоти в село Бели бряг, което трябва да бъде заличено до 2023 г. заради разширението на рудниците за въглища на \"Мини Марица-изток\". Участниците в символичния протест не успяха да се срещнат с нито един министър, но внесоха в Министерски съвет основните си искания. Те настояват за среща с енергийния министър Теменужка Петкова и по-справедливи обезщетения за земите си, както за включването на България в Платформата  за справедлив преход, за да има повече икономически алтернативи за зависимите от въглища региони. Как протече протестът гледайте във видеото, а повече за казуса можете да научите  тук .", "date": "2019.12.14", "title": ""}
{"url": "https://www.dnevnik.bg/bulgaria/2019/12/14/4003341_istoriiata_na_ralica_ili_kak_umirat_deca_v_bulgariia/", "text": "Осем килограма. Толкова тежи едно шестмесечно бебе, средно голямо куче, голяма котка Осем килограма. Толкова тежи 11-годишната Ралица, когато умира през 2005 г. в дома за деца и младежи с умствено изоставане в село Петрово. Тя е едно от 31 деца, починали в институцията в периода от 2001 до 2007 г., за чиято смърт Българският хелзинкски комитет (БХК) единствен търси отговори. В историята на Ралица няма личност и емоция. За нея, както и за хилядите други деца, живеещи зад стените на различните \"услуги\", знаем само сухи факти, събрани от лаконични досиета. Ралица е родена на 23 април 1993 г. в София. Диагностицирана е веднага след раждането с \"еквиноварус на дясното стъпало (вродено криво стъпало), вродена луксация (разместване) на дясна тазобедрена става\". На шестмесечна възраст ѝ е поставена и диагноза \"микроцефалия, детска церебрална парализа – квадрипирамиден синдром, дълбока умствена изостаналост и олигофрения\". Въпреки сериозните заболявания, родителите ѝ се грижат за нея до юни 1996 г., когато момиченцето е на две години. В досиетата не пише нищо за причините да бъде оставена в Дом \"Майка и дете\" – София. Но ако си припомним контекста, 1996 г. е годината на хиперинфлацията, на масовата безработица, на празните рафтове по магазините Дали семейството наистина не е искало да се натоварва повече с грижите по своето увредено дете или просто тези грижи са станали напълно непосилни в условията на тогавашната тежка социална или икономическа криза, можем само да гадаем. В досието на Ралица пише, че близките ѝ повече не са я потърсили. След третата си година Ралица е преместена в Дома за деца и младежи с умствено изоставане в с. Петрово и цели осем години след това историята ѝ е празна. През 2004 г. родителите подписват документите за пълно осиновяване. Извършената години по-късно проверка на БХК поставя под въпрос каква информация са имали те за детето си през тези години. На 15 февруари 2005 г., два дни преди смъртта ѝ, Ралица е със забавени и приглушени сърдечни тонове и личният лекар на дома е извикан да я прегледа. Той не назначава никаква терапия и ден по-късно състоянието ѝ се влошава, като в досието е записано, че е \"установено терминално състояние и едва долавяща се сърдечна дейност\". Тези констатации обаче не провокират обгрижващия екип да поиска настаняването на момиченцето в болница. По телефона личният лекар ѝ предписва инжекция урбазон (използва се при възпалителни или алергични процеси) и глюкоза. Ралица умира в 03:00 часа през нощта. Полицията и прокуратурата не са сезирани за смъртта и в резултат – аутопсия не е извършена.      Историята на Ралица е показателна, но не е прецедент – тя е една от много. В периода 2008 – 2010 г. в партньорство с прокуратурата БХК извършва проверки в десетки домове и открива стотици случаи на детска смърт, за чиито причини никой не се е поинтересувал. В дома в с. Петрово, в което е била отглеждана Ралица, екипът на БХК влиза през 2010-та година. Открити са данни за 22 смъртни случая в периода 2001-2005 г. В повечето случаи децата са починали през нощта, но това е установено на сутринта. Причина за смъртта при всички тях е \"сърдечно-съдова недостатъчност\". При нито един не е извършена аутопсия, а смъртта е установена от личния лекар на децата. Няма данни някое от тях да е било настанявано в болница, въпреки състоянието си. От изготвения по-късно доклад става ясно, че в разговор личният лекар е обяснил, че \"тъй като децата са силно увредени и липсват видими белези от насилие, смъртта им е естествена и не се нуждае от конкретно обяснение\". За някои от починалите е установено, че са страдали от недохранване. В периода преди смъртта си 11-годишната Ралица например е тежала осем килограма. Нито личният лекар, нито персоналът на дома са склонни да приемат, че неглижирането на грижите и здравословното състояние на децата е станало причина те да страдат излишно много и да си отидат от този свят рано, без никой да обърне внимание. От прокурорските постановления по този случай, разследван по сигнал на БХК пет години по-късно, става ясно още, че както назначената медицинска експертиза, така и разследващите органи не са проявили интерес какво е предизвикало сърдечно-съдовата недостатъчност на 11-годишното момиче; не са намерили за определящ факта, че тя не е била откарана в болница; не са отчели като проблем и теглото ѝ. Откритието, че децата с увреждания умират в институции в ранна възраст, недохранени и без базисна медицинска грижа, провокира БХК през 2008 г. да потърси съдействието на съдебната система. В продължение на три години организацията проверява домове, изпраща резултатите до компетентните прокуратури и настоява неотклонно – включително завеждайки дело срещу прокуратурата - да се потърсят причините за 75 установени случая на смърт от 2001 г. до 2008 г. в проверените институции. В резултат са образувани са 240 досъдебни производства. Нито едно от тях обаче не води до съдебно дело. Случаят на Ралица е избран, за да се аргументира жалба до Европейския съд по правата на човека (ЕСПЧ), но съдът я определя като недопустима. Тринайсет години след смъртта на Ралица, през 2018 г, домовете за медико-социални грижи все още са последен пристан за много деца - през 2014 г. са починали 55 от 975 настанени; през 2015 г. – 46 от 757; през 2016 г. – 47 от общо 609; през 2017 г. — 39 от 585 настанени (преминали 713) и през 2018 г. – 43 починали от 440 настанени. Цифрите сами по себе си не могат да дадат отговор дали тези деца биха могли да живеят по-дълго, и което е още по-важно – дали са водили качествен живот, дали са получили грижа и внимание. Ясно е обаче (а такава е и една от препоръките на ООН към страната ни), че ако причините за смъртността в домовете и услугите се документират и анализират, това ще помогне да се намерят решения за по-добър живот на изоставените увредени деца.", "date": "2019.12.14", "title": "Историята на Ралица, или как умират деца в България"}
{"url": "https://www.dnevnik.bg/bulgaria/2019/12/14/4005694_obmislia_se_montirane_na_videonabljudenie_v_kolite_na/", "text": "Имаше идея за монтиране на видеонаблюдение в колите на Националната служба за охрана и тя се обмисля, каза днес пред Би Ти Ви говорителят на службата Веселин Нинов. Поводът е  поредният инцидент  с кола на държавните охранители, при който пострада 14-годишно момче. Нинов обясни, че преди да се вземе финалното решение, е нужно да се преценят редица фактори. Той не е съгласи с  критиките на премиера Борисов , че НСО не дава достатъчно данни за инцидентите с нейно участие и това е проблем. \"Към всеки един момент, когато сме могли, сме предоставяли информация, която сме могли да дадем, навреме\", допълни Веселин Нинов. По този повод бившият началник на НСО Румен Миланов коментира, че е добре, резултатите от всички следствия за инциденти с участието на службата, да се разпространяват публично. Попитан, дали НСО е луксозна транспортна фирма, какви мнения не липсват, говорителят на службата каза, че такова определение не приляга на НСО. \"Очевидно назрява дебат, при който ще има визия за промяна в Закона за НСО. Нормално е, през определен период, всеки нормативен акт да търпи ревизия. Това е тема на законотвореца. Можем да изразим надежда, че ще бъдем въвлечени в дискусията\", с тези думи Нинов коментира предложенията да се свие кръга от лица, които се пазят от държавните охранители. Според Румен Миланов е нужно да се преразгледа списъка на охраняваните лица, като се намали техния брой. \"Така ще се намали бюджета и ще се подобри качеството\", смята бившият ръководител на НСО. Междувременно от болница \"Света Анна\" съобщиха, че е стабилизирано състоянието на пострадалото при катастрофата 14-годишното момче, но все още не са преминали всички опасности. В понеделник на момчето му предстои първата операция. Все още се разследват причините за тежкия инцидент. Разследването е поверено на Военната прокуратура, тъй като става въпрос за служител на НСО.", "date": "2019.12.14", "title": "Обмисля се монтиране на видеонаблюдение в колите на службата за охрана"}
{"url": "https://www.dnevnik.bg/zdrave/2019/12/14/4005696_griput_zakusniava_i_edva_li_shte_ima_epidemiia_po/", "text": "Грипът тази година закъснява, още няма регистрирани случаи и едва ли ще епидемия по празниците, прогнозира днес по \"Нова телевизия\" националният здравен инспектор д-р Ангел Кунчев. Той допълни, че на ден се взимат между 30 и 120 проби от болни със симптоми като за грип, но все още няма открито заболяване. Д-р Кунчев обясни, че в Европа вече в 10% от пробите се откриват грипни вируси. Добрата новина е, че най-много са случаите в отдалечени от България страни като Португалия, Финландия, Норвегия. В отговор на въпрос, експертът каза, че се очакват грипните щамове тази година да са основно четири. \"Те са сравнително нови, но са включени във ваксините\", обясни д-р Кунчев. Той допълни, че в България са внесени и продадени 280 хил. дози от тях, което е повече, в сравнение с други години. \"Не знам дали е заради промяна в мисленето, или осигурените безплатни ваксини за възрастни хора, които са 120 хил., вероятно е комбинация и от двете\", допълни той.", "date": "2019.12.14", "title": "Грипът закъснява и едва ли ще има епидемия по празниците, прогнозира д-р Кунчев"}
{"url": "https://www.dnevnik.bg/detski_dnevnik/2019/12/14/4003510_otkus_ot_drakoncheto_s_shokoladovo_surce_ot_stefani/", "text": "  Тя все още се чувства най-свирепото създание по тези ширини, но сега е открила и своето истинско призвание: да овладее изкуството да приготвя шоколад. Всичко, което трябва да направи, е да си осигури място като чирак (каквото и да е това) в шоколадова къща (което звучи възхитително вкусно) и тя ще успее да се справи с новото предизвикателство за нула време Изпълнена с шоколадови изкушения великолепна история, чиято героиня научава истинското значение на това да бъдеш силно, безстрашно човешко същество (и дракон също). Романът е финалист за наградата \"Локус\". Подходящ е за деца на 8 – 12 години .      Откъс от \"Дракончето с шоколадово сърце\" от Стефани Бърджес, предоставен от издателство \"Ибис\": ГЛАВА 1 Не мога да кажа, че някога съм се чудила какво е да бъдеш човек. Дядо Гранат винаги казваше: \"По-добре да не говориш с храната си\", а както всеки дракон знае, хората са най-опасното от всички ястия. Разбира се, като млад дракон, единственото нещо, свързано с тях, което бях виждала, бяха техните скъпоценности и книги. Скъпоценностите бяха възхитителни, но книгите им – просто ужасно досадни. Какво разхищение на мастило! Независимо колко упорито присвивах очи, никога не успявах да прочета повече от първите няколко параграфа от нечетливия дразнещ текст. Последния път, в който опитах, толкова се подразних, че изгорих до пепел три от техните книги с гневните си издишвания. – Нямаш ли по-възвишени чувства? – попита брат ми, когато видя какво съм направила. Джаспър искаше да бъде философ, затова винаги се опитваше да бъде спокоен, но неговата опашка започна да се мята застрашително, разпращайки златни монети из пещерата, докато гледаше гневно димящата купчинка пред мен. – Само си помисли. Всяка една от тези книги е била написана от създание, чийто мозък е с размера на половината от твоята предна лапа. И все пак очевидно дори те имат повече търпение от теб! – О, така ли? – Обичах да дразня възвишения Джаспър, докато загуби самообладание. И сега, след като бях унищожила моите малки хартиени неприятели, бях готова за забавление. Затова се подготвих, люспите ми леко трепереха от скрито удоволствие и казах: – Е, всеки, който иска да прекарва времето си, четейки и драскайки, трябва да има миниатюрен мозък. – Арргххх! Той издаде най-задоволителния яростен рев и скочи напред, приземявайки се точно на мястото, където бях стояла преди миг. Ако не го бях очаквала, щях да се блъсна в планина от разпилени диаманти и смарагди и моите все още нежни люспи щяха да бъдат наранени. Но Джаспър беше онзи, който се приземи там, докато аз радостно подскочих на гърба му и потрих муцуната му в купчината от камъни. – Деца! – Майка ни надигна глава от предните си лапи и издаде продължително и мъчително изсумтяване, което разпрати още златни монети из пещерата. – Някои от нас се опитват да спят след дълъг и изтощителен лов! – Щях да ви помогна с лова – казах, скачайки от Джаспър. – Ако ми бяхте позволили да дойда. – Люспите ти дори не са се втвърдили достатъчно, за да издържат на вълче ухапване. – Голямата глава на мама се наведе надолу към блестящите ѝ синьо-златисти лапи. – Какво остава за куршум или заклинание от магьосник – добави уморено. – След трийсет години може би, когато почти ще си пораснала и готова да летиш... – Не мога да чакам още трийсет години! – изревах аз. Гласът ми се понесе с ехтене из пещерата, а дядо и двете ми лели издадоха сънливи протести откъм дългите тунели на нашия дом, но аз не им обърнах внимание. – Не мога вечно да живея затворена в тази планина, правеща нищо, не излизаща никъде. – Джаспър използва своите години на уединение, за да изучава философия. – Гласът на мама вече не звучеше уморено; беше станал студен и твърд като диамант; докато вратът ѝ се издигаше все по-високо над мен, нейните огромни златни очи се присвиха в опасни цепки, фокусирани само върху мен, нейната непокорна дъщеря. – Други дракони намериха своето призвание в литературата, историята или математиката. Кажи ми, Авантюрин, успя ли да откриеш своето призвание? Стиснах зъби и забих ноктите на дясната си предна лапа в купата от златни монети под мен. – Уроците са скучни. Искам да изследвам света. – И как по-точно планираш да общуваш със създанията, които ще срещнеш, докато го изследваш? – попита мама с мек тон. – Или си успяла да напреднеш с ученето на езици повече, отколкото предполагам? Джаспър се изкикоти приглушено зад мен. Обърнах се и издишах кълбо дим към него. Той го остави да се пръсне пред лицето му, без да му навреди, а очите му блестяха развеселено. – Вече говоря шест езика – промърморих, докато се обръщах към майка ми. И все пак още не можех да вдигна глава, за да срещна погледа ѝ. – Когато сестра ти беше на твоите години, можеше да говори и пише на двайсет езика – каза майка. – Хмм. Не посмях да издишам дим към мама. Щях да изсумтя на Цитрин, ако тя беше заклещена тук с нас, вместо да живее далече, в своя съвършено необикновен, единствен по рода си дворец с драконовски размери. Цитрин пишеше епична поезия, която изпълваше другите дракони с възторг, и беше боготворена като кралица от всяко създание, което я приближеше. Никой не можеше да се мери с моята по-голяма сестра. Нямаше смисъл дори да се опитвам. Можех да усетя как погледът на мама става по-пронизващ, сякаш четеше мислите ми. – Езикът е най-голямата сила на дракона, разпростираща се отвъд царството на зъба и нокътя – изрецитира мама един от любимите философи на Джаспър. – Знам – промълвих. – Наистина ли, Авантюрин? – Дългият ѝ врат се изви, докато навеждаше огромната си глава, за да ме погледне в очите. – Защото куражът е едно, но безразсъдството е съвсем друго нещо. Може да се мислиш за свиреп звяр, но отвъд тази планина не би оцеляла и ден. Затова по-добре бъди благодарна, че имаш по-въз- 11 растни и мъдри роднини, които да се грижат за теб. Само две минути по-късно мама спеше непробудно, нейните дълбоки вдишвания и издишвания свистяха през пещерата така спокойно и равномерно, сякаш не бяхме спорили. – Един ден? – прошепна Джаспър, след като тя бе заспала. Той отърси последните скъпоценни камъни, останали по гърба му, и ми се ухили, показвайки всичките си зъби. – По-скоро нито час. Нито дори половин час, доколкото те познавам. Взрях се гневно в него, размахвайки крилата си, и отговорих: – Мога да се грижа перфектно за себе си. По-голяма и свирепа съм от всичко друго в планината. – Но дали си по-умна? – изсумтя той. – Бих се обзаложил на всичкото злато в пещерата, че дори вълците са по-добри във философските спорове от теб. А и вероятно не правят пожар всеки път, когато загубят! – Оххх! Завъртях се, удряйки с опашка. Но нямаше изход. Стените на пещерата бяха твърде близо и ги чувствах все по-близо с всяка секунда. Те ме притискаха, докато почти не можех да дишам. И се предполагаше да прекарам още трийсет години, затворена в тази планина, слушайки роднините ми как ми правят забележки, че ми е скучно. Няма начин! Тогава осъзнах какво точно трябва да направя. Но не бях глупава, независимо какво си мис- 12 леха. Затова изчаках, докато Джаспър се умори да ме дразни и се сви с една от своите нови човешки книги – една, която не бях изгорила. Беше философски трактат, затова бях сигурна, че ще бъда в безопасност. – Отивам на разходка в тунелите – казах му, след като прелисти петата поред страница с нокътя си. – Мхм-хмм – Джаспър промърмори, без да ме погледне. – Авантюрин, чуй това: този човек мисли, че не е морално да ядеш месо. И риба, също! Той не би наранил никое дишащо създание, затова яде само растения. Не е ли изумително? – Изумително? Та той гладува! – Ушите ми потрепнаха от ужас. – Казах ти, че хората имат малки камъчета вместо мозъци! Но брат ми дори не ме чу. Дим се извиваше в дълга, щастлива струйка от ноздрите му, докато държеше малката книга близо до очите си, ръмжейки тихо в задоволство. Прекрачих опашката му, крак след крак, към моя път към свободата. Силни похърквания се носеха от дългите тунели на пещерите, където дядо Гранат, леля Турмалин и леля Смарагд спяха. За щастие, по това време на деня, когато слънцето беше в най-високата си точка, нямаше вероятност някой да се събуди от звуците на търкулнали се камъчета от ъглите на пещерата. Снишавайки се ниско, аз си проправих път към един страничен тунел. Преди две години бях открила, че този тунел е твърде малък за който и да е от възрастните, за да могат да го използват. В самия му връх беше тайният изход от пещерата, закрит от заоблен камък с размера на главата ми. Отдавна го бях показала на Джаспър, но той никога повече не беше ходил до него, освен когато го бях завлякла там. Брат ми беше най-щастлив, свит в нашата пещера с книга или дращейки дълги, многословни трактати с един от ноктите на предната си лапа, потопен в мастило. Аз бях тази, която обичаше да отмества камъка и да показва върха на муцуната си през дупката, и да поема дълбоки, гъделичкащи глътки свеж въздух, и да наблюдава облаците, които се носеха по небето отгоре. Никога не се бях осмелявала да отивам по-далече, но понякога лежах с часове, просто мечтаейки за деня, когато най-накрая ще ми бъде позволено да разперя крила и да полетя в безкрайното небе. Днес за пръв път нямаше да се огранича само с мечтаене. Щях да покажа на Джаспър – и мама – точно колко способна съм да се грижа за себе си. Тогава възрастните вече нямаше да имат извинение да ме държат скрита. С радостна възбуда, която ме изпълваше, сгънах крилата си близо до страните си и се впуснах към света навън и свободата. Да се измъкна от дупката, беше по-трудно, отколкото бях очаквала. Раменете ми се заклещиха на отвора, докато почти не изревах от усилието. Трябваше да захапя устата си и да преглътна дима, който ме задавяше, за да запазя тишина. Най-накрая, най-накрая се освободих с шумно пук! То ме запрати с претъркулване на земята навън и болка, която ме накара да изскимтя. Прибраните ми крила се одраскаха толкова силно в грубите, остри ръбове на скалите, че част от сребристите и пурпурните ми люспи се бяха прокъсали. Какво беше казала мама? Люспите ти дори не са се втвърдили достатъчно, за да издържат на вълче ухапване... Изскърцах със зъби и се изправих на четирите си крака, внимателно държейки крилата си полусвити. Всяко подухване на вятъра върху тях ме караше да потрепвам, но аз прогоних с ръмжене болката. Явно нямаше да направя първия си опит за летене днес. Нямаше значение. Не беше нужно да летя, за да уловя плячката си. За първи път в живота ми небето се издигаше синьо и просторно навсякъде около мен, а аз бях свободна. Назъбеният връх на планината се извисяваше зад мен. Надолу лежеше гориста долина. А между тях, някъде между нагънатите хълмове и скосени каменисти пътеки, вървяха животни и хора. Поех надолу по планинския склон, следвайки миризмата на храна. ГЛАВА 2 Ловуването не се оказа толкова лесно, колкото бях очаквала. Пътеките по склона бяха от груба пръст и при всяка моя стъпка наоколо се разхвърчаваха камъчета и топки прах. Независимо колко бавно и внимателно поставях краката си, не можех да спра тези ужасни малки камъчета, които подобно на шпиони бързаха да предупредят всеки, че идвам. След цели два часа, които бях прекарала навън, бях готова да подпаля целия планински склон, а стомахът ми ръмжеше по-високо от мен. Отново и отново чувах птици да чуруликат, просто молейки да бъдат изядени. Веднъж дори подуших апетитни топлокръвни животни, промъкващи се надолу по пътеката само на петдесетина крачки от мен. Толкова близо! Но когато се затичах, за да ги хвана неподготвени, потокът от камъчета се превърна в порой под краката ми, изпращайки ме право в групичка бодливи борови дървета. А когато най-накрая стигнах мястото, където моята плячка се беше събрала, тя отдавна бе изчезнала. Беше толкова несправедливо, че не можех да го понеса. Отметнах назад шия и я разтърсих в безсилие. Но дори не можех да издам рев, в случай че моето семейство ме чуеше. Те вероятно вече бяха будни, вътре в планината. Разбира се, не биха си помислили да ме търсят веднага. Преди често отивах да изследвам тунелите. Но ако не се върнех скоро, щяха да започнат да се чудят къде съм и ако ме намереха, преди да съм успяла да хвана и една плячка, никога нямаше да ми позволяват отново да изляза от пещерата. Не можех да се върна с празни нокти, независимо какво щеше да ми струва това! И тогава чух тих мъжки глас, пеещ по-надолу от мен. Трябваше да е човек. Ноздрите ми потрепнаха. Всичките ми сетива се разгоряха за живот, докато улавях аромата на топъл, вкусен бозайник. Още по-хубавото беше, че се смесваше с миризмата на горящ бор. Той бе запалил огън. Той стоеше на едно място. И пееше. Никога нямаше да ме чуе, че приближавам! Мускулите ми се напрегнаха в готовност, краката ми се свиха в подготовка за скок. Но не се впуснах напред. Дори и аз не бях толкова безразсъдна. Може и да не обичах човешките книги като Джаспър, но бях чула всяка една от историите на дядо. Ами ако този човек имаше мускет? Или меч? Хората бяха най-опасната плячка на драконите. Дори мама не ходеше често на лов за тях сама. Дядо ни беше научил да стоим далече от тях винаги когато се окажем сами, да избираме по-безопасните, по-добрите ястия, а дядо имаше толкова здрави люспи, че можеше да отклони с тях всяко острие или куршум. Погледнах прокъсаните места на крилата ми, които боляха, и издадох нисък, нещастен рев на недоволство. Усещах здравия разум като канара в стомаха ми. Но тогава Ох! Люспите ми настръхнаха, когато внезапно си го представих: израза в очите на Джаспър, докато нося човек в нашата пещера. Аз. Самата аз. Напълно сама! щщДори и мама ще трябва да признае, че съм готова да се грижа за себе си във външния свят. Нямаше по-добър начин да се докажа. Трябваше да го направя! Поех дълбоко дъх и се сниших към земята. Мръсотия и камъни се триеха в корема ми, докато пълзях напред. Човешкият глас не прекъсна нито веднъж, докато се приближавах по-близо и по-близо. Започнах да различавам думите от езика, който разпознах. – и извитият път, о, извитият път никога не свърши. Ха! Нямаше пътища по света, които никога да не свършват някъде. Казала бях на Джаспър, че хората имат камъчета за мозъци! Най-накрая видях моята плячка. Той беше намерил закрита падина на планинския склон, заобиколена от три страни от камъни и борови дървета. В центъра беше изградил огнище и беше клекнал до него, с гръб към мен. Докато надничах между дърветата, задържах дъха си, стискайки устата си затворена, така че горещият дим на моето вълнение да не може да избяга и да го предупреди. Той не държеше меч или мускет. Слава богу. И не беше един от онези рядко срещани човеци, които владееха магия – най-лошият вид от човешките хитрини, – защото онези от тях се обличаха в черни одежди, които ги караха да изглеждат, сякаш нямат крака. Дядо беше нарисувал един от тях за мен и Джаспър и ни беше накарал да обещаем никога да не ги доближаваме, докато защитните ни люспи не бяха имали сто години да се втвърдят. Този човек обаче беше облечен в безопасни слоеве парцалив плат в лилаво и розово, който разкриваше слабите му крайници доста ясно. Все пак, ако исках да успея, се налагаше да бъда бърза. Достатъчно бърза, за да не извади меч или лък със стрела от голямата торба до него или брадва, или По-голяма и по-свирепа съм от него – казах си строго. – Аз съм най-страшното създание в тази планина. Тогава той започна да се обръща в моята посока. Сега! Отворих устата си в безмълвен рев и скочих. – Аргххх! Човекът изкрещя и изпусна в гърнето каквото там държеше. Залитна назад, спъна се в един камък и падна по гръб, докато се носех триумфиращо към него. Тогава аз също изкрещях, тъй като наранените ми крила се ожулиха в кръга от боровите дървета по пътя ми: – Аргххх! Паднах, отскачайки от дърветата, и се приземих тежко точно до огъня, прибирайки крилата си до мен. – Ох, ох, ох! Упс. Докато очите на човека се разширяваха, осъзнах, че бях казала това на глас. – Гррррррр! Изправих се и оголих всичките си петдесет зъба. Така беше по-добре. Човекът мигаше силно, пот се стичаше по лицето му. Той отвори устата си, но не излезе звук. Извисявайки се над него, се приготвих да го нападна. И тогава го подуших. Наситен, сладък, екзотичен аромат. Богат и разцъфтяващ и носещ се точно под носа ми. Извих дългия си врат към огъня със смъртоносна бързина. – Какво е това? – Ккккааакво? Втренчил се в мен, човекът отстъпи крачка назад. Пренебрегнах отстъплението му. Имах достатъчно време да го хвана по-късно. Всичко, което ме интересуваше точно сега, бе гърнето, което беше поставил над огъня, гърнето, чиито изпарения се носеха наоколо и дразнеха сетивата ми с нещо толкова невероятно, че устата ми вече се бе напълнила със слюнка. Трябваше да го имам! Гърнето беше пълно със скучна вряла вода, но в нея бълбукаха кафяви вълнички, докато нещо тъмно и буцесто се разтваряше. – Какво си сложил в това гърне? – попитах заповеднически. – Това ли? – Той спря да се движи. – Това е шоколад. – Шоколад? Никога не бях чувала за шоколад. Джаспър никога не го бе споменавал, а той беше прочел всяка книга от човешката философия, до която можеше да се добере. Как можеше неговите философи да са толкова развълнувани за яденето на растения, когато съществуваше нещо толкова вкусно? Наведох муцуна до гърнето толкова близо, колкото се осмелих, без да го преобърна. Тогава поех продължително дъх през носа си. О, небеса. Ниско ръмжене на нетърпение се откъсна от мен, изпълвайки малката поляна. Това е шоколад? Досега всичко, което бях искала, бе месо, независимо дали опечено, сурово или леко препечено. Бях предполагала, че не би могло да има нещо по-добро. Но сега Така ли се чувстваше Джаспър за неговата философия? Трябваше да знам какъв е вкусът на шоколада. Не можех да изтърпя и секунда повече без това знание! Извих врат, наведох се напред и – Чакай! – скочи човекът. Дръпнах се назад, невярваща. – Да не би току-що да ми каза да чакам? Яростта накара наранените ми крила да се разперят, докато се взирах в него. Той беше дребен и незначителен и се опитваше да ме държи настрана от моя шоколад? – В крайна сметка ще трябва първо да те изям – казах тъжно. – Не! – Той се приближи бързо към мен, с ръце вдигнати високо. – Имах предвид, че шоколадът още не е готов. Това трябва да е горещ шоколад. Не съм приключил с приготовлението му. Дори не съм добавил подправките! Сведох очи към него. – Имаш предвид, че това ще стане още по-хубаво? – Никога преди не си опитвала горещ шоколад, нали? – попита той. – Е – Спомних си за предупрежденията на дядо за хитруванията на хората. – Може и да съм. Няма как да знаеш. Човекът се поколеба за момент. После се наведе и вдигна дървената лъжица от земята с трепереща ръка. – Вярвай ми – каза той. – Трябва да имаш пълноценно изживяване. Преди да мога да отговоря, той се обърна и започна да разбърква. Наблюдавах го внимателно, седнала на задните си крака, докато чакам. Докато лицето му се изостряше от концентрацията, той започна да шепне, почти пеейки думите. Пак ли бе започнал глупавата си песен? Ритъмът не звучеше по същия начин, но кой имаше желание да слуша човешки глупости? Не и аз. Дори не се опитах да го разбера. В момента, в който той понечи да бръкне в джоба си, аз го сръгах в рамото с нокът. – Без мечове! – Аз... аз – заекна човекът. – Не е меч – най-накрая успя да довърши. – Виж. – Той извади кесия от джоба си. – Това е просто канела. Канела? Наведох се надолу към кесията с подозрение. Ако се опитваше да ме отрови – Ще опитам малко от нея. – Той протегна треперещ пръст към кесията и загреба малко кафеникавооранжев прашец. После го лапна. – Ето виж. Подуших, което беше още по-добро. Отворената кесия миришеше невероятно. – Сложи от това – наредих аз. Исках да помириша тази комбинация. Вече можех да кажа, че сместа от канела и шоколад ще бъде прекрасна. Той добави няколко щипки, дишайки тежко. Оххх, бях права. Тези нови аромати бяха дори по-хубави. Почти си пожелах да не трябваше да го водя при семейството ми, за да го изядат. Би било далеч по-удовлетворяващо да запазя този човек като домашен любимец, който да ми прави горещ шоколад винаги когато си пожелаех. А и щеше да бъде усърден, можех да предположа. Докато разбъркваше горещия шоколад, той продължаваше да си шепне през цялото време по този странен музикален начин, тялото му беше напрегнато от концентрация. Предполагам, че трябваше да слушам по-внимателно и да се опитам да разбера думите, но наистина, кога изобщо се бях интересувала от нещо, което хората казваха? Освен това бях твърде заета да се наслаждавам на аромата от гърнето. Ако можех, щях да се обвия в тези ароматни изпарения и да се търкалям в тях часове наред. Горещ шоколад. Ето съкровище достойно за дракон! Трябваше да претърся багажа му за още шоколад, когато приключех. Вече знаех, че отново ще искам горещ шоколад. Много горещ шоколад. Най-сетне той погледна и ми отправи нервна, трепереща усмивка. – Готов е – каза ми. – Да сипя ли в чаша, или Изсумтях, изпращайки кълбо дим към лицето му. – Наистина ли мислиш, че бих могла да пия от някоя от твоите човешки чаши? – Предполагам, че не – отговори той. – Подобре да пиеш направо от гърнето. –Уви меката си човешка ръка в парче плат, за да не се опари, и повдигна гърнето за дългата му дръжка. – Внимавай, още е горещо. Отправих му презрителен поглед и протегнах едната си предна лапа. – Аз съм дракон. Ноктите ми се обвиха около малкото гърне, обгръщайки го като най-скъпоценния камък. Внимателно го повдигнах към муцуната си. Затворих очи и излях богатата гореща течност в гърлото си. Оххххх! Екстаз завладя сетивата ми. Замаях се от удоволствие. Шоколад, шоколад, шоколад – Ахххх! И тогава всичко избухна в мен и светът стана черен.", "date": "2019.12.14", "title": "Откъс от \"Дракончето с шоколадово сърце\" от Стефани Бърджес"}
{"url": "https://www.dnevnik.bg/citat_na_deniia/2019/12/14/4005708_citat_na_denia_mojem_da_naznachim_na_vseki_svetofar/", "text": "Можем да назначим на всеки светофар полицай. Това ли е решението. Този реторичен въпрос зададе премиерът Бойко Борисов на репортери, които го питаха каква е причината за поредната тежка катастрофа в София със загинало дете. Инцидентът стана снощи , като друго дете е настанено в \"Пирогов\" с тежко счупване на подбедрицата, но без опасност за живота. 14-годишното момиче е било оперирано. Според доктор д-р Явор Пукалски от Отделението по детска ортопедия и травматология, ако няма усложнение, в рамките на месец детето ще е на крака. По повод инцидентът от снощи министърът на вътрешните работи Младен Маринов уточни, че шофьорът на автомобила не е употребил алкохол. Той твърди, че момичетата са минали през дупка в оградата, разделяща булеварда и са изскочили пред колата му. По случая има образувано досъдебно производство. \"Не мога да сложа милиционер на всяка дупка и на всеки, които не иска да спазва закона. Ако наситим всичко с полиция, ще кажете, че ви контролираме. И обществото трябва да упражнява контрол\", допълни премиерът. Борисов посочи, че по пътищата са изкарани допълнителни сили, има камери и съставените актове са скочили в пъти, но резултат няма. Младен Маринов посочи, че с 30 млн. лева повече глоби са събрани през тази година, в сравнение с миналата. Премиерът отказа да коментира  инцидента с кола на НСО , при който пострада дете. \"На всеки може да се случи. Не трябва да се прави политика с това. Ако може да се подобри работата, нека се подобри\", каза той. Борисов посочи още, че ще коментира по-подробно, като мине седмица от инцидента, за да не излезе, че сега се възползва от една трагедия. Днес  Бойко Борисов откри конференция  за Западните Балкани в София, на която отново посочи ролята на България за тяхното бъдещо присъединяване към ЕС и НАТО.", "date": "2019.12.14", "title": "Цитат на деня: Можем да назначим на всеки светофар полицай, това ли е решението"}
{"url": "https://www.dnevnik.bg/gradska_sreda/2019/12/14/4005703_mumiia_iznikna_na_miastoto_na_mavzoleia_stolichnata/", "text": "Опакована в черно мумия, висока 4 метра, беше инсталирана тази сутрин на мястото на мавзолея на площад \"Александър I Батенберг\". В 9.15 ч. скулпторът Андрей Врабчев я постави като заяви, че така отбелязва днешната дата, на която преди 30 години беше първият голям протест срещу член 1 на комунистическата конституция, даващ ръководна роля на БКП във всички сфери на държавата. Мумията е от стиропор, но под черния й саван в скръстените при гърдите ръце държи сърп и чук, обясни Врабчев. \"Член 1 е махнат, но той продължава да съществува вътре в нас. По някакъв начин се мумифицира в нас. Това, че донякъде имаме демократична рамка не означава, че вътре в себе си всички ние не действаме със старите порядки – чакаме някой отгоре да нареди, да разреши, уговорки по телефона, подкупчета под масата...\", обясни идеята си скулпторът.      Отново действа марксисткият възглед, че само икономиката е най-важното за човека. Променихме икономиката, но се оказа, че хората в нея не функционират по начина, който се очакваше. Това стана, защото не беше поставен акцент върху културата. Гражданското общество е културата и доверието между хората. За мен най големият удар на комунизма е загубата на доверието между хората. Сега това е проблем в бизнеса, защото ние не си вярваме, а бизнес се прави с доверие, не с подписи. Това е мумията – мирогледът остава и ти не можеш да реализираш свободно общество, когато мислиш, че държавата трябва да се намесва във всичко\", допълни той. Към 10 часа, след като мумията беше изправена в цял ръст на мястото на мавзолея, с кола пристигнаха двама полицаи. \"Кога ще я откриват\", попита единият. Като му казаха, че ще си остане в черния саван, той кимна разбиращо. Врабчев бе обявил в социалните мрежи, че мумията ще стои три часа - до 12 ч., на площад \"Батенберг\" и после да си я откара с кола. Още в 11 часа обаче пристигнаха представители на Столична община, които му връчиха констативен протокол. В него пише \"незабавно да бъде премахната, защото няма разрешение от общината\", което е наистина така, каза Врабчев пред \"Дневник\". Полицията също издаде протокол, тъй като бил получен сигнал на тел.112. Протоколът е предупреждение към Врабчев \"да не нарушава приетото законодателство и да не се разполагат прместваеми съоръжения (скулптура) на територията на Столична община. Скулпторът свали на земята \"преместваемия обект\" и извика приятел с кола да я откарат в ателието му. Това е третата изява на Врабчев през тази година – на 1 април постави гипсов бюст на Бойко Борисов на площад \"Гарибалди\", а на 9 септември оцвети в червено фонтана в Докторската градина, за да напомни за кървавата разправа след преврата през 1944 г.", "date": "2019.12.14", "title": "Мумия изникна на мястото на мавзолея, Столичната община нареди да се премахне"}
{"url": "https://www.dnevnik.bg/bulgaria/2019/12/14/4005712_rejimut_na_vodata_v_pernik_shte_bude_zategnat_v/", "text": "Новият воден режим на Перник, по който вода ще има само шест часа на ден, вместо десет, както е сега, ще бъде въведен в началото на следващата седмицата. Тогава ще бъде свикано и заседание на кризисния щаб, каза кметът на Перник Станислав Владимиров, цитиран от агенция \"Фокус\". Първоначално плановете бяха той да е факт още от тази седмица. При новия режим вода ще има от 16 до 22 часа. От 18 ноември насам тя се пуска по пет часа сутрин и пет вечер. От няколко дни от ВиК-Перник настояват за режим, при който водата се пуска веднъж, тъй като хидравличните удари при него, водят до аварии. \"Имам уверението, че всички абонати ще имат достъп до питейна вода във времевия график, който ще посочат в новия воден режим\", каза Владимиров. На въпрос докога ще продължи водният режим в града, кметът на Перник обясни, че разчетите са до края на март и началото на април във воден режим да има достатъчно водни количества, които да осигурят достъп до питейна вода на всички абонати. \"Надяваме се времето да бъде по-благосклонно към нас и природата\", допълни Станислав Владимиров. Кметът обяви, че има уверението от МРРБ, че всички начертани стъпки, ще започнат да се изпълняват. Вчера министърът на регионалното развитие Петя Аврамова каза, че има няколко варианта за осигуряване на допълнителна вода за Перник, но предстои експерти от \"Басейнова дирекция\" в екоминистерството да кажат дали някой от тях е приложим на практика. До момента, заради водната криза в Перник, бяха освободени  ръководителят на ВиК-Перник Иван Витанов  и областният управител  Ирена Соколова . Постановление  на пернишката прокуратура пък твърди , че има доказателства за вина и на министрите на регионалното развитие и екологията. Дали има достатъчно данни за престъпление от страна на Петя Аврамова и Нено Димов трябва да прецени специализираната прокуратура.", "date": "2019.12.14", "title": "Режимът на водата в Перник ще бъде затегнат в началото на следващата седмица"}
{"url": "https://www.dnevnik.bg/sport/2019/12/14/4005699_da_razdvijim_bulgariia_s_1000_povtoreniia/", "text": "                         . Колко пъти сте чували тази заучена фраза и сте очаквали настъпването на Новата година с желание за промяна? За ултрамаратонеца  Красимир Георгиев  и предприемача Иван Димов новогодишният късмет се крие в числото 1000. В продължение на 30 дни двамата ще правят различни физически упражнения, като идеята им е общият брой на повторенията за всеки от дните да достига 1000. Георгиев и Димов искат да привлекат вниманието около активния начин на живот, като се надяват повече хора в страната да последват примера им. \"Започваме точно в полунощ на Нова година. Идеята е да раздвижим България. Всеки около Коледа и Нова година пие, пуши и яде. Събужда се на 10 януари и казва: \"Ох, аз съм дебел\". Тръгва на фитнес и след две седмици се отказва\", каза Георгиев пред \"Дневник\". По думите му целта на инициативата е да създаде навик за спортуване у хората. Идеята на Георгиев и Димов, която е в начален етап, е да привлекат известни спортисти, които с примера си да подпомогнат каузата. Тя включва още посещения на градове и училища в страната. \"Нашето предизвикателство е по-тежко, но идеята е да предизвикаме хората да започнат. Не е задължително да правят колкото нас. Важното е те да не спират през тези 30 дни. За някого това може да са по 1000 крачки на ден. Една такава всеобща подкрепа помага много повече, отколкото да отидеш на 15 януари преял и препил и да се опитваш сам да почнеш нещо\", каза Георгиев. Ултрамаратонецът отправи призив към тези, които желаят да започнат личното си предизвикателство, да развият въображението и оригиналността си в подбора на физически упражнения. \"Не може сега да решиш и да избягаш маратон, преди да си направил тази малка стъпка. Ние даваме тази малка стъпка, за да може човек да започне. Като станеш сутрин и си оправиш леглото, ти започваш с нещо, което си постигнал, нещо положително и надъхващо. Ако си го постигал в продължение на 30 дни, това ще ти даде инерцията да продължиш. Защото не го правил сам, а с цяла България\", допълни Георгиев.", "date": "2019.12.14", "title": "Да раздвижим България с 1000 повторения: новогодишният късмет на Красимир Георгиев"}
{"url": "https://www.dnevnik.bg/sviat/2019/12/14/4005719_severna_koreia_se_pohvali_s_nov_kljuchov_test_na_raketa/", "text": "Северна Корея обяви, че е извършила нов тест на полигона си за изстрелване на сателити и ракети с голям обсег Сохе. Севернокорейската държавна информационна агенция КЦТА определи изпитанието като ключово важен тест, предадоха световните агенции, цитирани от БТА. Изпитанието е проведено вчера с цел засилване на \"стратегическите ядрени възпиращи способности\" на страната, посочва КЦТА, като се позовава на специалисти от севернокорейската Академия за национална отбрана. Те не уточняват за какъв тест става дума, а само го наричат \"успешен тест от голямо значение\". \"Още едно значимо изпитание бе проведено на 13 декември 2019 г. от 22,41 ч. до 22,48 ч. местно време на космодрума Сохе\", се казва в съобщението на КЦТА, цитирано от ТАСС. \"Новият ключов тест бе извършен успешно\", допълни говорител на севернокорейската Академия, цитиран от КЦТА, предаде Франс прес. Успехите в изследователската дейност ще бъдат приложени за подобряване още повече на надеждното стратегическо ядрено разубеждаване на Северна Корея, допълва говорителят, предаде Франс прес. Преди време американски представители казаха, че Пхенян е обещал да закрие полигона Сохе, припомня Ройтерс. Новината, съобщена сега от Северна Корея, навежда на мисълта, че страната се подготвя да направи нещо, за да провокира САЩ, ако Вашингтон не направи отстъпки, за да се излезе от безизходицата в преговорите по севернокорейската ядрена програма, отбелязва Асошиейтед прес. Според южнокорейския министър на отбраната Джон Кьон-ду новото изпитание е било на двигател, предаде \"Ройтерс\". Северна Корея извърши от Сохе изстрелвания на сателити в последните години, както и изпитания на ракетни двигатели с течно гориво, припомня АП. Новият тест дойде в момент, в който постоянният представител на САЩ в ООН Кели Крафт разкритикува в сряда севернокорейските балистични изпитания и ги определи като дълбоко контрапродуктивни и рискуващи да затворят вратата пред перспективите за договаряне на мир. Тя направи тези изявление на заседание на Съвета за сигурност на ООН, припомня АП. Крафт освен това припомни севернокорейските намеци за подновяване на сериозните провокации, които според нея биха могли да означават че Пхенян може да изстреля космически апарати посредством технологията на балистични ракети с голям обсег или да изпита междуконтинентални балистични ракети, които са проектирани, за да атакуват САЩ с ядрени оръжия. Постоянният представител на САЩ в ООН тогава каза, че администрацията на Тръмп е готова да бъде гъвкава и да предприеме конкретни, паралелни стъпки към споразумение за подновяване на преговорите, но Северна Корея определи изказванията й като враждебна провокация и предупреди, че Вашингтон може да пропилее шансовете си да спаси крехката си ядрена дипломация. Северна Корея беше дала до края на годината срок на САЩ да преустановят с исканията си за едностранна денуклеаризация, припомня Ройтерс. Пхенян предупреди също така, че може да възприеме нов курс.", "date": "2019.12.14", "title": "Северна Корея се похвали с нов ключов тест на ракета"}
{"url": "https://www.dnevnik.bg/sviat/2019/12/14/4005723_trump_vidia_v_pobedata_na_djonsun_dobur_znak_za_svoia/", "text": "Президентът на САЩ Доналд Тръмп заяви, че вижда  в смазващата победа  на консерваторите на премиера Борис Джонсън на парламентарните избори във Великобритания добър знак, че самият той ще бъде преизбран догодина, предаде \"Франс прес\", цитирана от БТА. \"Искам да поздравя Борис Джонсън за фантастичната победа\", каза Тръмп в Овалния кабинет на Белия дом, където прие парагвайския си колега Марио Абдо Бенитес. \"Мисля, че това може да е знак, предвещаващ какво ще се случи в нашата страна\", добави американският президент, визирайки, че очаква да спечели нов мандат на изборите в САЩ през ноември 2020 г. Тръмп вече поздрави сърдечно в Туитър своя \"приятел Борис\", отбелязва \"Франс прес\". Президентът на САЩ освен това приветства в социалната мрежа възможността за договаряне на търговска сделка с Великобритания след Брекзит. \"Това споразумение потенциално е много по-голямо и изгодно от каквото и да било споразумение, което би могло да бъде сключено с Европейския съюз. Браво, Борис!\", написа Тръмп. По-късно Държавният департамент потвърди готовността на Съединените щати да разширят \"солидните икономически отношения\" с Великобритания чрез подписване на двустранно споразумение за свободна търговия, след като тя напусне официално ЕС.", "date": "2019.12.14", "title": "Тръмп видя в победата на Джонсън добър знак за своя успех на изборите догодина"}
{"url": "https://www.dnevnik.bg/sport/2019/12/14/4005725_infantino_blagodari_na_borislav_mihailov_za/", "text": "Президентът на ФИФА Джани Инфантино благодари на Борислав Михайлов за свършената работа начело на Българския футболен съюз (БФС). В писмо до БФС швейцарецът отличи големия принос на Михайлов за развитието на спорта. \"След решението ти да подадеш оставка от позицията си на президент на Българския футболен съюз през октомври, бих искал да ти благодаря от името на международната футболна общност за всеотдайната работа и множеството проекти, които осъществи начело на БФС последните 14 години. Чрез всички свои действия и резултатите от тях, ти успя да съществено да допринесеш за развитието на нашия спорт и за популяризирането на футбола в страната си, в Европа и в целия свят\", пише в писмото, публикувано в сайта на БФС. В края му Инфантино още веднъж благодари на Михайлов за \"изключителната му отдаденост към любимия ни спорт\". Слизането на Михайлов от президентския пост в БФС беше предшествано от тежката загуба на националния отбор с 0:6 от Англия в мач,  белязан от расистки скандал . Това доведе до  наказание  за тима, а Михайлов беше поставен под натиск от премиера Бойко Борисов да подаде оставка. Конгресът на БФС, на който трябва да бъде избрано следващото ръководство, ще се проведе на 7 юни.", "date": "2019.12.14", "title": "Инфантино благодари на Борислав Михайлов за всеотдайната работа"}
{"url": "https://www.dnevnik.bg/zelen/2019/12/14/4005728_vec_e_zamursil_s_neftoprodukti_reka_vucha_ustanovi/", "text": "ВЕЦ \"Въча 1\" е виновен за на  замърсяването на река Въча  с нефтопродукти вчера, съобщи областният управител на Пловдив Дани Каназирева, цитирана от Би Ти Ви. Днес той е спрян, след ново замърсяване. Констатацията е на \"Басейнова дирекция\"-Пловдив. Нейни служители са проследили замърсяването по течението на реката и така са стигнали до нарушителя. С какво точно е била замърсена реката ще се разбере другата седмица, когато ще излязат резултатите от пробите на водата. Предстои среща с управителя на ВЕЦ-а, а предвидената от закона глоба е между 5 и 15 хил. лева. Петната бяха забелязани в района на Кричим. Инж. Митко Стойчев от Областната администрация обясни, че петната, открити на мястото, говорят за маслен разлив, макар и в неголеми количества. \"Операторът на ВЕЦ-а е длъжен да установи причината за замърсяването. Ако пробите покажат отклонение, централата ще понесе и санкция от 5 до 15 хиляди лева\", обясни областният управител Дани Каназирева, цитирана от \"Фокус\". Според нея мащабът на замърсяването не е голям, но е недопустимо да го има. Експертът от областната администрация Йордан Кюмюрджиев коментира, че ВЕЦ- овете са строени през 30-те години на миналия век и нямат системи, които работят по съвременното екологично законодателство. Според него е крайно време НЕК да инвестира средства и да влезе в час с нормите. Река Въча е част от Националната екологична мрежа Натура 2000 и попада в Защитена зона \"Родопи –Западни\" , тя е в списъка на защитени зони за опазване на дивите птици и в списъка на защитени зони за опазване на природните местообитания и на дивата флора и фауна. Въпреки това, за по-малко от месец заради централа по поречието на Въча се стига за втори път до екокатастрофа.  Заради ремонтни дейности на ВЕЦ \"Въча 1\"  преди няколко седмици беше спряно изпускането на вода и това доведе до смъртта на тонове риба. Тогава обаче вината не беше на ръководството на централата, което предупредило отговорните институции за планирания ремонт. Заради инцидента  започна административно-наказателна процедура  срещу държавното дружество \"Напоителни системи\", което не е осигурило достатъчно количество вода в река Въча и така е застрашило екологичната обстановка. Минималната санкция по закон е 10 000 лв.", "date": "2019.12.14", "title": "Спрян е ВЕЦ, замърсил с нефтопродукти река Въча"}
{"url": "https://www.dnevnik.bg/sviat/2019/12/14/4005721_ministurut_na_otbranata_na_sasht_kritikuva_parazitite/", "text": "НАТО не може да си позволи страни членки \"паразити\", заяви министърът на отбраната на САЩ Марк Еспър, цитиран от \"Франс прес\", предаде БТА. Така той защити драстичното повишаване на разходите за отбрана на държавите от Алианса, за което настоява президентът Доналд Тръмп. \"Повечето страни смятат Съединените щати за най-добрия партньор за световната сигурност, не само заради превъзходството на нашето военно оборудване и капацитет, но и заради ценностите, които защитаваме\", каза шефът на Пентагона пред експерти по националната сигурност в Съвета за външни отношения. Министърът на отбраната на САЩ подчерта, че \"нашите съюзи не се основават на търговски трансакции. Те са базирани по-скоро на взаимното уважение, общите ценности и споделената воля да ги защитаваме.\" Тогава президентът на Съвета за външни отношения, бившият американски дипломат Ричард Хаас, отбеляза, че за някои страни от НАТО съюзът със Съединените щати все повече се основава на трансакции и че те все повече се съмняват в желанието на САЩ да ги защитят при агресия, ако не са платили достатъчно. \"За много от нашите съюзници (отношенията) дори изглеждат зависими\" от изпълняването на американското искане да харчат 2 процента от брутния си вътрешен продукт за отбрана, добави Хаас. \"Не мисля, че това е транзакция. Това е задължение\", отвърна Еспър. Той припомни, че \"Съединените щати отделят 3,5 процента от БВП, за да защитават (себе си), своите съюзници и партньори. Много страни отделят доста по-малко от 1 процент\" от БВП за своята отбрана. \"В продължение на години, десетки години, ние искахме от нашите европейски партньори да допринасят повече за Алианса. Те не го направиха\", отбеляза министърът на отбраната на САЩ. Шефът на Пентагона заключи, че Съединените щати не искат прекалено много. \"Всички страни трябва да допринасят за своята отбрана. Не може да има паразити (в НАТО). Там не може да има намаления. Всички сме засегнати\", подчерта той. През 2014 г. съюзниците се ангажираха разходите им за отбрана да достигнат 2 процента от БВП през 2024 г. Само девет страни от НАТО изпълниха тази цел тази година, а Германия предупреди, че не може да я постигне \"преди началото на 30-те години на 21-и век\", припомня \"Франс прес\".", "date": "2019.12.14", "title": "Министърът на отбраната на САЩ критикува паразитите в НАТО"}
{"url": "https://www.dnevnik.bg/zelen/2019/12/14/4005735_sud_zadulji_ekoministerstvoto_da_dade_vsichki_danni_za/", "text": "Изпълнителната агенция за околна среда и водите (ИАОС) трябва да предостави достъп до всички формуляри за внос на отпадъци в България, подадени към агенцията през 2017 и 2018 г. Това следва от решение на Административен съд - София-град, който отмени отказа на главния секретар на ведомството да даде данните,  съобщи \"Капитал\" . Решението е окончателно и ИАОС има 14 дни да предостави достъп до информацията. През август 2019 г. \"Капитал\" иска от министъра на околната среда и водите Нено Димов достъп до всички приложения, съдържащи информация, придружаваща превозите на отпадъци. В тях може да се намерят всички данни за вноса на отпадъци- какви са те, кой ги внася, кой ги превозва, къде ще се оползотворят и т.н. От екоминистерството, препращат заявлението от \"Капитал\" на ИАОС, откъдето отказват да предоставят информация, мотивирайки се с твърдението, че въпросната информация не е обществена. Следва обжалване със съдействието на правния екип на \"Програма достъп до информация\", за да се стигне до сегашния резултат. Темата с отпадъците и изгарянето им е актуална от няколко месеца, като се разбра за случаи на нерегламентираното им  използване в ТЕЦ \"Брикел\"  (Гълъбово) и  \"Топлофикация - Перник\" , като и двете дружества се свързват с бизнесмена Христо Ковачки. Тази седмица пък италианската полиция  спря цял влак , пълен с боклук, с получател в България. В края на септември министърът на околната среда и водите  Нено Димов обяви в телевизионно интервю , че горенето на отпадъци е утвърдена европейска практика и даже България изостава от нея като изгаря едва 3% от отпадъците при средно 28% за Европейския съюз. Той допълни, че България трябва да достигне до поне 25% изгаряне на отпадъци. София има проект за изграждане на инсталация за горене на отпадъци в един от тецовете в столицата, но  строежът му е атакуван от екоорганизации  и граждански сдружения.", "date": "2019.12.14", "title": "Съд задължи екоминистерството да даде всички данни за вноса на боклуци в България"}
{"url": "https://www.dnevnik.bg/ot_vas/novini_ot_vas/2019/12/14/4005475_pleven/", "text": "Западната османска армия задържа в продължение на почти пет месеца град Плевен, обсаден от Западния руски отряд.", "date": "2019.12.14", "title": "Плевен"}
{"url": "https://www.dnevnik.bg/politika/2019/12/14/4005736_bsp_i_dps_shte_si_izbirat_novi_lideri_v_edin_i_sushti/", "text": "Две от ключовите парламентарни сили у нас - БСП и ДПС, ще си избират нов лидер в един и същи ден. Датата е 26 април 2020 г. - седмица след Великден, когато се пада Томината неделя, наречена на Тома Неверни. Националният съвет на БСП определи дата на първия пряк избор на лидер днес, а решението на  ДПС бе взето в края на ноември . Ако в социалистическата партия се стигне до балотаж, той ще се проведе на 3 май. Основни претенденти за лидерския пост и в двете партии са досегашните председатели - Корнелия Нинова и Мустафа Карадайъ. Днес един от опонентите на Нинова - Красимир Янков, отново се заяви за кандидат за поста. В края на ноември Карадайъ обяви, че е нормално да има конкуренция за поста му. Неофициално се говори, че председател на ДПС ще е този, който почетният председател Ахмед Доган избере. За първи път в БСП ще се проведе пряк избор на лидер, в който ще участват всичките членове на партията, или около 100 хиляди души. За избран ще се счита кандидатът, събрал 50% плюс един от гласовете. За изборите ще бъдат създадени изборни комисии, а централната ще бъде оглавена от Емил Войнов, който в момента е член на Централната избирателна комисия. Към приетите днес правила за пряк избор на лидер има критики от вътрешната опозиция в БСП, сред които и че не осигуряват равнопоставеност (още четете  тук  и  тук ). Изборът на лидер на ДПС ще се проведе на партийна конференция, на която ще участват и гласуват делегати - по един делегат на всеки 500 получени гласа на последните парламентарни избори. Дата съвпада с навършването на 30 години от съдебната регистрация на ДПС като партията. ", "date": "2019.12.14", "title": "БСП и ДПС ще си избират нови лидери в един и същи ден"}
{"url": "https://www.dnevnik.bg/video/2019/12/14/4005717_video_mumiiata_koiato_zameni_mavzoleia/", "text": "Опакована в черно мумия, висока 4 метра, беше инсталирана тази сутрин на мястото на мавзолея на площад \"Александър I Батенберг\". Както е известно от 1949 до 1990 година в мавзолея на това място стои мумията на Георги Димитров. Подробности за провокативната арт-инсталация, която остана на мястото по-малко от два часа, вижте във видеото.", "date": "2019.12.14", "title": ""}
{"url": "https://www.dnevnik.bg/politika/2019/12/14/4005742_imame_zabelejki_kum_upravlenieto_na_gerb_no_sme/", "text": "Ръководството на СДС има сериозни забележки по отношение управлението на ГЕРБ, на разсъждавайки прагматично си партнират с формацията на Бойко Борисов. Това се разбра от интервю за \"Дарик радио\" на лидера на съюза Румен Христов. Той обясни, че в България се гласува блоково - ляво-дясно и при положение, че десните формации като \"Демократична България\", ДСБ и други не могат да създадат силна алтернатива на управлението, за да не дойде БСП на власт прагматичният ход за последните избори е бил коалиция с ГЕРБ. Както е известно ГЕРБ и СДС се явиха заедно както на  евроизборите , така и  на местния вот . СДС дори изпрати свой евродепутат в Брюксел, слад като Александър Йорданов беше поставен в листата на избираемото шесто място. След местните СДС има 11 кмета и още толкова председатели на Общински съвети. \"Работим за самостоятелно явяване, но в момента, това което получаваме от социолозите не ни стига да прескочим бариерата, работим много активно, но ако към наближаващите парламентарни избори видим, че подкрепата и гласовете които получаваме няма да са достатъчни, ние ще търсим задължително коалиция в дясно-център\", каза още Румен Христов. Той обясни, че към днешна дата в движението членуват 8000 души. \"Една от големите причини броят на хората, членуващи в партията да намалее така драстично, е че СДС 1997-2001 г. проведе едни много тежки и много непопулярни, но много важни реформи. Аз съм благодарен на ръководството на СДС от тези години, защото те мислеха визионерски. Те не мислеха тогава дали тези реформи ще ни осигурят мандат или не. За нас беше важно да покрием критериите, които бяха наложени за приемане на България в НАТО, в ЕС\", допълни Христов. По-рано през седмицата  Бойко Борисов беше почетен гост  на отбелязването на 30 години от основаването на СДС, като обяви, че ГЕРБ е продължила всичко, започнато от СДС в геостратегическата, националната и морална сфера.", "date": "2019.12.14", "title": "Имаме забележки към управлението на ГЕРБ, но сме прагматици, обяви лидерът на СДС"}
{"url": "https://www.dnevnik.bg/sport/2019/12/14/4005730_beizbolut_v_sasht_shte_premahne_marihuanata_ot_spisuka/", "text": "Мейджър лийг бейзбол\" ще премахне марихуаната от списъка с веществата, които включват употреба на наркотици, съобщава Си Ен Ен. Мярката е част от новата програма за тестове, договорена между лигата и Съюза на играчите. В бъдеще състезателите ще бъдат обект на проверки за опиоиди (опиати), фентанил, кокаин и синтетичен канабис. Играчите, чиито тестове са положителни, ще бъдат насочени към медицински специалисти за предписване на лечение. Спортистите, хванати с някое от веществата, ще бъдат подложени на дисциплинарно наказание при отказ за съдействие. Според новата програма за тестове марихуаната ще бъде тренирана като употребата на алкохол. Това включва задължителна оценка на състоянието и доброволно лечение. Промените идват след смъртта състезателят на \"Лос Анджелис ейнджълс\" Тайлър Скагс. През лятото питчърът беше открит мъртъв в хотелската си стая в Далас преди мач на тима. Впоследствие аутопсията установи, че той е починал от задавяне при повръщане след употреба на наркотици и алкохол.  ", "date": "2019.12.14", "title": "Бейзболът в САЩ ще премахне марихуаната от списъка с наркотици"}
{"url": "https://www.dnevnik.bg/kultura/2019/12/13/3994861_otkus_ot_kak_stanah_monahinia_na_sesar_aira/", "text": "                         \"Как станах монахиня\" – ребус за напреднали! Нов роман на Сесар Айра в каталога на издателство \"Лист\". Аржентинският чудак Сесар Айра, когото букмейкърите редовно слагат в листата с потенциални носители на Нобелова награда за литература, се промъква към българския читател с нова книга. Тези дни с логото на \"Лист\" излезе романът му \"Как станах монахиня\", нареждан сред най-добрите му произведения. Това е третото заглавие на Айра в каталога на издателството и както и другите две – \"Мрамор\" и \"Разговорите\", също е в превод от Нева Мичева. Този път предизвикателството започва с отвращението на едно момченце (или момиченце?) някъде в Аржентина, което опитва сладолед за първи път – на вкус той е ягодов и кошмарен и ще промени живота му завинаги. В тази книга Сесар Айра вкарва читателя във водовъртеж със сцени от училището и затвора, впечатления от радиотеатъра и детските приятелства, прозрения за лъжата и вендетата. За творчеството му критиците казват, че е библиотека и който го чете, получава достъп до нова глава не само от аржентинската литература, но и въобще от белетристиката и есеистиката на испански. Самият Айра пък определя нещата така: \"Невероятното се съдържа в романите, но романите се съдържат в реалността.\" Мнозина почитатели на аржентинския писател го сравняват с библиотека. Както отбелязва вестник El País: \"който го чете, получава достъп до нова глава не само от аржентинската литература, но и въобще от белетристиката и есеистиката на испански. Стратегията му е виртуозно да се откаже от всяка прозрачност и да постави под съмнение лесните тълкувания. Реалността присъства, но е неразгадаема\". Айра е известен с това, че преобръща традиционната представа за смисъл. Той самият твърди, че го вдъхновява дзенбудизмът – неговата склонност към отклоняване от обикновеното и очакваното, както и централната идея за пустотата, пък е коментарът на \"Нойе Цюрхер цайтунг\". Корицата и графичното оформление на книгата е дело на Костадин Кокаланов. Откъс от \"Как станах монахиня\" на Сесар Айра I Моята история, историята на това, как станах монахиня, започна съвсем рано в живота ми – току-що бях навършила шест години. Началото е белязано от един ярък спомен, който мога да възстановя в най-малки подробности. Преди това няма нищо, а след това всичко продължи да доизгражда този един-единствен ярък, последователен и непрекъснат спомен, в който се включваха дори моментите на сън – докато не се замонаших. Тъкмо се бяхме преместили в Росарио. Първите ми шест години ги прекарахме – аз, мама и татко – в едно градче в провинция Буенос Айрес, от което в паметта ми не е останала следа и в което повече не съм се връщала: Коронел Принглес. Големият град (на такъв ни приличаше Росарио след мястото, откъдето идвахме) безкрайно ни впечатли. Минаха, не минаха ден-два и баща ми изпълни едно отдавна дадено обещание: заведе ме да ядем сладолед. На мен щеше да ми е за първи път, защото в Принглес нямаше. Татко, който на млади години къде ли не е ходил, неведнъж ми беше хвалил този деликатес: помнеше го като нещо вкусно и празнично, макар и да не успяваше да изрази вълшебството му с думи. Много точно го беше описвал като нещо невъобразимо за непосветените и това бе достатъчно сладоледът да пусне корени в детския ми ум и да се разрасне в него до величината на мит. Отидохме пеша до една сладоледаджийница, която си бяхме набелязали предния ден. Влязохме. Татко поръча за себе си кофичка от петдесет сентавос с три вкуса: шамфъстък, ванилия и кумквати в уиски, а за мен от десет – ягода. Розовият цвят страшно ми хареса. Бях в чудесно настроение. Много обичах татко. Обожавах всичко, свързано с него. Седнахме на една пейка на тротоара под дърветата, които растяха тогава в центъра на Росарио: чинари. Погледнах какво прави татко, който за секунди видя сметката на зелената купчинка в своята кофичка. Гребнах изключително внимателно от моята с лъжичката и я поднесох към устата си. Още щом първите частици се разтопиха върху езика ми, ми прилоша от погнуса. Никога не бях опитвала нещо толкова противно. Аз си бях доста злояда и ако не ми се ядеше, владеех до съвършенство театъра на отвращението, само че това надминаваше всичко, което някога бях изпитвала – дори най-крайните преигравания, онези, които не си бях позволявала, в този случай щяха да бъдат оправдани и още как. За част от секундата помислих да си замълча. Татко така се беше въодушевил да ми достави радост (голяма рядкост у него – дистанцирания, груб мъж без видими прояви на нежност), че да проваля момента ми се стори истински грях. През ума ми мина ужасяващата алтернатива да изгълтам сладоледа наведнъж, само и само да му угодя. Количеството беше колкото напръстник, най-малката кофичка за дребосъчета, но на мен изведнъж ми се видя цял тон. Не знам дали щеше да ми стигне героизмът, а и не успях да го подложа на изпитание. Първата хапка изписа по лицето ми неволна гримаса на погнуса, която татко нямаше как да не забележи. Гримасата беше доста крайна и в нея се съчетаха физическата ми реакция и психическите ѝ следствия – разочарование, страх и трагичната тъга, че не мога да придружа баща си дори по пътя на насладите. Безсмислено беше да се мъча да се прикрия – и до днес не съм в състояние да го направя, понеже това изражение повече не слезе от лицето ми. –Какво има? В тона му вече се съдържаше всичко, което последва. При нормални обстоятелства плачът щеше да ми попречи да му отговоря. И аз, както много свръхчувствителни деца, бях готова на мига да се облея в сълзи. Но едно надигане на кошмарния вкус, който се беше смъкнал към гърлото ми и сега се връщаше като камшичен удар, ме изправи на нокти. –Гххх... –Какво? –Много е... гадно. –Какво било? –Гадно! – писнах отчаяно. –Не ти ли харесва сладоледът? Спомних си как по пътя натам беше подхвърлил, между други неща, пълни с приятни предчувствия: \"Да видим дали ще ти хареса сладоледът\". Естествено, беше го казал с убеждението, че непременно ще ми хареса. Кое дете не обича сладолед? Някои възрастни си спомнят детството преди всичко с безкрайното врънкане за сладолед... Затова сега въпросът му прозвуча с отсянка на невярващ фатализъм, все едно значеше: \"Не може да бъде, дори в това ме подвеждаш\". Видях в очите му да се сгъстяват негодувание и омерзение, но той все пак се овладя. Реши да ми даде още един шанс. – Изяж го. Вкусен е – каза и за да ми покаже как, вдигна към устата си лъжичка, пълна с неговия сладолед. Нямаше връщане назад. Жребият беше хвърлен. А аз в известен смисъл и не желаех да се връщам. Осъзнах, че единственият изход, който ми остава, е да докажа на татко, че държа в ръцете си нещо скверно. Погледнах с ужас хладното розово. Комедията надничаше в реалността. Даже по-зле: комедията се превръщаше в реалност пред мен, чрез мен. Зави ми се свят, но нямаше място за отстъпление. – Гадно е! Гнус! – опитах се да изпадна в истерия. – Отвратително е! Нищо не каза. Гледаше празното пространство пред себе си и бързо лапаше своя сладолед. За пореден път бях объркала подхода. Побързах замаяно да го сменя. –Горчи – казах. –Не, сладък е – отговори той със сдържана мекота, натежала от заплаха. –Горчи! – извиках. –Сладък е. –Горчи!! Татко вече се беше отказал от всичко хубаво, което можеше да очаква от нашето излизане, от съпричастието на вкусовете ни, от другарството помежду ни. С това беше свършено. И сигурно си мислеше колко е бил наивен да смята, че нещо подобно въобще е възможно! Въпреки всичко и само за да посипе още сол в раната си, се зае да ме убеждава, че греша. Или да убеждава себе си, че аз съм неговата грешка. –Това е много сладък крем с вкус на ягода, много вкусен. Аз клатех глава. –Така ли? Какъв е тогава? –Ужасен! –На мен ми се струва много вкусен – каза спокойно и лапна още една лъжичка. Спокойствието му ме плашеше повече от всичко. Помъчих се да намеря мирно решение по заобиколен път – твърде типично за мен: –Не знам как ти харесва тая гадория – постарах се в думите ми да прозвучи нещо като възхита. –Всички харесват сладолед – отговори, притъмнял от гняв. Маската на спокойствието му падаше и не знам как още не бях ревнала. – Всички с изключение на идиоти като теб. –Не, татко! Заклевам ти се... –Яж си сладоледа – студено, рязко. – Затова съм ти го купил, идиотче. –Ама не мога!... –Яж. Опитай. Дори не опита. Ококорих очи, задето поставяше под съмнение моята почтеност (да не съм чудовище, че да лъжа за удоволствие?), и възкликнах: –Заклевам ти се, че е ужасен! –Чак пък ужасен! Опитай го. –Опитах! Не мога! Хрумна му нещо и се върна към по-снизходителен тон: –Знаеш ли от какво може да е? Сигурно те е стреснало студеното. Не вкусът на сладоледа, а колко е студен. Но бързо ще му свикнеш и ще видиш колко е вкусен. Вкопчих се в това като удавник за сламка. Реших да повярвам в тази вероятност, която на мен никога не би ми дошла на ум. Дълбоко в себе си обаче знаех, че е безполезно. Не беше така. Може да не пиех често студени напитки (нямахме хладилник), но бях опитвала и много добре знаех, че не е от студа. И все пак се вкопчих. Гребнах с огромна предпазливост трошичка сладолед с връхчето на лъжичката и машинално я поднесох към устата си. Стори ми се отвратителен, хиляда пъти повече от предния път. Да знаех как, щях да го изплюя. Но така и не се научих да плюя на разстояние. Прокапа от краищата на устата ми. Татко проследи под око всяко от движенията ми, без да спира да поглъща сладоледа си на едри хапки. Трите топки в различен цвят бързо се смаляваха. Натисна с лъжичката и изравни съдържанието на кофичката си с ръбчетата ѝ. После отхапа от нея. Не знаех, че и тя се яде, та жестът му ми се стори проява на диващина, от която страхът ми преля. Разтреперах се. Доплака ми се. Той каза с пълна уста: –Опитай като хората бе, магаре! Гребни повече, за да му усетиш вкуса. –А... ама... Свърши своя. Хвърли лъжичката на улицата. Пак добре че не изяде и нея, помислих си. Вече със свободни ръце се обърна към мен и си дадох сметка, че се задава буря. –Яж и да не се разправяме! Не виждаш ли, че се топи? Вярно, топката сладолед се втечняваше и розови струйки се стичаха от ръба на кофичката и капеха по пръстите и дланта ми, и по кльощавите ми крака под късите панталонки. Това окончателно ме втрещи. Тревогата ми растеше стремглаво. Сладоледът ми се струваше най-жестокият инструмент за мъчение, измислян някога. Татко издърпа лъжичката от ръката ми и я заби в ягодовата маса. Вдигна я препълнена и я доближи до устата ми. Единствената ми защита щеше да е да я затворя и никога повече да не я отварям. Но нямаше как. Окръглих я като О и лъжичката влезе. Кацна на езика ми. –Затворѝ. Затворих. От очите ми бликнаха сълзи. Притиснах език о небцето си, почувствах как пихтията се размазва и в цялото ми тяло се надигна ридание. Не направих нужните движения, за да преглътна. Погнусата ме заля и избухна в мозъка ми като мълния. Следващата препълнена лъжичка се насочваше към мен. Отворих уста. Вече плачех. Татко пъхна лъжичката в свободната ми ръка. –Продължавай сам. Задавих се, закашлях се и ревнах с цяло гърло. –Стига лигавщини. Напук го правиш. –Не, татко! – изломотих неразбираемо. Прозвуча като: \"бее фаа фоо\". –Не ти ли харесва? А? Не ти харесва значи? Как може да си такъв идиот! Изхлипах. –Отговори ми. Ако не ти харесва, няма проблем. Хвърляме го на боклука и готово. Казваше го, все едно е възможно решение. Лошото беше, че след като изяде толкова бързо своя сладолед, говореше с вкочанен език както не го бях чувал друг път – заваляше и ми звучеше още по-свирепо, по-непонятно и много по-страшно. Имах чувството, че гневът му втвърдява езика. –Хайде кажи какво не ти харесва. На всички им харесва, само на теб – не. Кажи защо. Не е за вярване, че успях да проговоря. Само дето имах толкова малко за казване. –Защото е гадно. –Не, не е гадно. На мен ми е вкусно. –На мен не – изрекох умолително. Хвана ръката ми с лъжичката и я насочи към сладоледа. –Изяж го и си тръгваме. Защо въобще те доведох. –Ама гнус ме е! Моля те, моля... –Добре. Повече няма да ти купувам. Просто дояж този. Забих лъжичката по инерция. При мисълта, че изтезанието продължава, ми се зави свят. Вече нямах воля. Плачех открито, без да се сдържам. Добре че бяхме сами. Поне това унижение да не понася татко. Той мълчеше, не помръдваше. Гледаше ме със същата дълбока, животинска неприязън, с която аз се взирах в ягодовия сладолед. Исках нещо да му кажа, но не знаех какво. Че сладоледът не ми е приятен? Вече му го бях казала. Че от вкуса му ми се повдига? И това бях съобщила, нищо че то нямаше смисъл да се изговаря и дори след изговарянето си оставаше в мен, несподелимо. На него сладоледът му харесваше, струваше му се безумно вкусен. Всичко беше невъзможно завинаги. Превих се от рев, прекърших се. И не можех да разчитам на никаква утеха. Бариерата беше непреодолима и от двете страни. И той не можеше да ми каже колко ме презира, колко ме мрази. Този път бях отишла твърде далеч. Думите му нямаше да ме застигнат.", "date": "2019.12.14", "title": "Откъс от \"Как станах монахиня\" на Сесар Айра"}
{"url": "https://www.dnevnik.bg/sport/2019/12/14/4005745_individualnata_klasa_na_salah_donese_uspeh_na_livurpul/", "text": "Ливърпул\" записа осма поредна победа във Висшата лига. На \"Анфийлд\" червените надвиха с 2:0 \"Уотфорд\" в мач, в който гостите играха равностойно, но не успяха да се възползват от добрите си възможности. В герой за мърсисайдци се превърна звездата на тима Мохамед Салах, който вкара и двата гола. Египтянинът вече има осем попадения в пет мача срещу \"Уотфорд\". Той е 16-и пореден домакински успех за \"Ливърпул\" във Висшата лига, с което тимът на  Юрген Клоп  подобри клубния си рекорд. С победата червените събраха 49 точки и се откъсна на десет от  \"Лестър\" , който завърши 1:1 при домакинското си на \"Норич\". През първата част \"Ливърпул\" очаквано имаше превъзходство във владеенето на топката, но \"Уотфорд\" беше отборът с опасните положения. На гостите обаче им липсваше хладнокръвност в завършващата фаза.      Във 23-ата минута Уил Хюз пое топката, напредна и стреля от границата на наказателното поле, но ударът му мина встрани от вратата. Малко по-късно атака на \"Уотфорд\" отдясно завърши с подаване към Абдула Дукуре, който от чиста позиция не успя да уцели добре топката. В 38-ата минута бърза контраатака изведе Садио Мане, който продължи към Салах. Египтянинът финтира защитникът и завърши с красив удар с десния крак.      В последните минути на първата част се откри по една добра възможност за двата отбора. Исмаила Сар можеше да изравни, но не уцели добре топката от няколко метра пред вратата. Впоследствие Мане не успя да преодолее вратаря на гостите. Полузащитникът на \"Ливърпул\" вкара топката във вратата в началото на второто полувреме, но съдията Андре Маринер отсъди засада и отмени гола след консултация със системата за видеоповторения. В края домакините заиграха колебливо, като \"Уотфорд\" усети това и натисна. Грешки за \"Ливърпул\" направиха централните защитници Върджил ван Дайк и Джо Гомес, а по-късно Жерар Деулофеу уцели страничната греда директно при изпълнение на корнер. Салах вкара втория си гол в 90-ата минута. Той отклони с пета топката във вратата след неточен удар на резервата Дивок Ориги.", "date": "2019.12.14", "title": "\"Ливърпул\" се откъсна с десет точки на върха в Англия (обновена)"}
{"url": "https://www.dnevnik.bg/bulgaria/2019/12/14/4005746_ne_se_otnemat_deca_zaradi_bednost_obiavi_ministur/", "text": "В България не се отнемат деца заради бедност, като те могат да бъдат взети от семействата само, ако са в сериозен риск и за решението има винаги съдебно решение, каза днес по \"Дарик радио\" новият социален министър Деница Сачева. Според нея появилият се страх сред определени социални групи, че държавата ще започне масово да взема деца от родителите им, се дължи на раздухването на отделни случаи и разпространяването на фалшиви новини. \"Има интереси, които се наслагват и на базата на няколко случая се правят подобни изводи, посочи Сачева. Тя допълни, че законодателството на Норвегия не е приложимо за България. Министърът каза, че днес в България се изоставят около 2000 деца годишно, докато преди години те са били много повече. Тя коментира и причините за отлагането с шест месеца на приемането на Закона за социалните услуги. Това стана по искане на коалиционните партньори в управляващата коалиция. Решението обаче не се приема от десетки организации, обединяващи хора с увреждания. Деница Сачева се обяви против идеята на \"Атака\" социалните услуги да се извършват само от общините и да не се включват външни организации. \"294 млн. лева са парите за социални услуги и едва 15% се делегират на неправителствени организации или фирми, а останалите услуги се организират от самите общини, посочи тя.", "date": "2019.12.14", "title": "Не се отнемат деца заради бедност, обяви министър Сачева"}
{"url": "https://www.dnevnik.bg/sport/2019/12/14/4005759_s_edna_shteka_kum_triumfa_kak_go_napravi_sofiia_godja/", "text": "Италианката София Годжа сътвори подвиг при триумфа си в супергигантския слалом в Сен Мориц. Малко преди края на дистанцията тя загуби едната си щека, но запази хладнокръвие и изпревари с една стотна сънародничката си Федерика Бриньоне. Трета на 0,13 сек. завърши носителката на големия кристален глобус Микаела Шефрин. Американката продължава да води в генералното класиране с 532 точки, като след нея са Виктория Ребенсбург с 261 и Бриньоне с 241.", "date": "2019.12.14", "title": ""}
{"url": "https://www.dnevnik.bg/skorost/2019/12/14/4005771_seriia_ot_tejki_katastrofi_mobilizira_i_putnite/", "text": "Серия от тежки катастрофи, при които за по-малко от 12 часа загинаха трима души, сред които и дете, станаха причина ръководството на МВР да спре почивката на служители на пътна полиция и да изпрати всички екипи на пътя. \"Ще бъдат мобилизирани от почиващите екипи там, където има концентрации на пътнотранспортни произшествия, в тъмните части на денонощието\", поясни главният секретар на МВР главен комисар Ивайло Иванов, цитиран от пресцентъра на министерството. Заедно с министъра на вътрешните работи Младен Маринов той представи новият единен координационен център, в който заедно ще работят служители на полицията, пожарната, Изпълнителна агенция \"Автомобилна администрация\" и агенция \"Пътна инфраструктура\". Поканата за представянето му дойде изненадващо, въпреки че работи от няколко дни, като нищо чудно и то да е било \"форсирано\" от поредицата катастрофи, за да се види, че мерки се взимат. Центърът е поредната нова структура, която трябва да сложи край на войната по пътищата, след като преди малко повече от години беше създадена и Национална агенция \"Безопасност на движението по пътищата\". Активността на МВР идва няколко часа, след като  премиерът Бойко Борисов, провокиран  от журналистически въпрос нервно обяви, че държавата прави всичко възможно да се справи с тежките катастрофи. \"По пътищата са изкарани допълнителни сили, има камери, съставените актове са скочили в пъти, в пъти, в пъти. Не мога да сложа милиционер на всяка дупка и на всеки, които не иска да спазва закона. Ако наситим всичко с полиция, ще кажете, че ви контролираме. И обществото трябва да упражнява контрол\", реагира премиерът на въпрос, защо пак има  тежък пътен инцидент с деца . Всъщност, на практика пътните полицаи ще провеждат паралелно две акции, след като до 15 декември е в ход такава за проверка за алкохол и наркотици по линия на Европейската мрежа на службите на \"Пътна полиция\" (TISPOL). Поглед още малко назад във времето показва, че всъщност акциите на МВР не са спирали. През целия месец ноември вървя акция \"Зима\", която трябваше да провери подготовката на водачи, пешеходци и колоездачи за зимния сезон. В края и беше отчетено, че санкционираните са много повече от миналата година. На 3 декември се проведе 24 часова операция срещу паркирането на инвалидни места. На 7 и 8 декември вървеше акция \"Студент\", която също беше отчетена като успешна, тъй като не се било стигнало до нито една тежка катастрофи с участието на студенти. Към днешна дата обаче повод за оптимизъм няма. \"Констатирахме усложняване на пътнотранспортната обстановка – тежки инциденти със загинали деца в столицата, възходяща тенденция на броя на убитите през последните два дни. Това ни накара да вземем допълнителни мерки, да се разпоредят съответни операции по отношение на пътнотранспортните произшествия в страната, да включим допълнителни екипи с колеги, които в момента почиват, обобщи министър Младен Маринов на брифинга в Координационния център за пътна безопасност. Главен комисар Ивайло Иванов поясни, че целият ръководен състав, включително на ниво директор и заместници, ще извършват анализи и проверки. \"Защото тази ситуация по пътищата трябва да спре\", подчерта Иванов. Той съобщи, че от началото на годината са станали 6413 тежки ПТП-та с 594 жертви и повече от 8000 ранени. Младен Маринов се опита да парира усещането, че се действа на пожар. \"Традиционно по празниците винаги са се взимали превантивни мерки, сега действията ще бъдат изпреварващи. В страната по празниците ще има засилено полицейско присъствие\", каза той. Новият координационен център Той използва повода да запознае представителите на медиите с работата на центъра и подчерта, че идеята за създаването му е на едно място да работят институциите, които имат отговорности както към пътната инфраструктура и контрола на пътя, така и на тези които издават съответните документи и разрешителни. Идеята е да се получава бърза информация, да има координирани действия, защото след пътен инцидент една бърза реакция може да намали щетите от него.      Вътрешният министър поясни, че в центъра се получават и сигнали за съответни промени на пътната обстановка, включително и предприети строително-монтажни дейности или наложени временни ограничения. \"В тези случаи колегите от пътна полиция правят връзка с териториалните служби, проверява се дали са поставени съответни обозначителни знаци за контрол на движението. Идеята е освен по най-бързия начин, всички отговорни институции да действат и реагират паралелно и на момента\", каза още главен комисар Ивайло Иванов. Стаята на центъра разполага с монитори, на които в реално време се виждат всички пътни участъци в ремонт. При нужда или задръствания отделните регионални структури на МВР ще изпращат допълнителни пътни полицаи, предаде \"Нова телевизия\". Вътрешният министър уточни, че центърът ще разполага с базата данни на всички институции. При сигнал на пътя ще може да се вижда дали шофьорът има нарушения, дали е с валидна книжка, дали е употребил алкохол. Гражданите също могат да изпращат клипове със засечени нарушители, които по-най-бързия начин да бъдат спрени от пътните полицаи. Цялата информация ще се подава своевременно и на министъра.", "date": "2019.12.14", "title": "Серия от тежки катастрофи мобилизира и пътните полицаи в почивка за поредната акция"}
{"url": "https://www.dnevnik.bg/video/sedmicata/2019/12/14/4005775_denica_sacheva_temata_istanbulska_konvenciia_e/", "text": "Темата \" Истанбулската конвенция \" е затворена и няма да се отваря, каза днес в интервю в предаването \"Седмицата\" по \"Дарик радио\" новият социален министър Деница Сачева. Тя говори за отлагането на Закона за социалните услуги, страховете, че държавата масово ще отнема деца, проблемите с болничните и други актуални теми. Подробности вижте във видеото.", "date": "2019.12.14", "title": ""}
{"url": "https://www.dnevnik.bg/sviat/2019/12/14/4005783_vodolazi_produljavat_da_izdirvat_jertvi_na_vulkana_na/", "text": "Водолази продължават и днес издирването на телата на жертвите на вулканичното изригване на новозеландския остров Уайт, предаде \"Франс прес\", цитирана от БТА. По последни данни бедствието отне живота на най-малко 16 души. Под заплахата от ново изригване водолазите претърсват водите около острова. От общо 47-те души, намирали се на острова в момента на изригването, освен 16-те загинали, 28 са все още в болници в Нова Зеландия и Австралия, от които 21 са в критично състояние. Няколко души се водят за изчезнали. Повечето от хората, намирали се на острова, са били туристи от Австралия, САЩ, Великобритания, Китай, Германия, Малайзия и от самата Нова Зеландия. Тленните останки на шест от жертвите бяха прибрани от острова при рискована операция с участието на новозеландски командоси. Първата жертва бе официално идентифицирана днес и това 21-годишната австралийка Кристал Броуит. Тя е била в Нова Зеландия със семейството си, за да празнува рождения си ден. Според учените, наблюдаващи острова, има между 35 и 50 процента шансове за ново изригване. Идния понеделник новозеландците ще запазят минута мълчание в памет на жертвите на вулканичното изригване.", "date": "2019.12.14", "title": "Водолази продължават да издирват жертви на вулкана на новозеландски остров"}
{"url": "https://www.dnevnik.bg/politika/2019/12/14/4005772_plenumut_na_bsp_ne_proiavi_interes_kum_razdelenieto/", "text": "Изненадващата подкрепа, която  27 депутати от БСП дадоха в сряда за кандидатурата на Сотир Цацаров за председател на антикорупционната комисия  въпреки партийното решение да се гласува \"против\", не е била тема на дебат на закрития пленум на \"Позитано\" 20 днес, разказаха социалисти пред \"Дневник\". Точката не бе в дневния ред, но имаше очаквания въпросът да бъде повдигнат, тъй като е ключов и дава възможност за критики към лидера Корнелия Нинова. Голяма част от представителите на вътрешната опозиция като Сергей Станишев, Михаил Миков и Атанас Мерджанов не са били на заседанието. Отсъствал е и пловдивският лидер Георги Гергов, който също се смята за уязвим по казуса \"Цацаров\", тъй като депутатите от региона подкрепиха избора му за шеф на антокорупционната комисия. Според социалисти те са отсъствали, тъй като имат критики и към ръководството, и към правилата за избор на лидер,  които бяха одобрени днес . \"(Не) можем да ги накажем\" Единственият социалист, който директно е повдигнал въпроса за подкрепата на Сотир Цацаров, е бил дългогодишният зам.-председател на БСП Янаки Стоилов, който първо се смяташе за част от вътрешнопартийната опозиция, но после бе предложен от Корнелия Нинова за кандидат за евродепутат. Според Стоилов Националният съвет на БСП трябвало да накаже депутатите, подкрепили Цацаров в нарушение на партийното решение. Такова решение днес обаче не е взето. Според депутати то не е възможно, тъй като самата Корнелия Нинова е оставила възможност те да гласуват \"за\", която е била \"опакована\" с \"гласуване по лично мнение и съвест\". Въпросът дори не успял да доведе до дебат на \"Позитано\" 20 днес, а според присъстващи лидерът не е взела никакво отношение по темата, което доказвало, че гласуването \"за\" Цараров е станало с нейно знание. Алтернатива за контрола над главния прокурор  Националният съвет на БСП се е обединил около позицията, че не подкрепя предложението на правителството независим прокурор да контролира главния, заради което депутатите от БСП ще търсят друга формула за отчетност и контрол над Иван Гешев. Социалистите вече имат законодателна инициатива за съдебен контрол над актовете на прокуратурата. Пленумът е дал мандат на парламентарната група да участва в консултациите, които президентът Румен Радев възнамерява да проведе за промени в Конституцията. На \"Позитано\" 20 обаче са на мнение, че промени не трябва да се правят самоцелно, а след широк дебат.", "date": "2019.12.14", "title": "Пленумът на БСП не прояви интерес към разделението при гласуването за Цацаров"}
{"url": "https://www.dnevnik.bg/sport/2019/12/14/4005776_kak_ruskite_sustezatelki_v_ski_biaganeto_zabremeniaha/", "text": "Анастасия Седова, Юлия Белорукова, Елена Соболева и Татяна Альошина са част от националния отбор на Русия по ски бягане, като общото между тях е, че ще пропуснат състезателния сезон. Причината е, че и четирите са бременни. Не, това не е случайно съвпадение, а наставление от легендарната Елена Вялбе, която е президент на федерацията и мениджър на националния отбор. Тя признава, че е насърчила състезателките да забременеят сега, защото в следващата година няма важни състезания. \"Казах на момичетата, че следващият сезон ще бъде преходен, което е най-добрият период да имат бебе. Националните състезатели трябва да осъзнават задълженията си. Доволна съм, че ме послушаха\", казва Вялбе, цитирана от Expressen. Друга състезателка Наталия Непраяева мисли по-различен начин и \"под никакви обстоятелства\" не мисли да ражда в следващите няколко години. \"Разбира се, че със сигурност сега е най-доброто време да пропусна сезона, но не искам това. Искам да се развия като спортист. Това не би било възможно след майчинството\", казва 24-годишната Непраяева.", "date": "2019.12.14", "title": "Как руските състезателки в ски бягането забременяха по едно и също време"}
{"url": "https://www.dnevnik.bg/sport/2019/12/14/4005793_cska_se_razvihri_sreshtu_dunav_i_vze_golmaistora_mu/", "text": "ЦСКА приключи годината с разгром на стадион \"Българска армия\". Червените се развихриха и победиха с 4:0 \"Дунав\" (Русе), като головете за успеха вкараха Тиаго Родригес, Али Соу, Греъм Кери, и Рубен Пинто. По време на мача в сайта на ЦСКА обявиха привличането на голмайстора на русенския тим Ахмед Ахмедов. 24-годишният нападател вкара шест гола в 18 мача за \"Дунав\" през есенния дял от сезона. С успеха си ЦСКА събра 39 точки и ще приключи годината на четвърто място. \"Дунав\" е 11-и със 17 точки. Мачът се забави с около 20 минути заради проблем с осветлението на стадиона. ЦСКА наложи натиск още в началото. Соу се промъкна между защитата в наказателното поле и стреля от малък ъгъл, но вратарят на \"Дунав\" Благой Макенджиев изби в корнер.      Гостите от Русе можеха да се върнат в мача в 25-ата минута, когато Стефан Христов проби по лявото крило. Той стреля силно, като Густаво Бусато изби, а при добавката Митко Русанов пропусна да насочи топката в опразнената врата. Шест минути по-късно дойде първият гол за ЦСКА. Тиаго напредна след авантаж от съдията и шутира от границата на наказателното поле, като топката влезе във вратата след рикошет, който направи Макенджиев безпомощен. До края на първата част Соу имаше добри възможности, но не се възползва. В 59-ата минута нападателят се реваншира с гол. Той насочи топката отблизо след подаване на Пинто и грешка в отбраната на \"Дунав\". Останалите две попадения дойдоха от Кери и Пинто, който се отличи с индивидуален пробив при гола.", "date": "2019.12.14", "title": "ЦСКА се развихри срещу \"Дунав\" и взе голмайстора му"}
{"url": "https://www.dnevnik.bg/video/sedmicata/2019/12/14/4005779_rumen_hristov_sds_zagubi_chlenska_masa_zaradi_tejkite/", "text": "\"Една от големите причини броят на хората, членуващи в партията да намалее така драстично, е че СДС 1997-2001 г. проведе едни много тежки и много непопулярни, но много важни реформи\", каза днес в \"Седмицата\" по \"Дарик радио\" председателят на партията Румен Христов. Той коментира актуалната политическа ситуация и обясни защо СДС продължава да си партнира с ГЕРБ, въпреки че имат критики към тяхното управление. Подробности вижте във видеото.", "date": "2019.12.14", "title": "Румен Христов: СДС загуби членска маса заради тежките реформи по време на управлението му"}
{"url": "https://www.dnevnik.bg/sport/2019/12/14/4005801_snimka_na_denia_greshnata_stupka_na_barselona_v/", "text": "Барселона\" допусна грешна стъпка при гостуването си на \"Реал сосиедад\". Мачът в Сан Себастиан предложи зрелище и завърши 2:2, като домакините имаха превъзходство.", "date": "2019.12.14", "title": "Снимка на деня: Грешната стъпка на \"Барселона\" в зрелището в Сан Себастиан"}
{"url": "https://www.dnevnik.bg/zelen/2019/12/14/4005811_na_sreshtata_za_klimata_se_vuzmutiha_che_golemite/", "text": "Голямо мнозинство от страните, участващи в Конференцията на ООН за климата в Мадрид, искат в заключителната декларация да се настоява за по-амбициозни ангажименти, заяви представител на ООН, цитиран от \"Ройтерс\", предаде БТА. Той каза това няколко часа след като беше разпространен текст на проектодокумент, разкритикуван като прекалено слаб. Голямо мнозинство от делегациите искат по-амбициозен текст, към това се стремим и ние\", изтъкна Андрес Ландерече, координатор на срещата от името на Чили, председателстващ дискусиите в Мадрид. \"Намираме се в решаващ момент и е необходимо да имаме резултат, основаващ се на това, което ни казва науката\", посочи той. Ландерече подчерта, че целта е форумът да приключи днес. По принцип конференцията трябваше да приключи вчера. Двуседмичната конференция продължи и днес, като много от делегатите и активистите обвиниха Чили, председателстваща дискусиите на форума, че проектодокументът може да доведе до отстъпление от Парижкото споразумение за климата. Участниците се възмутиха от нежеланието на големите замърсители да поемат ангажименти, съизмерими със сериозното състояние на климата след година на циклони, суши и наводнения, отбелязва Ройтерс. Страните не могат да постигнат съгласие дали е нужно да бъдат обявени тази година по-амбициозни климатични цели за 2030 година, уточнява ДПА. Според Парижкото споразумение целите за 2030 година трябва да бъдат определени през 2020 година. Страните също така се различават в мнението си за финансирането на по-бедните държави, целящо облекчаване на последиците от климатичните промени", "date": "2019.12.14", "title": "На срещата за климата се възмутиха, че големите замърсители не поемат ангажименти."}
{"url": "https://www.dnevnik.bg/sviat/2019/12/14/4005814_merkel_se_pritesniava_ot_iznasiane_na_kompanii_zaradi/", "text": "Германия е изправена пред опасност от изнасяне на компании от различни сектори в чужбина поради недостиг на квалифицирана работна ръка, предупреди германският канцлер Ангела Меркел, цитирана от ДПА, предаде БТА. В редовния си седмичен подкаст Меркел изтъква необходимостта да се положат усилия за привличане на достатъчен брой специалисти. В противен случай според нея компаниите ще бъдат принудени да мигрират. Посланието е излъчено преди насрочената за понеделник среща на представители на германското правителство, работодателите и профсъюзите за имиграцията на квалифицирана работна ръка. Те ще обсъдят и как новият германски закон за привличане на висококвалифицирани имигранти да бъде задействан по-бързо. Законът трябва да влезе в сила на 1 март 2020 година и има за цел да улесни пристигането и оставането в Германия на квалифицирана работна ръка от страни извън Европейския съюз. \"Докато преди 15 години имахме проблем с наличието на 5 милиона безработни, днес проблемът е къде да намерим подходящите квалифицирани работници\", отбеляза Меркел. По думите й Германия иска да се възползва от собствения си потенциал чрез добро образование за колкото може повече хора. Според нея обаче е необходимо и да се привлекат квалифицирани кадри от Европейския съюз в Германия. Тя допълни, че в същото време трябва да се намерят и квалифицирани работници от страни извън ЕС. В момента в Германия работят 2,5 милиона граждани на страни от ЕС, уточнява ДПА.", "date": "2019.12.14", "title": "Меркел се притеснява от изнасяне на компании заради липса на кадри"}
{"url": "https://www.dnevnik.bg/sport/2019/12/14/4005833_borisov_vuprosut_e_iskat_li_horata_da_plashtat_za/", "text": "Министър-председателят на България Бойко Борисов заяви, че собствениците на футболните клубовете искат единствено да носят титлата президент, но не и да платят за въвеждането на системата за видеоповторения (VAR). Според премиера въпросът около технологията опира до това, дали данъкоплатците са съгласни да платят за нея. \"Държавата е на всички хора. Нали затова се борихме за демокрация. Като кажеш \"държавата\" - това не са други хора. Това е твоята държава, твоите пари, твоите данъци. Въпросът е съгласни ли са българските данъкоплатци да дадат от своите пари на футболните клубове, защото президентите не желаят сами да сложат VAR, а искат да се наричат с гръмките думи президенти\", каза Борисов, цитиран от Dsport. В петък  Българският футболен съюз (БФС) обяви, че ще работи усилено за въвеждане системата  в първенството. Решението беше взето на последното заседание на изпълнителния комитет за 2019 г. В БФС все още не разполагат с данни колко средства ще са необходими, но собственикът на \"Лудогорец\" Кирил Домусчиев посочи, че сумата е значителна и ще се търси помощ от държавата. \"Търсим вариант тези средства да не бъдат платени от клубовете. Нали държавата постоянно изявява желание за подкрепа за развитието на българския футбол. Ще говорим със спортния министър да се подкрепи финансово това нещо. Както подкрепиха някои клубове за осветлението, така да подкрепят и изграждането на тази система\", заяви Домусчиев. Технологията ще бъде използвана за пръв път в България  в мачовете от плейофите за класиране на европейското първенство през март. ", "date": "2019.12.14", "title": "Борисов: Въпросът е искат ли хората да плащат за видеоповторения"}
{"url": "https://www.dnevnik.bg/sport/2019/12/14/4005839_tervel_pulev_preodolia_uvereno_amerikanec_i_grabna/", "text": "Тервел Пулев записа най-престижната победа в боксовата си кариера. В зала \"Колодрума\" в Пловдив българинът надви американеца Дишон Уебстър след единодушно съдийско решение и заслужи интерконтиненталната титла на Световната боксова асоциация (WBA) в полутежка категория. За пръв път в кариерата си Пулев игра двубой в пълен формат от 12 рунда. Българинът, който държи и европейската титла, вече има 15 победи в 15 мача при професионалистите, като 12 от тях са с нокаут. Пулев доминираше през целия мач, като в нито един момент не позволи да бъде поставен под напрежение. Българинът стартира по-силно в началото. Във втория рунд Уебстър отправи няколко силни крошета, но Пулев стоеше добре в защита и контраатакуваше умело.      В третия рунд Тервел се опита да натисне Уебстър. Българинът поемаше инициатива, но в същото време действаше разумно. Пулев разбалансира Уебстър с няколко крошета и взе рунда в своя полза. Американецът гледаше да влиза в клинчове, за да спира устрема на Пулев. Българинът показваше отлична защита и рядко допускаше удари. Той използва момента и нанесе силен ъперкът. В петия рунд Уебстър извади късмет, че беше близо до въжетата след атака на Пулев. Американецът изпитваше трудности да се движи по ринга и изпадаше в глуха защита.      Пулев дейтваше агресивно и само въжетата спасиха Уебстър в шестия рунд. Състоянието на американеца беше тежко и гардът му падна в следващата част. Уебстър беше разклатен, но пое въздух. В края на деветия рунд Пулев отново вдигна нивото и нанесе удари в главата на Уебстър. Българинът действаше уверено, като в 11-я рунд съперникът му падна на земята. Пулев доигра двубоя спокойно, налагайки своето темпо.", "date": "2019.12.14", "title": "Тервел Пулев преодоля американец и грабна интерконтиненталната титла"}
