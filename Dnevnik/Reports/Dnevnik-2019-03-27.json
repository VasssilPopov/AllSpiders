{"url": "https://www.dnevnik.bg/sviat/2019/03/27/3410821_po_otlomkite_na_samoleta_na_prezidenta_kachinski_ima/", "text": "Британски експерти са открили следи от взривни вещества по отломките на самолета на полския президент Лех Качински, разбил се в Западна Русия на 10 април 2011 г. Това съобщават  \"Радио Полша\"  и руското  \"Эхо Москвы\" , което се позовава на други полски издания. Информацията не е била потвърждавана от други източници, свързани с експертизата. Тя обаче съвпада с позиции, изразявани от полското правителство, че самолетът е избухнал. Анализът, извършен от Лабораторията за съдебна експертиза на взривни вещества, е открил следи от тротил и други взривни вещества по повечето отломки от разбилия се Ту-154, пише \"Эхо Москвы\". Очакват се изводите на още две лаборатории (в Италия и Северна Ирландия), които работят по случая. Подобна бе  оценката на Министерството на отбраната  от по-миналата и миналата година. В нея се казваше, че има следи от взривни вещества както по отломки на пътническия самолет, така и по тялото на една от жертвите. В самолета на Качински бяха съпругата му, редица министри, военни, депутати и журналисти, пътували за възпоменателна церемония в памет на избитите от сътрудници на съветския Народен комисариат за вътрешните работи (НКВД) в Катин. Машината се разби при кацане край Смоленск и всички 96 души на борда загинаха. Тогава междудържавният авиационен комитет назова като причина грешка на пилотите, опитали приземяване в неблагоприятни метеорологични условия. Според Варшава обаче част от вината е на руските диспечери - нещо, което Москва не признава. Според междудържавния комитет длъжностни лица на борда на самолета са оказвали натиск на пилотите при кацане. Твърдението за взрив на борда се появи, след като управляващата \"Право и справедливост\" на Ярослав Качински, близнака на покойния президент, спечели изборите в края на 2015 г.", "date": "2019.03.27", "title": "По отломките на самолета на президента Качински има следи от експлозиви, пишат полски медии"}
{"url": "https://www.dnevnik.bg/zelen/2019/03/27/3410393_shte_se_zastroi_li_i_plaj_lipite/", "text": "Плаж \"Липите\" край Синеморец ще остане див това лято. Това следва от решение на Министерството на туризма да се откаже да даде под наем един от последните диви плажове в страната, попадащ под четворна защита.  През последните дни медии (виж  тук  и  тук ) и граждани с тревога коментираха решението на ведомството да отдаде под наем плажа, до който сега достъп има само пеша. Причина за безпокойството е, че това би означавало прокарване на път през защитени и горски територии. Плажът \"Липите\" попада под четворна природозащитна грижа - той е част от защитена местност \"Силистар\", от Природен парк \"Странджа\" и от двете зони от \"Натура 2000\" в Странджа - една за птиците и една за местообитанията, включително дюните. Защитената местност \"Силистар\" освен забрана на строителство постановява изрично, че \"достъпът на моторни превозни средства с изключение на тези, използвани за горскостопански и селскостопански дейности,\" е забранен. Министерството обаче обяснява отказа си да сключи договор за наем с друг аргумент, а именно: \"Въпреки очакванията да бъде осигурен пешеходен достъп до ивицата това няма възможност да се случи до откриването на летен сезон 2019.\" \"Преди началото на процедурата експерти на министерството извършиха обстойна проверка, която доказа, че за ивицата няма екологична забрана за отдаването й\", се казва в съобщението на ведомството. По неофициална информация на \"Дневник\" обаче Министерството на туризма не е съгласувало плана за предоставяне на защитения плаж под наем с нито една от институциите, които управляват горите и защитените територии в съседство - нито с дирекцията на Природен парк \"Странджа\", нито с нейния принципал - Изпълнителната агенция по горите (ИАГ), нито с Регионалната инспекция по околна среда или нейния принципал Министерството на околната среда и водите (МОСВ). Към момента \"Дневник\" очаква официални отговори от звената на МОСВ и ИАГ за това дали Министерството на туризма е съгласувало с тях намерението си за отдаване на плаж \"Липите\" под наем.  Случаят с плаж \"Делфин\"  показа, че е възможно органите по контрол върху природозащитното и устройствено законодателство да бъдат въвлечени, след като съответната крайбрежна територия е увредена, и могат да санкционират, но не и да предотвратят щетите. Министерството обяснява намерението си с планираните приходи. \"Основната задача по закон на Министерството на туризма е да осигури стопани за морските плажове. Считаме, че това е най-добрият начин на първо място да се гарантира безопасността на туристите, както и да се осигурят постъпления за държавния бюджет\", гласи прессъобщението на институцията. Предложението за отдаване под наем, което сега се оттегля от министъра на туризма Николина Ангелкова, предвиждаше сумата от 3600 лв годишен наем. Такъв приход на държавния бюджет би трябвало да бъде оценен спрямо причинените щети от загуби за горското стопанство и увреждането на природата, които биха последвали урбанизация на недостъпен за автомобили към момента плаж, за който са характерни неувредени дюни. За \"Дневник\" д-р Румен Караманов, концесионер на ловната територия в района, която граничи с плаж \"Липите\", коментира плановете за концесия на \"Липите\". Според него наем на плажа ще наруши защитата на територията, ще прогони дивеча в съседство и ще постави в риск посетителите на плажа, които не могат да стигнат до него с личен автомобил. Тъй като ловците спазват заповедите и режимите на защитената местност \"Силистар\" и Природния парк \"Странджа\", те знаят, че според техните режими достъпът на автомобили до плажа е забранен. Д-р Караманов смята, че отдаване на този плаж за масова туристическа дейност не е правилно, защото би наложило прокарване на пътища в защитените територии, ако се развива туристическа дейност, изискваща достъп на линейки, строителни автомобили и сметосъбиране. За ловците урбанизирането на плажа е нежелано, защото увреждането на природата ще прогони и дивеча, на който те разчитат. Плаж \"Липите\" и към момента е обичана дестинация за пешеходните туристи, тъй като отстои на 15 минути разходка по брега от село Синеморец, по образователен маршрут, стопанисван от дирекцията на Природен парк \"Странджа\". Той е обичан именно заради спокойствието и запазените дюни, за които на съседния плаж на Синеморец - \"Бутамята\" - след концесионирането му е останал само спомен.", "date": "2019.03.27", "title": "Ще се застрои ли и плаж \"Липите\""}
{"url": "https://www.dnevnik.bg/bulgaria/2019/03/27/3410871_deputati_predlagat_mandatut_na_direktorite_na_bnr_i/", "text": "Генералните директори на БНР и БНТ, както и управителните съвети на двете обществени медии да имат мандат от пет вместо от три години. Това предлагат депутатите от ГЕРБ Тома Биков и Евгени Будинов и народният представител от ДПС Велислава Кръстева с промени в Закона за радио и телевизия, внесени днес в парламента. Остава ограничението генералните директори на БНР и БНТ да могат да заемат постовете си за не повече от два последователни мандата. Предвижда се, ако промяната стане факт, тя да се приложи към сегашните ръководители на двете обществени медии. Любопитното тук е, че мандатът на генералния директор на БНР Александър Велев изтича в края на май и за да се възползва от новите текстове той, те ще трябва да бъдат приети дотогава. През тази седмица стана ясно, че  Съветът за електронни медии ще започне процедурата  за избор на нов ръководител на радиото през май. Велев е първи мандат директор, така че може да кандидатства за поста отново. Директорът на БНТ Константин Каменаров е избран през лятото на 2017 година. До месец обаче ще стане ясно дали той  няма да се раздели с поста заради присъда . Вносителите на промяната посочват, че сегашната продължителност на договорите е въведена през 1998 година, а оттогава са настъпили значителните промени. Депутатите са на мнение, че директорите на БНР и БНТ имат нужда от между 4 и 6 месеца, за да навлязат в работата, и след това им остава малко време да реализират идеите си. Те посочват, че честата смяна на ръководствата поставя стабилността на медиите в зависимост от редица случайни фактори. Честата смяна на творческите екипи не била от полза и за работещите, като не можело да се реализират набелязани стратегии, което водело и до финансови загуби. В справка, която е приложена към мотивите за удължаване на мандата, се казва, че тригодишен мандат имат директорите на държавните радио и телевизия в Сърбия, Македония и Малта. За пет години пък са договорите им в Ирландия, Латвия, Словакия, Кипър, Холандия, Франция, Хърватия и Литва. В четири европейски страни мандатите са по 6 години.", "date": "2019.03.27", "title": "ГЕРБ и ДПС предлагат мандатът на директорите на БНР и БНТ да стане от 3 на 5 години"}
{"url": "https://www.dnevnik.bg/politika/2019/03/27/3410692_sled_skandala_s_apartamenta_cvetan_cvetanov_napuska/", "text": "Седмица след началото на скандала с апартамента в столичния квартал \"Изток\",  купен от \"Артекс\" на по-ниски от пазарните цени , зам.-председателят на ГЕРБ и ръководител на парламентарната група на партията Цветан Цветанов обяви, че напуска Народното събрание. Решението му, в което нямало драма, бе съобщено пред журналисти в парламента в 17 часа днес, а пресконференцията продължи повече от час. Оставката бе мотивирана с \"каузата ГЕРБ\", на която той остава зам.-председател. Решението бе представено с аналогия, че при развод в едно семейство страдат децата. Цветан Цветанов допълни, че никога не е правил нещо, което не кореспондира с волята на лидера и с тази на съпругата му. После увери, че разцепление или разделение в партията няма да има. Той каза още, че не иска ГЕРБ да се превърне в СДС. По-рано днес  зам.-председателят на ГЕРБ се завърна от САЩ с думите, че е взел решение, което е обсъдил със съпругата си,  и се срещна с премиера и лидер на партията Бойко Борисов. Не е известно къде е била срещата и дали е била на четири очи. Досега Борисов не е коментирал какво ще бъде политическото бъдеще на заместника му, който е сочен за втория човек в партията. Очаква се той да говори пред журналисти в следващите дни. На въпрос на \"Дневник\" какво му е казал лидерът на ГЕРБ, Цветан Цветанов отговори, че двамата са се прегърнали и са прегледали хронограмата за предизборната кампания, а от утре почват работа с пълна енергия. Освен това обясни, че отношенията им са прагматични и истински, разказа и как в миналото е обсъждал важни решения с Борисов. По думите му не е имало натиск за оставката от страна на премиера, а двамата били обсъждали различните варианти, но той му казал сам да си реши. \"Смятате ли, че 53-годишен и 60-годишен мъж ще се държат като тийнейджъри и ще оставят да ги разбиват\", обяви още зам.-председателят на ГЕРБ. Освен заместник на Борисов в партията Цветан Цветанов остава и председател на предизборния щаб на ГЕРБ. На въпрос какво ще отговаря на избирателите, които го попитат как той си е купил апартамент на по-ниска цена, а те не могат, той отговори, че няма проблем с хората. Той каза още, че ГЕРБ трябва да спечели изборите. След като обясни, че е наясно, че преди изборите политическо лице трябва да бъде ударено, Цветанов каза, че този път той е жертва, но не пожела да отговори на кого. Само каза, че вятърът брули високите върхове. Той не отговаряше по същество и на въпросите за апартамента му, но даде да се разбере, че не мисли, че е направил престъпление или нещо неморално, както и че няма от какво да се срамува. Цветан Цветанов обяви, че от излизането му от Народното събрание няма да последва драма за парламентарната група на ГЕРБ, която била сплотена. Той каза, че е получил подкрепа от организации на партията и е спрял акция по посрещането му на летището. Заради апартаменти, купени от \"Артекс\" на цени под пазарните, оставки подадоха правосъдният министър Цецка Цачева, зам.-министърът на спорта Ваня Колева и зам.-министърът на енергетиката Красимир Първанов.", "date": "2019.03.27", "title": "След скандала с апартамента Цветан Цветанов напуска парламента (допълнена)"}
{"url": "https://www.dnevnik.bg/gradska_sreda/2019/03/27/3410864_ot_noemvri_2017_g_do_dnes_nebosturgachut_zlaten_vek_se/", "text": "От ноември 2017 г. небостъргачът \"Златен век\" се строи без действащо разрешително за строеж. Това заяви главният архитект на София Здравко Здравков днес на заседание на общинската комисия по устройство на територията. Инвеститорът на обекта - \"Артекс\", се позовава на тълкувателно писмо на зам.-министъра на регионалното развитие Валентин Йовев, че разрешителното е в сила до 2020 г. Това позволяват изменения в закона за устройство на територията, но те не важат за вече започнали строежи, какъвто е сградата \"Златен век\". Главният архитект каза, че не е удължавал срока до 2020 г. Той обясни, че трактовката на зам.-министъра е върху последните изменения на Закона за устройство на територията, които удължават срока на разрешителните за строеж от 5 на 10 години. Но тази поправка не може да се приложи за сградата \"Златен век\", защото строежът й вече е бил започнал, когато тя влиза в сила, а новият законов текст няма ретроактивно действие. Арх. Здравков заяви, че самият одобрен инвестиционен проект на 120-метровия небостъргач е бил прокаран само ден преди да се наложи задължителна височина на сградите в кв. \"Лозенец\" от 26 м. Общинските съветници поискаха разяснение от арх. Здравков и за предвиденото озеленяване около обекта. То ще е незначително, но затова пък ще се изгради кръгово движение пред сградата, но арх. Здравков е забранил предлагания виадукт при бул. Черни връх\". Сега главният архитект е изпратил цялата документация за обекта в Дирекцията за национален строителен контрол (ДНСК) и очаква резултатите от тяхната проверка. От регионалното министерство заявиха, че ДНСК ще излезе със становище по случая в края на тази седмица.", "date": "2019.03.27", "title": "От ноември 2017 г. до днес небостъргачът \"Златен век\" се строи без разрешително"}
{"url": "https://www.dnevnik.bg/sviat/2019/03/27/3410629_rekordna_rajdaemost_para_za_vaksiniranite_-_kak_sa/", "text": "Само безпристрастната интерпретация на документите и свидетелствата от епохата на османското владичество може да очертае една сравнително правдива картина за живота на българите през петте века между падането на страната им под чужда власт до нейното освобождение. Издаденото току-що първо цялостно изследване на демографското развитие по българските земи допринася да разберем как се е формирала днешната българска нация. Въпросното изследване, изготвено от проф. Щелиян Щерионов от БАН и посветено на демографските аспекти в процеса на създаване и укрепване на българската нация, разсейва редица митове и стереотипи за положението на българите под османска власт. Един от основните изводи гласи, че българите се вдигат срещу властта на султана не заради недоимък и глад, а заради пробудилите се национално самосъзнание и стремеж към свобода и независимост. Масовата смъртност поради глад и тежко недохранване е непознато явление в цялата българска история. Българското население нараства с 1 милион През целия период на османското владичество българите християни са преобладаващата етно-религиозна общност в границите на автономната Българска екзархия, утвърдена със султански ферман. През по-голямата част от този период темповете на демографско нарастване сред българите християни превишават съответните показатели за поданиците на султана, изповядващи исляма. В стопанско отношение България дори е сред най-развитите части на империята, а качествените и много ценени стоки на българските занаятчии и земеделци намират широк прием не само на обширните османски пазари. В периода непосредствено преди падането на България под властта на османските завоеватели българското население възлиза на около 1.4 милиона души. Непосредствено след Освобождението българите християни в Княжество България и Източна Румелия са около 2.4 милиона души. Както сочат многобройни документи и анализи на епохата, раждаемостта сред българите християни е по-висока от тази сред мюсюлманите. Към средата на XIX век тази раждаемост достига годишно 53 новородени на 1000 души население - рекорд в цяла Европа. Разбира се, това немислимо в днешни времена равнище е вид компенсация на изключително високата детска смъртност. И още данни от епохата: авторът на изследването проф. Щерионов посочва, че процентът убити в резултат от насилия се движи в рамките на показателите за континента. Жертвите на Априлското въстание през 1876 г. са между 30 хиляди и 35 хиляди души, докато по време на Полското въстание в Русия през 1863 г. броят на избитите от армията на ген. Гурко достига 60 хиляди души, допълва проф. Христо Матанов от Софийския университет. През епохата на османското владичество отрицателен прираст на населението по българските земи се наблюдава единствено между средата на XVII и началото на XVIII век. Като основни причини за този временен демографски срив проф. Щерионов посочва влошените климатични условия и бума на епидемиите. В онзи период повечето българи живеели в нехигиенична и болестотворна среда, свидетелстват цитираните в изследването документи. Косвено доказателство са и регистрираните 11 по-големи чумни епидемии, които отнемат живота на над 300 хил. обитатели на българските земи. Експертът по историческа демография доц. Венцислав Мучинов отбелязва, че смъртността от епидемии сред българите християни все пак е била значително по-ниска, тъй като през по-голямата част от Средновековието те са населявали преди всичко селските райони. За разлика от мюсюлманите в градовете, които приемали епидемиите като неотменимо божие наказание и не правели нищо, за да ограничат разпространението им, християните бързо напускали заразените селища в търсене на убежища сред природата. Наредбите за противодействие срещу епидемиите и изграждането на здравни служби в някои градове не оказват особено влияние върху борбата срещу бича на епохата - инфекциозните болести. Първите стъпки към организирано медицинско обслужване датират едва от началото на XIX век. Русе и истанбулският район Галата са първите градове и градски райони в империята, благоустроени по западноевропейски образец, обяснява доц. Мучинов. А проф. Щерионов отбелязва, че към датата на Освобождението повечето от практикуващите близо 150 лекари са българи. По една сребърна пара за всяко ваксинирано дете В тази връзка Щерионов разказва за посещение на медицинския екип от кортежа на султан Абдул Меджид през 1846 г. в Търново, където местното население категорично отхвърля предприетата от османските власти кампания за ваксиниране на децата срещу смъртоносната едра шарка. За да ги убедят в ползата от ваксинацията, хората на султана обещават по една сребърна пара и по една кърпа като подарък за всяко ваксинирано дете. Проф. Христо Матанов от Софийския университет уточнява, че приложеният способ за ваксинирането е бил заимстван от арабската медицина. Друг любопитен детайл, свързан с хигиената, е изграждането на много обществени бани. По този показател Османската империя изпреварва редица западноевропейски държави, където по време на Ренесанса монарсите са се къпели извънредно рядко. Между XV и XVIII век общият брой на селищата в българските територии почти съвпада с броя им в съвременна България - около 5500. Броят на градовете през османската епоха е около 80, като в тях живеят над 10% от населението. За да се увеличи броят на данъкоплатците, а покрай това да се повишат и приходите за хазната, османските власти провеждат активна демографска политика - независимо дали става дума за християни, мюсюлмани или юдеи, обяснява доц. Мучинов. В началото на османското владичество Истанбул разселва преселници от Анадола в Лудогорието и низината на Марица, които са стратегически за сигурността на империята. С течение на времето обаче този поток рязко намалява. Постепенно той е заместен с обмена на население между османските територии, Русия и Австро-Унгария. В България се установяват около 300 000 кримски татари и групи северокавказци, приели исляма. Приблизително същият брой българи-християни бягат към Русия и Австро-Унгария по време на войните между империята и тези две християнски монархии. Малко известен е фактът, че силното обезлюдяване на Източна България вследствие на руско-турските войни през десетилетията преди Освобождението подтиква Истанбул да предприеме кампания за завръщането на избягалите в Русия и Влашко българи, на които се обещават данъчни и други привилегии. В епохата на своя разпад империята просто не разполага с достатъчно демографски ресурс за презаселване на обезлюдените краища с мюсюлмани. Възходът на българските занаятчии и търговци За развитието на търговията, финансовите услуги и занаятите принос имат и изгонените през XVI век от Испания евреи, в които Османската империя съзира солиден потенциал за стопанското си оцеляване. Тя ги приема и ги разселва във всички свои провинции, в това число и в България. Българите християни пък са отлични производители на най-качествените и търсени зад граница османски стоки като аби, шаяци, гайтани, вълнени платове, метални изделия, керамика, розово масло. Една френска фирма дори си позволява нещо, което днес бихме нарекли \"интелектуална кражба на българско ноу-хау\" - в Румъния тя изнася като собствена продукция изработваните в Габрово изключително качествени ножове, обяснява проф. Христо Матанов. От своя страна българските занаятчии и търговци натрупват цели състояния от износа на качествените си стоки в обширната Османска империя, допълва проф. Матанов. Свидетелства за благосъстоянието им са изключително красивите къщи във възрожденските градове, обзаведени с много вкус и пари. Именно по време на Възраждането тези градове бързо се побългаряват в резултат от интензивната миграция от селата, заключава доц. Мучинов.", "date": "2019.03.27", "title": "Рекордна раждаемост, пара за ваксинираните - как са живели българите през Възраждането"}
{"url": "https://www.dnevnik.bg/sviat/2019/03/27/3410832_zaradi_morbili_v_chast_ot_shtata_nju_iork_e_obiavena/", "text": "Рокланд, предградие на по-малко от 10 км от Ню Йорк, обяви извънредно положение в здравеопазването и забрани на всички до 18 години, които не са ваксинирани срещу дребна шарка, да посещават обществени места в следващите 30 дни. Целта е да се овладее бързо растящият брой случаи на болни - поне 153 от октомври досега. Нарушителите са застрашени от глоба от 500 долара и затвор до 6 месеца. Това е поредният район в САЩ, предприел драстични мерки срещу разпространяването на вируса и притесненията, че вина носят и родители, противници на ваксините. През януари извънредни мерки бяха въведени от губернатора на щата Вашингтон, а федералният Център за контрол и превенция на заболяванията (CDC) съобщи за случаи през 2019 г. в Тексас, Илинойс, Калифорния и Ню Йорк. Досега в Рокланд, където живеят около 300 000 души, беше забранено неваксинирани деца да посещават определени училища. Първоизточникът на заразата е бил проследен до 7 неваксинирани души, гостували в района през 2018 г. Властите знаят през настоящата година за 48 болни от дребна шарка. Според CDC случаите от щата Ню Йорк, град Ню Йорк и съседния щат Ню Джърси се дължат основно на неваксинирани членове на общности на ортодоксални евреи, както и на хора, пътували до страни като Израел и Украйна. \"През 2018 г. общо 82-ма души са донесли дребна шарка от чужбина\", допълва агенцията. Местни медии в Рокланд твърдят, че имунизирането на децата в религиозните общности не надхвърля 50-60%. Силно заразното заболяване се смяташе за ликвидирано в страната през 2000 г., но през миналата година имаше 372 случая, а тази година до 21 март броят им е 314.", "date": "2019.03.27", "title": "Заради морбили в част от щата Ню Йорк е обявена карантина за обществените места"}
{"url": "https://www.dnevnik.bg/sport/2019/03/27/3410865_uefa_shte_vuvede_tavan_na_cenite_za_gostuvashti_fenove/", "text": "Европейската футболна федерация (УЕФА) ще въведе в най-скоро време таван на цените на билетите за  гостуващи фенове в евротурнирите . Това съобщава Sky Sports, като се позовава на информация от европейската централа. Все още не е решено колко ще бъде максимално високата цена за билетите за гостуващите фенове. От миналата година има създадена работна група от Асоциацията на европейските клубове (ECA) и УЕФА. Причина за това станаха оплаквания на \"Байерн\" (Мюнхен) и \"Ливърпул\" заради много скъпи билети за техните фенове в мачовете с \"Андерлехт\" и \"Порто\". През 2017 г. белгийският клуб постави цена на билетите за фенове на баварците от 100 евро (85 паунда). От \"Ливърпул\" се оплакаха от това, че техните фенове трябваше да платят три пъти повече от тези на \"Порто\". През този сезон също имаше подобни случаи, като това стана точно след жребия за четвъртфиналите в турнира. \"Барселона\" обяви цена от 102 паунда за феновете на \"Манчестър юнайтед\". От другата страна дойде ответна реакция, като \"червените дяволи\" поставиха същата цена за каталунците. От \"Олд Трафорд\" намериха начин да помогнат на запалянковците си, които искат да пътуват до Каталуня. В крайна сметка привържениците на \"Юнайтед\" ще платят по 75 паунда, а разликата до 102 паунда ще дойде от... феновете на \"Барселона\". След обмисляне на ситуацията ръководството на \"Юнайтед\" обяви, че е \"взело трудното решение да постави същата цена и за феновете на \"Барселона\" за първата среща\". Запалянковците на каталунците, които ще пътуват до Манчестър на 16 април, ще платят по 102 паунда. От приходите \"Юнайтед\" ще отдели 124 470 паунда, за да доплати разликата от 27 паунда на всички 4610 свои почитатели, които ще пътуват до \"Барселона\".", "date": "2019.03.27", "title": "УЕФА ще въведе таван на цените за гостуващи фенове"}
{"url": "https://www.dnevnik.bg/bulgaria/2019/03/27/3410825_parlamentut_vse_pak_prokara_skandalniia_bonus_za/", "text": "Сред суматохата на очакването какво ще стане с Цветанов и отслабеното по тази причина внимание на медиите парламентът прокара скандалната поправка в Закона за съдебната власт, с която уреди повишения за главния съдебен инспектор и редовите инспектори след приключване на мандата им. Така се разбра, че е било театрална постановка на Кирилов  вчерашното отхвърляне от правната комисия на същото предложение,  за да се сложи точка на дебата с присъстващите представители на съдебната власт, на чиито възражения предложителите на бонуса Кирилов и Емил Димитров-Ревизоро не можеха да противопоставят адекватни аргументи. Съдия Гaлинa Toнeвa oт Bърховния касационен съд предупреди вчера в комисията, че пpoмeнитe лeгaлнo oтвapят вpaтитe зa \"мoтивиpaнe\" зa paннo нaпycĸaнe нa глaвния инcпeĸтop и инспекторите, тaĸa чe вcяĸo мнoзинcтвo дa cи ги избиpa. Тя пpипoмни нa дeпyтaтитe многократните опити да бъде прокаран този кариерен бонус по-рано за членовете на ВСС, но досега е бил отхвърлян от законодателите. В пленарната зала днес със 73 гласа \"за\", трима против и пет въздържали се под диригентската палка на председателя на правната комисия Данаил Кирилов депутатите окончателно написаха в ЗСВ, че глaвният инcпeĸтop и инcпeĸтopитe, ĸoитo ca били мaгиcтpaти, мoгaт дa бъдaт възcтaнoвявaни oт cъoтвeтнaтa ĸoлeгия нa BCC нa длъжнocт, c eднa cтeпeн пo-виcoĸa oт зaeмaнaтa пpeди избopa (чл.50 в ЗСВ). Официалните мотиви за въвеждането на кариерната екстра, представени от Кирилов в пленарната зала, бяха същите, които той изнесе и вчера в комисията в присъствието на магистратите, само че днес в парламента нямаше кой да възразява. \"Toвa за нас e cпpaвeдливo peшeниe, каза Кирилов. - Инcпeĸтopитe биxa мoгли дa бъдaт пocтaвeни в пoзиция дa cъoбpaзявaт ĸoнтpoлнитe cи пpaвoмoщия. Haпpимep, aĸo инcпeĸтopът e бил oĸpъжeн cъдия или oĸpъжeн пpoĸypop, нo извъpшвa пpoвepĸи в пo-гopнитe звeнa нa cъдeбнaтa cиcтeмa, като се върне облратно в системата щe бъдe в cyбopдинaциoннa вpъзĸa c тoзи, ĸoгoтo e пpoвepявaл, значи нямa да може дa бъдe бeзпpиcтpacтeн\", обясни Кирилов логиката на идеята. Неофициалното, но все по-логично обаче обяснение на законотворческата активност на Кирилов е, че управляващите искат да мотивират главния съдебен инспектор Теодора Точкова, чийто мандат изтича през април догодина, да напусне предсрочно, за да изберат на поста главния прокурор Сотир Цацаров, чийто мандат изтича в края на тази година. Това е обяснението и за бързането, без да се изчака проектът, с който работна група към Министерството на правосъдието подготвя цялостни промени и допълнения на ЗСВ. Останалите поправки днес бяха приети без дебати, без интерес, с механично гласуване. Сред съществените изменения са тези, че ще се разглеждат само на една инстанция във Върховния административен съд жaлбите cpeщy решенията на Висшия съдебен съвет c изĸлючeниe нa диcиплинapнитe и нa пoдзaĸoнoвите нopмaтивни aĸтoвe. Oт cъcтaвитe нa ĸoнĸypcнитe ĸoмиcии ce извaждaт члeнoвeтe нa атестационните комисии ĸъм двeтe ĸoлeгии нa BCC и в тяx ще влязат пo чeтиpимa дeйcтвaщи магистрати (cъдии, пpoĸypopи или cлeдoвaтeли) и пo eдин xaбилитиpaн yчeн пo пpaвни нayĸи. Съдийската и прокурорската колегия няма да връщат на атестационните комисии комплексните оценки на магистратите, когато има техни възражения, а сами колегиите ще могат да приемат нова оценка.", "date": "2019.03.27", "title": "Парламентът все пак прокара скандалния бонус за главния инспектор в съдебния закон"}
{"url": "https://www.dnevnik.bg/bulgaria/2019/03/27/3410901_ekspediciia_sus_slamen_korab_shte_izmine_putia_ot/", "text": "Морската експедиция \"Абора 4\" на едноименната международна асоциация, която предприема изследователски пътувания с тръстикови кораби, ще започне от Варна в началото на лятото. Това съобщи днес на пресконференция в Историческия музей ръководителят на проекта д-р Доменик Гьорлиц. Експедицията ще има за цел да изследва морските контакти между цивилизациите от Източното Средиземноморие и Черноморския басейн през праисторическата епоха. Плаването ще се извърши с модел на примитивен тръстиков кораб, който ще бъде построен в гр. Белослав. Теренът, необходим за това, е предоставен от дружеството \"Инхом\", което разполага с база на брега на канала, свързващ Черно море с Белославското езеро. Строителството на кораба ще започне на 2 май, като за негов прототип ще бъдат използвани скални рисунки от Египет и Месопотамия, обясни д-р Доменик Гьорлиц. Корпусът на кораба ще бъде дълъг 14 м, широк 4 м и висок 2 м. Всички части ще бъдат изработени в съответствие с изискванията на експерименталната археология, а самото строителството ще бъде възложено на индианци от племето аймара, населяващо територии в Боливия и Перу. Екипажът на бъдещия тръстиков кораб ще се състои от 12 души. От Варна в него ще участват археологът Теодор Роков и представители на Медицинския университет в града, който има собствен ветроходен клуб. Новата експедиция ще следва маршрута на Северния копринен път от Близкия изток през Черно море и Босфора до Егейско море, използван в древността. За основа на експедицията ще служат сведения на Херодот за търговски контакти между Древен Египет, народите по бреговете на Черно море и Източното Средиземноморие. По експериментален път ще бъде доказано, че тези контакти са съществували още от времето на каменно-медната епоха в района на днешна Варна. \"Преди дни получих официално писмо от Роланд Метлинг, кмет на Рощок – град, с който Варна е побратимен, с молба да окажем съдействие на изследователския екип, ангажиран с експедицията, каза кметът на Варна Иван Портних по време на днешната пресконференция. Разбрах, че Рощок вече е подкрепил две предходни експедиции и ще има активна роля в предстоящата в Черно море, която ще се проведе с участието на Регионалния исторически музей – Варна, и Музея за култура и история на Рощок. Община Варна също ще подкрепи идеята\", каза още Портних. Асоциация \"Абора\" е международна организация, която вече е провела три експедиции под това име. Първата се е състояла през 1999 г. и е осъществила плаване от Сардиния през Корсика до устието на р. Елба. \"Абора 2\" е проведено през 2002 г. като плаването е преминало по затворен маршрут – между Египет, Ливан и Кипър. Третата експедиция се е състояла през 2007 г. Тогава плаването е преминало от бреговете на Северна Америка до Азорските острови. Тазгодишната експедиция \"Абора 4\" ще започне плаването си от Варна, от източния бряг на Черно море. Неговата цел е да докаже наличието на контакти между средиземноморските и черноморските народи още през праисторическата епоха.", "date": "2019.03.27", "title": "Експедиция със сламен кораб ще измине пътя от Варна до Егейско море"}
{"url": "https://www.dnevnik.bg/sviat/2019/03/27/3410747_da_atakuvat_trump_za_ruskoto_razsledvane_e_riskovana/", "text": "Демократите са изправени пред дилема за стратегията си след публикуването на доклада от руското разследване: да продължат да атакуват Доналд Тръмп във връзка със съдебните му афери или да се концентрират върху политиката и програмата му, както предлагат някои от кандидатите за президентските избори през 2020 г.? Конгресменът от щата Хавай Тулси Хабард призова в понеделник вечер \"да се продължи напред\" след публикуването на откъси от доклада на специалния прокурор Робърт Мюлър, който съдържа заключението, че липсват доказателства за  сговор между Доналд Тръмп и Русия  по време на кампанията през 2016 г., но оставя отворен въпроса дали Тръмп е възпрепятствал правосъдието. \"Оттук насетне трябва да се обединим и да решим този въпрос, който създаде помежду ни такива разделения и зае голямо място в националния дебат\", заяви тя. Подобно на много други демократи, тя поиска целият доклад да бъде направен обществено достояние, което по думите на Тръмп не би създало за него \"никакви проблеми\". Дали докладът на Мюлър обаче е единственият коз, на който демократите могат да разчитат, за да си върнат догодина Белия дом? Нищо не е по-малко сигурно от това. Още повече че сега, след като опасността от  процедура по импийчмънт  се отдалечи, Тръмп може спокойно да се впусне в кампанията си за преизбиране. Той ще има възможността да го направи още днес в щата Мичиган. Държавният глава може да се опре и на един до този момент благоприятен контекст: икономиката е силна, безработицата достигна исторически ниски нива, а джихадистката организация  \"Ислямска държава\"  загуби своя \"халифат\". \"Ние сме длъжни да изпълним задължението си за упражняване на контрол, но това не означава, че ще правим кампания по този въпрос. Ще правим кампания по въпросите на здравеопазването, икономиката и климата\", заяви пред \"Франс прес\" сенаторът Брайън Шац. Умерената   Ейми Клобушар  също поиска публикуването на целия доклад, като едновременно с това подчерта, че кампанията \"до голяма степен ще се върти около въпросите на икономиката\". \"Можем да направим едновременно и двете неща: да се уверим, че законът е спазен и да се фокусираме върху позитивна за страната икономическа програма\", заяви сенатор тя пред Си Би ЕС. \"Грешка\" Пийт Бутиджеж , кмет на малкия град Саут Бенд в щата Индиана, отиде по-далеч по време на интервю за Ем Ес Ен Би Си и заяви, че \"би било грешка за демократите да си мислят, че могат да сложат край на президентството на Тръмп чрез разследване\", след като разследванията на възможни престъпления, извършени от Тръмп, монополизираха вниманието на голяма част от демократите конгресмени през последните две години. Оттук насетне трябва да се откажем от програмата, позволяваща \"да бъде сложен край на тръмпизма\", изтъкна кандидатът, който може да се превърне в изненада на първичните избори. Други представители на Демократическата партия припомнят, че на парламентарните избори през ноември миналата година, които им позволиха да си върнат контрола върху Камарата на представителите, фокусът е бил върху социално-икономическите въпроси, а не върху руското разследване. \"По време на кампанията си не съм говорил за Мюлър или разследването, а и на мен рядко ми говореха за това. Хората искат да говорят за здравеопазването\", каза сенаторът демократ Тим Кейн, който миналата година бе убедително преизбран във Вирджиния. Въпреки това голям брой конгресмени от опозицията са на мнение, че темата не е затворена. Те се позовават на думите на специалния прокурор, който написа, че \"макар този доклад да не доказва, че президентът е извършил престъпление, той също така не го и оневинява\". Председателите на шест комисии в Конгреса от Демократическата партия поискаха от Уилям Бар да предостави на Конгреса целия доклад и приложенията към него до 2 април, като намерението им е да продължат с вече започнатите от Конгреса разследвания срещу Тръмп, докато текат и съдебните дела, в които е замесен държавният глава. С цел да ги вразуми близкият до Тръмп и председател на комисията по правосъдието в американския Конгрес сенатор републиканец  Линдзи Греъм  им даде един прост съвет: \"Учете се от грешките си\". /БТА", "date": "2019.03.27", "title": "Да атакуват Тръмп за руското разследване е рискована стратегия за демократите"}
{"url": "https://www.dnevnik.bg/sviat/2019/03/27/3410911_sled_armiiata_i_partiiata_na_aljirskiia_prezident/", "text": "Управляващата в Алжир партия Национален фронт за освобождение се присъедини към призива на армията президентът Абделазиз Бутефлика да бъде отстранен. \"Обявяваме подкрепата си към инициативата като начало на конституционен план, с който да опазим страната си опасности\", пише в изявлението, цитирано от агенция \"Ройтерс\". Вчера нначалникът на алжирската армия  Ахмед Гаед Салах поиска  постът на президента Абделазиз Бутефлика да се счита за освободен поради негодността му да управлява. Решението бе обявено след седмици на протести заради решението на 83-годишния Бутефлика да се кандидатира за пети пореден мандат, след като управлява от две десетилетия. Впоследствие той се отказа от нов мандат, но  отложи изборите и остана на власт , а това не удовлетвори исканията на демонстрантите. Според \"Ал Джазира\" армията се позовава на чл. 102 от конституцията, който позволява държавният глава да бъде отстранен по здравословни причини. \"Ако президентът не може да изпълнява задълженията си\" по такава причина, съветът за национална сигурност може да поеме властта за 90 дни, до организирана на избори, и да избере временен държавен глава. Подобни действия на армията в Алжир, която се счита за силен задкулисен играч, се наблюдават внимателно от експерти в страната и чужбина. В Алжир след последната интервенция на въоръжените сили, отменили изборите през 1991 г., се стигна до кървава гражданска война със стотици хиляди жертви за 11 години.", "date": "2019.03.27", "title": "След армията и партията на алжирския президент поиска отстраняването му"}
{"url": "https://www.dnevnik.bg/sviat/2019/03/27/3410654_cru_fbr_ili_disidenti_ot_phenian_-_ataka_sreshtu/", "text": "Скандал с нахлуване в севернокорейското посолство в Мадрид предизвиква недоумение вече няколко седмици у испанските власти, след като десет души влязоха в сградата на 22 февруари и нападнаха персонала. Последното развитие дойде тази нощ, когато севернокорейски дисиденти обявиха, че са извършили престъплението. \"Гражданска отбрана Чолима\", срещу чиито членове Испания е издала заповед за арест, изглежда, е предала задигната информация на американското Федерално бюро за разследване (ФБР), по своя инициатива, се каза в испански съдебни документи малко преди съобщението на групата. Официално целта на организацията е свалянето на лидера Ким Чен-ун, а за нейно възможно участие първи написа в. \"Вашингтон пост\" в средата на месеца, като се позова на източници, запознати с планирането и изпълнението на задачата. Нападателите, избягали в САЩ (според източници на \"Ел паис\" и \"Ройтерс\" от съдебната власт) вероятно са търсели информация за изгонения през 2017 г. посланик Ким Хьок-чол, обявен за персона нон грата от бившия испански външен министър Алфонсо Дастис. Ким е сред доверените хора на севернокорейския лидер и бе сред важните представители на Пхенян в подготовката на срещата на върха във Виетнам. Според \"Ройтерс\" и \"Еуропа прес\" обаче \"Чолима\" е написала на сайта си, че не става дума за нападение, а е била \"поканена от другари в конкретна западна държава\" и не са замесени \"други правителства\". САЩ, Южна Корея и Мексико Въпроси буди националността на десетимата нападатели, които според испанския съд са граждани на САЩ и Южна Корея, както и един на Мексико. Последният, живеещ в САЩ, се казва Ейдриън Хонг Чанг. Съдебните документи, цитирани от в. \"Ла вангуардия\", сочат, че Хонг Чанг се свързал с ФБР в Ню Йорк пет дни след нападението, за да предостави информация за инцидента. Част от нея вероятно е бил \"придобит аудио-визуален материал\". Държавният департамент на САЩ отрече да има нещо общо със случилото се, а ФБР - че е \"стандартна практика\" да не потвърждава или отрича съществуването на разследвания. ФБР или ЦРУ ФБР същевременно не е първата служба, с чието име испанските власти свързват събития около атаката. Испанският в. \"Ел Паис\" писа преди две седмици, като се позова на свои източници, че  поне двама от десет нападатели  са свързани с Централното разузнавателно управление (ЦРУ) на САЩ. Според източниците на \"Вашингтон пост\" обаче не е имало никаква координация между групата и правителства. Разузнавателни служби в САЩ пък биха били несклонни да се намесят предвид деликатния момент, в който е осъществено пнападението - дни преди втората среща на върха на Ким с американския президент Доналд Тръмп. За \"Ройтерс\" експерти по разузнавателни въпроси казват, че чужди служби със сигурност биха искали силно да получат информацията на откраднатите компютри и телефони. Какво казват \"Чолима\" и съдът в Испания Съдията от Националния съд на Испания, Хосе де ла Мата, вчера свърза инцидента с \"асоциация или движение за човешките права за освобождение на Северна Корея\". Версията на Де ла Мата същевременно не съвпада напълно с тази на \"Чолима\". Съдията например смята, че са използвани оръжия за взимане на заложници, а групата твърди, че се е наложило да действа със сила срещу персонала, озовавайки се в \"трудна\" ситуация. \"Чолима\" потвърждава, че е споделила с ФБР \"конкретна информация с огромна потенциална стойност - направила го \"доброволно\", но по молба на американското контраразузнаванено. Тя обвинява службата в \"предателство\" заради теча на информация със самоличности или принадлежност на нейни членове - според нея данните изтекли от източници в американското правителство. Освен това \"Чолима\" отрича да има връзка между провалената среща на върха в Ханой и операцията в посолството. Повече информация обаче не може да бъде споделена, за да \"се защитят\" хората, потърсили нейната помощ. Кой е Адриан Хонг Чанг Според каталунското издание \"Ел периодико\", цитиращо специализирани сайтове и източници, близки до случая, живеещият в САЩ Хонг Чанг е основал мрежа \"Свобода в Северна Корея\" (известна с англоезичното си съкращение LiNK), подкрепяща избягали от режима, и е успял да вземе мексикански паспорт като син на мисионери, пребивавали в Мексико. Задържан е в Китай заради това, че помагал на севернокорейци да избягат на юг през китайска територия. Агенция \"Ефе\" цитира съобщение на LiNK, според което Хонг е единствено съосновател, но \"няма връзка\" с организацията от над десет години и тя няма данни за дейността му.", "date": "2019.03.27", "title": "ЦРУ, ФБР или дисиденти от Пхенян - атака срещу посолството на Северна Корея обърка Испания"}
{"url": "https://www.dnevnik.bg/politika/2019/03/27/3410913_sustezatel_po_motokros_shte_vleze_na_miastoto_na/", "text": "Областният координатор на младежката организация на ГЕРБ във Велико Търново Георги Недев ще влезе в Народното събрание на мястото на Цветан Цветанов, съобщава БНР. Това ще стане, когато парламентът гласува неговото напускане. По-рано днес  Цветанов заяви, че напуска Народното събрание  и вече няма да е председател на парламентарната група на ГЕРБ и на комисията по вътрешна сигурност и обществен ред. Той обаче остава зам.-председател на политическата сила. Георги Недев е на 27 години и е общински съветник във Велико Търново. На парламентарните избори с преференциален вот и благодарение на феномена 11/11 събра 2861 гласа. Подкрепата за него беше със 181 гласа по-голяма от дадената за Цветан Цветанов като водач на листата във Велико Търново. Преди месец Георги Недев беше един от тримата кандидати за председател на Българската федерация по мотоциклетизъм. Хронология на деня -  тук Най-интересните цитати от изказването на Цветанов -  тук .", "date": "2019.03.27", "title": "Състезател по мотокрос ще замени Цветан Цветанов като депутат"}
{"url": "https://www.dnevnik.bg/sport/2019/03/27/3410482_bautista_agut_izhvurli_novak_djokovich_ot_turnira_v/", "text": "Шесткратният шампион от турнира от сериите \"Мастърс\" в Маями Новак Джокович напусна надпреварата на осминафинал след загуба в три сета от испанеца Роберто Баутиста Агут 6:1, 5:7, 3:6. Световният №1 и 25-ият в ранглистата престояха на корта 2:32 часа и изиграха много драматичен сблъсък. Победата е трета за Баутиста Агут срещу Джокович от общо десет мача. Във втора поредна среща испанецът печели, след като го стори и в началото на годината в Доха. Джокович има шест титли в Маями и се бореше за рекордна седма, която да му позволи да изпревари Андре Агаси. Това е второ поредно ранно отпадане за сърбина в мастърсите в САЩ, след като той загуби в третия кръг на Индиън Уелс от  германеца Филип Колшрайбер . Преди година Джокович отпадна в двата американски турнира още във втори кръг. Сърбинът е рекордьор с общо четири дубъла от т.нар. Слънчев тур (двата поредни мастърса Индиън Уелс и Маями), като ги спечели пред 2011, 2014, 2015 и 2016 г. В последните две години обаче дори не може да стигне до четвъртфинал. \"Не ми се случва за първи път, но определно трябва да помисля какво да променя в моята подготовка за Индиън Уелс и Маями, защото нещата не се получават. Роберто е солиден играч, така че поздравления за него, той прояви характер\", каза Джокович след срещата. Сърбинът допусна четири двойни грешки в двубоя и сервираше едва 57%. Той получи 13 точки за пробив, но реализира само четири от тях. В ключовите моменти световният №1 изненадващо се огъна. Баутиста Агут направи впечатляващ обрат, след като загуби първия сет за 33 минути, а във втория имаше огромни проблеми. Частта започна с размяна на пробиви, но след това във всяко подаване на Баутстита Агут Джокович имаше точка за пробив. Шансът на сърбина беше в 11-ия гейм, когато получи нов шанс за пробив и възможност да поведе с 6:5, след което да сервира за мача. Вместо това испанецът се събра взе подаването си и след това проби лидера в световната ранглиста, за да вземе сета със 7:5. Драмата продължи и в решителния трети сет, когато пробивите отново валяха. Баутиста Агут проби два пъти, а Джокович веднъж и така поведе с 4:2. Испанецът задържа предимството си и затвори срещата. В следващия кръг испанецът ще срещне шампиона от 2018 г. Джон Иснър.", "date": "2019.03.27", "title": "Баутиста Агут изхвърли Новак Джокович от турнира в Маями"}
{"url": "https://www.dnevnik.bg/sport/2019/03/27/3410275_fizicheskite_uprajneniia_pomagat_na_jenite_za/", "text": "Физическите упражнения могат да намалят болките при менструалния цикъл, показва проучване, цитирано от Си Ен Ен. В изследването са участвали 14 000 жени, като 78% от тях твърдят, че активният начин на живот е подобрил състоянието им по време на периода. В заключенията на проучването се посочва, че жените, които правят аеоробни упражнения като ходене, бягане, плуване или колоездене и се хранят често с плодове и зеленчуци, e по-малко вероятно да пропуснат работа заради симптомите на менструалния цикъл.  Изследването е направено от доктор Джорджи Бруинвелс, който е създател на FitrWoman. Приложението следи менструалния цикъл и предлага персонализирани тренировъчни и хранителни програми, съобразени с променящите се хормонални нива през периода.  \"Искахме да отворим важната тема за упражненията, менструалния цикъл и други фактори, свързани с начина на живот, които ще дадат възможност на всички жени да работят заедно с тялото си, а не срещу него. Искаме жените да се чувстват комфортно в обсъждането на нещо, което е нормално и естествено\", казва Бруинвелс, цитиран от сайта. Проучването му е направено на базата на данни от потребители на Strava. Приложението е социална фитнес мрежа, която се използва предимно за записване на постижения при тичане и колоездене.", "date": "2019.03.27", "title": "Физическите упражнения помагат на жените за справянето с цикъла, сочи проучване"}
{"url": "https://www.dnevnik.bg/sviat/2019/03/27/3410276_trump_suzdade_novi_riskove_za_izrael_s_poslednoto_si/", "text": "Решението на президента на САЩ Доналд Тръмп да  признае суверенитета на Израел  върху окупираните Голански възвишения е манна небесна за премиера Бенямин Нетаняху две седмици преди изборите. За мнозина араби това убива всяка надежда, че един ден ще има договорен мир между Израел и палестинците и засилва съмненията, че Вашингтон е безпристрастен арбитър. Но и съюзници, и врагове могат да се съгласят с едно нещо: изявлението на Тръмп от миналия четвъртък е повратна точка в политиката на САЩ към територията, която Израел превзе от Сирия през войната от 1967 г. и анексира през 1981 г. - ход, обявен за незаконен от Съвета за сигурност на ООН. \"Убеден съм, че това е дело на Божията ръка\", каза в интервю за евангелистката телевизия Си Би Ен държавният секретар на САЩ Майк Помпейо, който беше в Израел, когато Тръмп направи изявлението си в \"Туитър\". Нетаняху, който благодари на Тръмп за изявлението му, се стреми към преизбиране на изборите на 9 април, но е изправен пред тежка битка и евентуални обвинения по три корупционни случая, за които отрича да е извършил нещо нередно. Решението на Тръмп, предшествано от признаването на Ерусалим за столица на Израел през декември 2017 г., може да изкуши и други страни да анексират земя, то подкопава прокарването на мирния план на САЩ за Близкия изток и връща Израел в конфликта с арабските му съседи, казват близкоизточни анализатори. \"Доналд Тръмп направи така, че със сигурност Израел ще бъде в постоянно състояние на война с арабските си съседи за много десетилетия напред\", казва Фауаз Джерджес, професор по международни отношения в \"Лъндън скул ъв икономикс\" и автор на книгата \"Изграждането на арабския свят\". \"Това, което направи Тръмп, е забиване на последния пирон в ковчега на мирния процес и арабско-израелското помирение. Това е фундаментална повратна точка. Вече не остана нищо за обсъждане\", добави той. Преоформяне на Близкия изток Според мнозина анализатори ходът на Тръмп отчасти цели да засили шансовете му за преизбиране през 2020 г. и е отправен към многобройните християни евангелисти в САЩ. Мнозина от тях гласуваха за него през 2016 г. и за тях се застъпват в неговото правителство Помпейо, вицепрезидентът Майк Пенс и други. Представители на Белия дом казват, че решенията за Ерусалим и Голанските възвишения признават реалностите на място, които според тях трябва да станат основа за легитимни мирни преговори. Джейсън Грийнблат, близкоизточният пратеник на Тръмп, казва, че е немислимо Израел да позволи \"Голан да бъде контролиран от Сирия или от някой от непредвидимите актьори, опериращи в района, включително Иран\". Объркване сред арабите Съветници на Тръмп са изразили в частни разговори убеденост, че неговият ход за Ерусалим е предизвикал не толкова остра реакция из арабския свят, отколкото са предвещавали експертите, казва запознат източник, пожелал анонимност. В частност според тях не са били блокирани задкулисните контакти в сферата на сигурността между Израел и съюзниците на САЩ от Персийския залив заради общия им враг Иран. Съветниците са препоръчали на Тръмп да признае суверенитета на Израел върху Голанските възвишения, тъй като Вашингтон отново ще устои на бурята, казва същият източник. Подкрепата за това решение набираше сила в правителството на Тръмп през последната година, докато Израел изразяваше все по-голямо безпокойство от позициите на иранските сили и техните помагачи в Югозападна Сирия, разкри официален представител. По думите му президентският съветник по националната сигурност Джон Болтън, което е сред най-яростните противници на Иран в правителството, е имал важна роля в прокарването на обрата в политиката. Но скептици казват, че решението за Голан ще даде на Иран и на местния му съюзник \"Хизбула\" оправдание за нови атаки срещу Израел и ще създаде пречки за антииранските арабски лидери, за които се е смятало, че ще приемат хода на САЩ. Правителството на Тръмп определи Иран за своя главна мишена в Близкия изток. То се оттегли от споразумението, което САЩ и други световни сили подписаха през 2015 г. с Техеран за ограничаване на иранската ядрена програма. Предстои още След решенията за Ерусалим и Голанските възвишения Иран и \"Хизбула\" може да се почувстват по-способни да се представят като единствените твърди привърженици на палестинската кауза. Те могат да бъдат от полза и за сирийския президент Башар ал Асад, като му помогнат да представя Израел и САЩ като врагове. \"Това ще придаде още сила на оста на съпротива Иран - \"Хизбула\" - Асад срещу Израел и САЩ\", казва Галип Далай, гост-преподавател в Оксфордския университет и преподавател в Центъра \"Брукингс Доха\". \"На тази ос току-що бе предоставена голяма символична победа и това ще им даде голямо предимство\", добавя той. По думите му арабските лидери няма да могат да подкрепят публично решенията на Тръмп за Ерусалим и Голанските възвишения, защото това ще заплаши тяхната популярност, която в някои случаи вече е ниска. \"От арабска гледна точка това ги прави по-колебливи в подкрепата, защото политическото пространство, необходимо им за маневри, се е разрушило\", казва Денис Рос, ветеран от близкоизточни преговори. Според него \"всеки ход на това правителство поставя арабските държави в отбрана\". Рос твърди също, че американското признаване на суверенитета на Израел над Голанските възвишения може да насърчи израелската крайна десница да засили натиска си за анексиране на селища на окупирания Западен бряг. \"Опасявам се, че десницата в Израел може да каже: \"Те признаха това и е въпрос на време да можем да анексираме целия или част от Западния бряг\", казва той и заключава: \"Това би било край на решението с две държави\". /БТА", "date": "2019.03.27", "title": "Тръмп създаде нови рискове за Израел с последното си решение"}
{"url": "https://www.dnevnik.bg/politika/2019/03/27/3410287_borisov_pred_izbor_za_budeshteto_na_cvetanov_i_na_gerb/", "text": "Как ще продължи или ще завърши политическата кариера на Цветан Цветанов след разразилия се скандал с апартаменти на управляващи ще се реши днес или утре. Скандалът вече взе три оставки, но Цветанов е близък на лидера на ГЕРБ и премиер Бойко Борисов, вторият човек в партията, нейн строител, шеф на предизборния щаб, водач на парламентарната група и председател на вътрешната комисия на Народното събрание. Решението ще бъде взето на заседание на Изпълнителната комисия, която ще се събере след прибирането на Цветанов от САЩ - в сряда или по-вероятно в четвъртък. В Изпълнителната комисия са лидерът, заместниците му в партията Цветанов, кметът на София Йорданка Фандъкова и кметът на Бургас Димитър Николов, както и депутатите Красимир Велчев, Менда Стоянова и Даниела Дариткова – Проданова, вицепремиерът Томислав Дончев, кметът на Стара Загора Живко Тодоров, Пламен Нунев, Румяна Бъчварова. Според неназовани политици, цитирани в медии, повечето от тях били на мнение, че Цветанов трябва да понесе някакви последствия. Всички обаче чакат решението на Борисов. Досега той каза, че му е  тъжно и гадно , че ще изчака проверките и бързо прие оставките, предизвикани от скандала. Досега само  Томислав Дончев  публично заяви, че Цветан Цветанов дължи още информация по темата с придобития от него апартамент и отношенията му с фирмата продавач. Вицепремиерът беше посочен в медии като водач на крило в ГЕРБ, което е срещу Цветанов. Въпреки изявлението на председателя на Народното събрание Цвета Караянчева, че ГЕРБ е единна партия и до момента няма разделение, от неофициални разговори с депутати излиза, че ГЕРБ не е толкова единна вече. Докато Цветанов е в САЩ и оттам не отговаря на обаждания и съобщения, няколко издания вече обявиха, че той ще излезе от парламента, но ще остане председател на предизборния щаб и ще продължи да се занимава с изборите. Потвърждения или отричане на тази \"новина\" все още няма от ГЕРБ. Депутати, с които \"Дневник\" разговаря, казват, че не биха рискували да прогнозират какво ще реши председателят им Бойко Борисов. В партията има поддръжници на хипотезата, че Цветанов ще запази всичките си постове. Те вадят аргументи от голямото му влияние при кадрови решения. Някои прогнозират, че ще има вълна от декларации на местни структури в негова защита. Във \"Фейсбук\" \"възкръсна\" групата \"Цветан Цветанов е невинен\", която не е била активна от около 5 месеца. Тя е създадена при предишните имотни и съдебни проблеми на Цветанов преди 6 години. В групата са публикувани няколко декларации в негова подкрепа, едната е от областното ръководство на ГЕРБ – Благоевград. Депутати разказват, че въпреки че Цветанов контролира голяма част от структурите, тъй като лично ги е създал, по места има недоволство срещу централизма и възникват чисто лични драми. В парламентарната група също имало сърдити, защото били използвани като машини за гласуване. Ропот има и заради това, че са карани да се подписват като вносители на закони, които дори не са прочели. Какво ще предприеме партията по различни закони много често се знае само от Цветан Цветанов и шефа на правната комисия Данаил Кирилов, други депутати не могат да отговорят на такива репортерски въпроси. Критики предизвика и заминаването на Цветанов за САЩ в разгара на скандала. Към обяснението - говоренето за апартаментите на властта вреди на ГЕРБ преди европейските избори, депутати добавят: Бойко Борисов е бесен заради издънките с Изборния кодекс, чиито промени бяха променени в последния момент преди гласуване в парламента под натиска на ДПС, както и заради Закона за вероизповедания, който също беше общо дело на Цветанов и Движението. А премиерът много се пази да не бъде \"вкарван\" в коалиция с ДПС. И в двата случая Борисов се намеси и наложи поредна промяна на двата закона -  връщат се старите правила за преференциите,   вместо да се опростят 8 млн. лв. задължения към държавата на мюфтийството, задълженията ще бъдат разсрочени. Депутат отбеляза, че Борисов може и да харесва намесата в стил Deus ex machina, но започна да му се налага да поправя твърде много фалове и това може да развали добрия ефект. В групата на ГЕРБ се говори, че няма да е добър сигнал, ако Цветанов запази всичките си постове, при положение че Цецка Цачева вече подаде оставката си като министър на правосъдието, а има и още две оставки. Напомнят, че Борисов умее да долавя обществените настроения и затова Цветанов ще трябва да загуби поне част от властта и влиянието си. Депутати от ГЕРБ смятат, че Цветанов може да напусне парламента, но да запази партийните постове. Според някои партията може да съществува и без него. Като пример за това се дава ДПС след Касим Дал, който също като Цветанов държеше всички структури, но Движението запази резултатите си и след напускането му. Дал е и един от примерите за неуспешни опити да се отцепи нова партия дори от политик с опит в партийното строителство. Само след 2 месеца обаче е гласуването за Европейски парламент, а наесен предстоят и местни избори. Радикална смяна в предизборния щаб, който е оглавяван само от Цветан Цветанов в 12-годишната му история, е риск, който Борисов ще обмисля внимателно. Още повече че на европейските избори се гледа като на лакмус за евентуални предсрочни за Народно събрание. Ако Цветанов напусне парламента, Борисов трябва да намери политик, който да успява да запази крехкия кворум. ГЕРБ и партньорите им от \"Обединени патриоти\" имат 122 места от необходими 121 за започване на заседание. Разделението сред НФСБ, ВМРО и \"Атака\" е толкова голямо, че те често гласуват срещу ГЕРБ и имат различно мнение и вътре в коалицията. Затова се налага подкрепа от двамата независими депутати, \"Воля\", а все по-често и от ДПС. Цветан Цветанов е този, който създава временните коалиции, необходими за кворум, приемане на закони и заставащи зад кабинета. Изборът пред Бойко Борисов е труден, но повечето прогнози в последните дни са срещу Цветанов. Според социолога Андрей Райчев, цитиран от \"Фокус\", ако Борисов махне Цветанов, това ще е последната инжекция живот в опит ГЕРБ да изкара мандата си. Според коментар за \"Дойче веле\" на политолога Даниел Смилов Цветан Цветанов, изглежда, вече е \"отписан\". \"Изказванията на Томислав Дончев и на други говорители на ГЕРБ навеждат на мисълта, че Цветанов ще се оттегли от лидерските си позиции. Оставката му е само въпрос на време - поне като шеф на парламентарната група. Да, ГЕРБ ще претърпи тежък удар по репутацията си, ще претърпи и сериозни организационни щети, но това е единственият начин да се яви в приемлив вид на идващите избори\", смята Смилов.", "date": "2019.03.27", "title": "Борисов пред избор за бъдещето на Цветанов и на ГЕРБ"}
{"url": "https://www.dnevnik.bg/biznes/intervju/2019/03/27/3410053_stevo_pendarovski_kandidat-prezident_niama_da/", "text": "Такива послания отправи за \"Дневник\" професорът по политология и международни отношения Стево Пендаровски, кандитат на управляващия Социалдемократически съюз (СДСМ) на президентските избори, чийто първи тур е на 21 април. За Пендаровски това е втори опит да стане държавен глава - през 2014 г. той се изправи срещу завършващия сега втория си мандат Георге Иванов и загуби. В писмени отговори на въпроси, изпратени от \"Дневник\", той призова лидерите в София и Скопие да се противопоставят на популистки манипулации на хора, които нямат интерес от добрите отношения помежду им. Пендаровски има опит в политиката - съветник за националната сигурност е и на покойния президент Борис Трайковски (от ВМРО-ДПМНЕ), и на Бранко Цървенковски (оглавявал СДСМ преди премиера Зоран Заев), между 2005 и 2009 г. Между тези два поста, през 2004 и 2005 г., оглавява избирателната комисия на страната. Завръщането му на по-видими позиции в политиката дойде, след като той пое поста национален координатор за присъединяването на Северна Македония в НАТО.  - През 2014 г. трябваше да се случи обрат, тъй като поражението на Иванов щеше да доведе до бърз край на режима на (бившия премиер Никола) Груевски и възможност за ефикасно уреждане на сметките с престъпността и корупцията. През 2014 г., разбирайки, че поражението на Иванов води към края на режима на Груевски, тогавашната власт ГИ открадна изборите чрез натиск и закани към гласуващите. Битката ѝ не беше само срещу мен, а срещу бурята на промяната, която неспирно се прилижаваше. Новите избори са нов шанс. Шанс, който не трябва да изпускаме. Шанс да попречим на връщане към тъмното минало, към разделенията и омразата, към престъпността и масовата корупция. Шанс да направим последния удар за режима на Груевски и на неговите двойници в лицето на сегашния президент, лидера на неговата партия и нейния кандидат за президент. С тези избори ще навлезем в много важен етап от общата ни битка. Битка за интегрирана, сигурна, икономически напреднала държава, където върховенството е на закона, а не на престъпността. Държава на справедливост, равенство и солидарност. - Като човек, като университетски професор, като политик основните ми ценности са хуманизъм, солидарност, отдаденост на справедливостта и върховенство на закона и единство. В тази посока, преди всичко като гражданин на нашата родина, разбирам ролята на президента на Република Северна Македония. Да бъдеш президент означава да обединяваш, а не да разделяш, да насърчаваш единство и взаимно разбирателство, да не стимулираш конфликти и да се всява озлобление между гражданите. Да бъдеш президент означава да имаш смелостта и далновидността да вземаш трудни решения, а не да се криеш зад пропагандата на страха и омразата. Президентът води, той поема отговорността за собствените си решения. Президентът обединява, винаги търси общо решение, с което всеки ще получи и никой няма да загуби всичко. Накрая президент на държавата означава да си лице на родината, еднакво у дома и в чужбина, за да бъде гордост за гражданите, а не за срам за родината. Представляването на държавата у нас и в чужбина не е само норма на нашата конституция. Това е същността на длъжността президент на държавата. Първият гражданин на държавата, равен на всички граждани и лидер за всички граждани, човек, който обединява и води. За съжаление страната ни нямаше такъв президент през изминалите десет години. Когато през 2014 г. застанах пред гражданите и се кандидатирах за президент, бях твърдо решен да се противопоставя на сегашния президент Георге Иванов и неговата опустошителна политика. Със своите изявления и действия той насърчаваше разрушаването на демокрацията, юридическата и политическата безотговорност и политическия реваншизъм, които бяха ежедневие по време на режима на ВМРО-ДПМНЕ, воден от Груевски. Надявам се, че по време на предизборната кампания ще обсъдим бъдещето на нашата родина, а не миналото. Надявам се, че претендентите няма да се съсредоточат върху национализма, омразата и разделението, а ще се обърнат към това, което обединява и свързва. В този дух ще водя цялата кампания от идеята за президент над тесни партийни интереси и ежедневен политически популизъм. - През последното десетилетие станахме свидетели на систематично разрушаване на върховенството на закона от престъпна организация, водена от Никола Груевски и неговите най-близки сътрудници. Само смелостта на тогавашната опозиция и нейния лидер Зоран Заев в сътрудничество с много неправителствени организации, неформални движения и смели и почтени хора, имаха смелостта да се противопоставят на нарастващата престъпност и корупцията, като разкриха мегаскандал с хиляди незаконно подслушвани разговори. В този най-тъмен период от нашата съвременна история режимът беше решен да поеме изцяло и приватизира държавата и институциите ѝ с цел постигане на своите криминални планове и цели. Конституционно отредената позиция на президента на Република Северна Македония му позволява да бъде защитник на демокрацията и върховенството на закона. Той има право на вето на законите, приемани от парламента, има право да помилва осъдени лица или да освобождава от наказателно преследване, в съответствие със закона предлага двама съдии от Конституционния съд и двама членове на Съдебния съвет. Но президентът, имайки непосредствен мандат от гражданите, има голяма политическа легитимност да се противопоставя на всички опити за подкопаване на демократичната политическа система и правовата държава. Конституцията и прекият мандат от гражданите задължават президента да бъде силен и решителен в реакциите си. Той е коректив както на парламента, така и на правителството, осигурява баланс във функционирането и взаимодействието на законодателната и изпълнителната власт. Като президент на Република Северна Македония се ангажирам те винаги да бъдат защитник на демокрацията и върховенството на закона, независимо от партийните политически интереси или опити за влияние от различни центрове на властта. - Икономическото развитие, увеличаването на инвестициите, както и откриването на по-добре платени работни места, най-добре се осъществяват чрез осъществяването на стратегическите ни интереси за членство в НАТО и в Европейския съюз. Тъкмо затова, макар да нямам преки правомощия в икономическата сфера, смятам, че моята политика в тази насока ще има пряко вляние върху икономическия напредък. Разбира се, осъществуването на стратегическите ни определения не изключва икономическо сътрудничество и с други държави - като Русия, Китай или други, изхождайки от взаимния интерес и полза. В тази сфера особено важен е новият момент в отношенията със съседите, който е най-добрият стимул за по-добро икономическо сътрудничество, нови инвестиции и нови работни места. Изселването на младите не само у нас, но и в целия регион, а и в цялата Източна Европа, е комплексно явление, което не може да бъде решено нито бързо, нито с бюрократични или популистки мерки. Но в нашата държава най-масовото напускане се случи именно при управлението на предходното правителство. Това не беше случайно. Корумпираните и партизирани институции ограничаваха възможностите за работа и достоен живот и те бяха единствено за лоялните партийни членове на ВМРО-ДПМНЕ и нейните партньори. Мнозинството граждани бяха дискриминирани и достъпът им до работни места бе невъзможен, особено в публичния сектор. Автократичното управление и нарушаването на човешките права и свободи принудиха много млади и образовани хора, дори онези, които вече имаха работни места и относително прилични заплати, да напуснат, тъй като отказваха да живеят в страх и несвобода. Ще се боря хората да имат право на избор. Ако наистина са решени да напуснат, нищо не може да ги спре. Но ако искат да останат, ще направим всичко, за да им осигурим условия за лично и професионално развитие и добър живот за тях и семействата им. - Нашето стратегическо решение за членство в НАТО и Европейския съюз, което датира още от независимостта на Югославия през 1991 г. и за което във всички по-важни партии имаше консенсус, за съжаление бе застрашено от политиките на предходното правителство на Никола Груевски и на сегашния президент Иванов. СДСМ и коалицията, а и аз като кандидат-президент, още през 2014 г. предложихме нова политика на изграждане на държавно единство за стратегическите решения и всички отворени въпроси, като този за името и спора с Гърция и нуждата от договор за добросъседство и приятелство с България. Това включваше и нов подход в междуетническите отношения с цел да създадем единно общество на равноправни граждани. На изборите през 2016 г. излязохме с програма за \"Едно общество за всички\", чийто носител беше сегашният премиер Зоран Заев. Бях част от тази концепция като оглавяващ листата в избирателен район 1. Значителна част от новата концепция е и борбата срещу корупцията и повторното установяване на правовата държава. Всички тези политики са част от основните европейски ценности. В този смисъл това правителство вече решително настъпва с политики, които са в насока на реформите, необходими за влизане в НАТО и ЕС. Съзнавам, че реформите за влизане в НАТО и особено в ЕС не са само нужни промени за желаното членство. Ние все още сме в началото на този процес и искаме да използваме процеса на преговори, за да може промените, които ще се случат, да заживеят във функционирането на държавните институции, да станат част от всекидневния обществен живот, разбира се, да допринесат за изграждане на цялостно нова правна и политическа култура, която ще почива на европейските ценности. Нито аз като президент, нито сегашното правителство няма да се съгласим да симулираме реформи само за да допаднем на Брюксел. Вредата от такава симулация ще е за нас, а цената ще я платят гражданите ни. Затова поддържам единствено истински и същински реформи, а съм сигурен, че постиженията ни ще бъдат разпознати и признати от Европейския съюз. - Всички избори отразяват разположението на гражданите и дали са доволни или недоволни от посоката, в която се движи държавата и политиките, които се провеждат. Тези избори не са изключение. Като кандидат, поддържан от управляващите партии СДСМ, но и ДУИ (Демократичния съюз за интеграция, коалиционен партньор на СДСМ - бел. ред.) и по-голям брой други партии, разбирам, че върху решението на гласоподавателите ще има своето голямо влияние и општото политическо разположение към правителството и управляващите партии. Но съм уверен, че гражданите с голямо мнозинство поддържат насоката, в която се движи държавата. И затова поддържат реформите и членството на нашата държава в НАТО и Европейския съюз. Този път не е лесен, нито е без пречки. На този път понякога се правят и грешки при приемане на някои недостатъчно обмислени или недостатъчно категорични решения. Разбирам това. И сам понякога не съм доволен от скоростта на реформите или от качеството на някои от решенията. Но също така съм силно убеден, че пътя, по който заедно тръгнахме, трябва да го извървим заедно докрай, за да успеем. Гражданите, председателят на държавата, правителството и другите институции. Тъкмо това мое убеждение беше решаващо, за да се кандидатирам за президент на държавата. И съм убеден, че гражданите ме припознаваат като надпартиен кандидат за президент, който иска да обединява, а не да разделя. Да създава единение, а не омраза, какъвто беше случаят в миналото. И затова се надявам, че заедно ще победим за общото благо и за по-доброто бъдеще на нашата държава. - Република Северна Македония, за да осъществи стратегическите си решения, но преди всичко за да осигури икономическото си развитие, трябва да има близки и конструктивни отношения със съседите. Политиците без визия винаги настояват да се съсредоточат върху въпросите и темите, които ни разделят, а не онези, които ни сближават. Разбирам, че отношенията със съседите ни са обременeни от много тежки исторически етапи и решения. Но целта на политиката е не да бъде заклещена в миналото, а да създава възможности за бъдещето. В изминалите две години сме свидетели на цялостно нов подход в отношенията със съседите. Нов подход, чиято основна задача е да решава съществуващите проблеми, без да създава нови проблеми. Подход, който се стреми чрез сближаването на държавите да се сближат гражданите. Сближаването на гражданите отваря нови възможности за икономическо сътрудничество и нови инвестиции. През последните две години успяхме да сключим два стратегически договора и напълно да променим посоката на отношенията си с България и Гърция. С България сме сключили договор за приятелство и сътрудничество, с което потвърдихме своето партньорство, бъдещия съюз в НАТО и ЕС и политика за тясно икономическо сътрудничество. Решихме историческите въпроси, които са източник на разногласия, да ги обсъждат експерти или учени, които имат необходимите знания, за да стигнат до заключения, базирани на исторически факти. Казано по-просто, заедно решихме някои от спорните въпроси да не бъдат пречка за съвместен напредък в бъдеще. Резултатите от този договор са недвусмислени. Търговското сътрудничество и инвестициите непрекъснато растат с бързи темпове. Сега България е един от най-големите ни поддръжници в процеса на присъединяване към НАТО и ЕС. Комуникацията между гражданите нараства. Достатъчно показателни са данните за увеличаването на туристическите посещения. Затова съм убеден, че трябва да продължим в посоката, по която вече тръгнахме. От време на време и от двете страни на границата някои политици, поради ежедневните политически нужди или, понякога, насърчавани от групи, на които не им трябва добрите отношения, ще правят провокативни изказвания в желанието си да предизвикват гняв сред гражданите. Но задачата на лидерите и в двете държави е решително да се противопоставят на популистки манипулации и да не се поддават на натиска от някои центрове на мощ, ако има такива опити. В хода на времето влиянието на тези случайни провокации ще отслабне, а придобивките и за двете държави и двата народа ще останат.", "date": "2019.03.27", "title": "Стево Пендаровски, кандидат-президент: Северна Македония няма да симулира реформи само за да допадне на ЕС"}
{"url": "https://www.dnevnik.bg/video/2019/03/27/3405863_kotkoteka_za_hora_i_kotki_video/", "text": "През последните няколко години по света стават все по-популярни така наречените \"котешки кафенета\". През февруари в София откри врати и първото такова място в България –  Catcotheque/Коткотека.  Сергей и Йоана създават малък котешки рай в комбинация с прекрасно място за дистанционна работа. През седмицата идват хора, които освен да се наслаждават на котките, могат и да работят. През уикенда идват все повече семейства с деца. Хора, който не могат да си позволят да имат животни вкъщи, или дори хора, които си имат животно, обичат котки и искат да прекарат време с тях. Главната цел на Коткотека е да открие нов дом на всяка котка и да информира, че кастрацията на уличните котки също трябва да е задължителна, както е при кучетата.", "date": "2019.03.27", "title": "Коткотека за хора и котки (видео)"}
{"url": "https://www.dnevnik.bg/evropa/2019/03/27/3410251_selskoto_stopanstvo_se_nujdae_speshno_ot_nov_svetoven/", "text": "Необходима е реформа, преди националните егоистични интереси да се наложат окончателно. Във вреда на Европа. \"Да бъде създаден нов световен договор в областта на селското стопанство\". На Селскостопанското изложение в Париж Еманюел Макрон вдигна летвата много високо. В качеството си на ротационен председател на Г-7 тази година френският президент включи въпроса в дневния ред. Правилата на СТО в областта на селското стопанство също са за преразглеждане. Превръщайки се в пламенен защитник на многостранния подход, френският президент ще се сблъска с националния егоизъм. Историята на СТО свидетелства за това. От близо 20 години селското стопанство е препъникамъкът в преговорите в централата на организацията в Женева. Започнал през ноември 2001 година, така нареченият кръг от Доха трябваше да отвори пазарите и да намали, а след това и да премахне всички форми на субсидиране на износа и на вътрешна подкрепа за селското стопанство. През 2008 г. постигането на споразумение изглеждаше възможно. В крайна сметка разногласията във връзка със специалния защитен механизъм срещу краткотрайното нарастване на селскостопанския внос провали преговорите. Оттогава дискусиите са в задънена улица. Всяка страна защитава своите предимства. На министерската конференция на СТО в Бали през 2013 година Индия заедно с още тридесетина развиващи се страни се отказа от правилата на организацията в областта на хранителната сигурност. Компромисът трябваше да е временно решение, докато бъде намерено постоянно. Такова все още няма. С изключение на министерската среща в Найроби през 2015 година, когато страните членки се ангажираха да отменят субсидиите за износа на селскостопански продукти, не беше постигнато никакво важно споразумение за световната селскостопанска политика. През декември миналата година в Буенос Айрес министрите не се разбраха дори за премахването на субсидиите... за незаконния риболов. Преговори в задънена улица Днес разговорите се свеждат до опит за възобновяване на дискусиите за вътрешните помощи за селското стопанство и за складирането на държавни хранителни запаси. Целите никак не са амбициозни. На фона на блокажите експерти редовно разглеждат идеята за изваждане на селскостопанския сектор от СТО. Под претекст че основните хранителни продукти не могат да бъдат приравнявани към промишлените стоки или услугите. В изследователска бележка на мозъчния тръст Agriculture Strategies, излязла миналия месец, неговият директор за изследванията Фредерик Курльо критикува факта, че начинът на мислене в СТО, основаващ се на вярата в саморегулацията на пазарите, трябва да бъде коригиран. \"Сигурно е, че СТО само под търговския ъгъл и с подкрепа за селското стопанство, изкривена от презумпцията за ефективност на пазарите, не може да подходи сама по себе си по удовлетворителен начин към цялостната проблематика, свързана със селското стопанство\", пише Курльо. Защото селското стопанство покрива една широка палитра от проблематики, свързани с борбата срещу глобалното затопляне, миграцията, околната среда и хранителния суверенитет на всяка страна. Повтарящите се хранителни кризи, особено от 2007-2008 година вместо това показват необходимостта от трайни и ефективни решения. Липсата на обща и споделена визия по тези теми обаче усложнява световното селскостопанско уравнение. Още повече че мултилатерализмът е в криза. Национален егоизъм За Тиери Пуш, икономист и автор на икономически изследвания за селскостопанските камари във Франция, \"глобализацията губи скорост и това явление се засили след встъпването в длъжност на Доналд Тръмп като президент на Съединените щати. Големите икономически сили независимо от тежестта на своя селскостопански сектор се ориентират към двустранния подход. И се впускат в безмилостна търговска война.\" Съединените щати са пример за тази тенденция. Търговското споразумение между Китай и САЩ, което, изглежда, започва да придобива очертания, следователно ще включва по всяка вероятност глава по селскостопанските въпроси. Особено след като СТО уважи жалбата на Вашингтон срещу Пекин, че субсидира прекомерно производителите си на пшеница и ориз. И в  евентуалните преговори с ЕС  Вашингтон възнамерява да включи отварянето на европейския пазар за продуктите си. САЩ дори дръзнаха да въведат мито от близо 35%  върху вноса на испански черни маслини  под претекст, че е налице дъмпинг. Брюксел внесе жалба в СТО, подчертавайки, че помощта, отпусната на испанските производители, е в съответствие с международните правила и не изкривява по какъвто и да било начин търговията с маслини. САЩ могат да отслабят още повече европейската позиция, атакувайки доктрината на СТО, в момент, когато се обсъжда нова Обща селскостопанска политика (ОСП). Европа привързана към СТО Европейският съюз още се придържа към многостранните правила на СТО. Той е един от малкото, които \"продължават по пътя на премахването на селскостопанските помощи, докато САЩ поставиха този курс под въпрос през 2002 г. и го изоставиха през 2014 година\", отбелязва Agriculture Strategies. От 1992-а, която е референтна година за реформата на ОСП, \"селското стопанство не е истински приоритет за Брюксел, а нестабилността на международните отношения изисква точно обратното - включване на селското стопанство в стратегическия дневен ред на Европейския съюз\", със съжаление посочват Тиери Пуш и Пиер Блан в доклада Demeter 2019. Впрочем следващият многогодишен бюджет на ОСП за 2021-2027 г. е с 5% по-малък според предложението на Европейската комисия. В момент, когато всички големи селскостопански сили увеличават държавната подкрепа за селското стопанство. Без силна позиция в СТО ЕС рискува да бъде изтласкан в периферията. Еманюел Макрон го каза: \"Селскостопанска Европа днес е заплашена. От... големите сили, които не се колебаят да възприемат агресивни стратегии, за да наложат своите норми и стандарти, от международен ред, който, приемайки храната просто за една от многото стоки, загуби душата си\". В сегашния контекст обаче има риск новият световен договор, за който Макрон призовава, да си остане химера. /БТА", "date": "2019.03.27", "title": "Селското стопанство се нуждае спешно от нов световен договор"}
{"url": "https://www.dnevnik.bg/detski_dnevnik/2019/03/27/3407221_zanimaniia_za_decata_v_proletnata_im_vakanciia/", "text": "Преходи, игри и много нови знания обещават организаторите на  планински преходи  на Витоша и Лозен планина. Програмата на планинската занималня \"Дивите козлета\" за всички дни от 1 до 5 април е: Отпътуване в 8.30 часа от стадион \"Васил Левски\", цял ден преходи из Витоша и Лозен планини, обучения, хапване и игри, връщане в 17.30 часа пред стадион \"Васил Левски\". Подробности -  тук . Приключенски лагери на училище \"Реверсо\"  Детски лагер за всички, които обичат катеренето по скали, влизането в пещери, смеха с нови приятели и щурите игри. Най-вече за тези, които не спират да откриват, да учат нови неща и да се удивляват. \"Ще се катерим, ще влизаме в няколко пещери, ще се спускаме с въжета и естествено ще си говорим около лагерния огън, взирайки се в звездите и правейки планове за следващия ден. Ще откриваме заедно затънтени каньони, в които не стъпва често човешки крак. Ще ползваме въжета, каски, седалки и останалата необходима екипировка, а пътя ще намираме с карти и компаси, внимавайки за посоките\", обещават от \"Реверсо\". По време на детския лагер \"Тайните на Ахрида\" ще бродим по стари римски пътища по следите на отдавна забравени легенди за изчезнали могъщи народи. Тракийските светилища и храмове в района са много, на някои от тях още се събират хора, извършват обреди и вдъхват живот на миналото. Можем да съживим някое от преданията и да направим собствено разследване в планината на царете. И докато търсим скъпоцити, може да намерим нови приятели. Дневни занимания за деца сред природата с прибиране за нощувка вкъщи. Лагерът има за цел да събуди изследователския дух на децата и да им покаже колко близо до нас са приключенията. Дните ни ще са изпълнени с нови преживявания и гледки, но вечер отново ще се завръщаме у дома, за да разказваме на всички с вълнение къде сме пътували, какво сме видели и научили. Програмата, която сме разбъркали в приключенския казан, ще ни заведе до пет прекрасни места в близост до София, където природата е рисувала чудни картини милиони години назад. Ще посетим дълбоки дефилета, руйни водопади, свежо зелени гори и поляни, ще играем на воля и ще опознаваме нови места на една крачка разстояние от града. Образователна програма във военноисторическия музей Кои са едни от най-верните приятели на фронта? А кои са най-бързите пощальони по време на война? Могат ли кучетата да бъдат санитари и имат ли място камилите в армията? Отговорите ще даде новата образователна програма на Националния военноисторически музей – \"Животните на фронта\". Специалното предложение към семействата на деца от 6 до 11 години дава музеят за началото на пролетната ваканция, като първите издания на образователната програма ще се проведат в почивните дни на 30 и 31 март, както и на 6 и 7 април от 11 ч. Необходимо е предварително записване на тел. 088 660 4229. Всички участници в програмата заплащат такса от 2 лв., както и входен билет. \"Пролет в Музея\" с \"Изиарт\" Целодневната програма на  фондация \"Изиарт\"  е програма от 10 до 17 ч. от 1 до 5 април и е предназначена за деца, които обичат да рисуват и се интересуват от изкуство. Занятията са в \"Порт арт\" на ул. \"Триадица\" 5, ето и програмата: Понеделник: Владимир Димитров Майстора - Портрети с плодове техника маслени пастели Вторник: Лика Янко - Авторска техника живопис с канап върху платно Сряда: Иван Милев - Декоративен колаж сецесион Четвъртък: Николай Райнов - Пейзаж върху фолио Петък: Златю Бояджиев Архитектурен пейзаж рисуване с дясна и лява ръка Студио mátzalo в София Различни керамични съдове може да оцветяват малки и големи на ул. \"Парчевич\" 48 всеки ден (без вторник) от 11 до 20 часа. За резервации - на  www.matzalo.com/reservation  или на тел. 088 9435586. Пролетна академия в \"Музейко\" От 1 до 5 април детският научен център е подготвил пролетна полудневна програма, изпълнена с научни работилници, творчески ателиета и игри за деца от две възрастови групи: от 1 и 2 клас и от 3 и 4 клас. Как протича един пролетен ден от академията - можете да научите  ТУК  . \"Музейни приключения\" в Русе      В инициативата на Регионалния исторически музей могат да се включат деца от 8 до 11 години. Заниманията ще започнат на 2 април и ще продължат до 4 април 9.30 до 13 ч. Максималният брой на участниците в група е 15. Записването се извършва на телефон 0886072085 и продължава до запълване на бройките. Таксата за участие е 5 лв. на ден. В образователната програма на музея с помощта на педагог децата научават любопитни факти за историята на града, за емблематични места и личности, разкриват тайните на археологията. Програмата включва още творчески занимания и съвременни интерактивни игри.", "date": "2019.03.27", "title": "Занимания за децата в пролетната им ваканция"}
{"url": "https://www.dnevnik.bg/kultura/2019/03/27/3410316_tazi_vecher_shte_budat_razdadeni_nagradite_ikar/", "text": "Наградите \"Икар\" по традиция ще бъдат връчени в международния ден на театъра - 27 март. Церемонията ще се проведе тази вечер от  , а тази година отличията ще бъдат раздадени за 45-и път. В една от водещите категории, за режисура, са номинирани Крис Шарков за \"Дивата патица\" от Хенрик Ибсен (Народен театър \"Иван Вазов\"), Стайко Мурджев за \"Петел\" по пиесата COOK от Майк Бартлет (Младежки театър \"Николай Бинев\") и Иван Пантелеев за \"Neoдачници\" от Максим Горки (Народен театър \"Иван Вазов\"). За водеща женска роля претенденти са Ива Тодорова за моноспектакъла си \"Приятно ми е, Ива!\" (Театър 199 \"Валентин Стойчев\"), Здрава Каменова за участието си в \"Дом за овце и сънища\" на режисьора Гергана Димитрова (Център за култура и дебат \"Червената къща\") и Ана Пападопулу за \"Дивата патица\" от Хенрик Ибсен (реж. Крис Шарков, Народен театър \"Иван Вазов\"). В категорията за водеща мъжка роля си съперничат Бойко Кръстанов за участието си в  Петел\" по пиесата COOK от Майк Бартлет, Боян Арсов за \"Животът е сън\" по Педро Калдерон де ла Барка (реж. Дина Маркова, Театър \"ЗОНГ\", Център за култура и дебат \"Червената къща\") и Владимир Пенев за \"Бащата\" от Флориан Зелер (реж. Диана Добрева, Народен театър \"Иван Вазов\"). Наградата за най-добър драматургичен текст ще отиде в ръцете на Ива Тодорова (\"Приятно ми е, Ива\"), Александър Секулов (\"Дебелянов и ангелите\") или Стефан Цанев (\"Цигуларката и Бога\"). ", "date": "2019.03.27", "title": "Тази вечер ще бъдат раздадени наградите \"Икар\""}
{"url": "https://www.dnevnik.bg/bulgaria/2019/03/27/3410486_kratki_novini_april_shte_e_topul_i_s_chesti_valeji/", "text": "Прокуратурата поиска кметът на Стрелча да бъде отстранен от длъжност Районната прокуратура в Панагюрище внесе искане в съда за отстраняване от длъжност на кмета на Стрелча Стойно Чачов, съобщиха от държавното обвинение. Той е привлечен като обвиняем за това, че през 2016 г. е принудил служител на общинската администрация да подаде молба за освобождаване от заеманата от него длъжност, без дата, като го е заплашил, че ако не подаде молба ще бъде освободен веднага от работа. Спрямо Чачов е взета мярка за неотклонение \"Гаранция\" в размер на 2 000 лева, която е внесена. Прокуратурата проверява община Стражица Прокуратурата влезе в община Стражица, съобщава Би Ти Ви. Магистрати извършват процесуално-следствени действия по досъдебно производство, образувано миналата година. Доброволно се изземва документация от значение за разследването. То е по сигнал на Държавната агенция \"Национална сигурност\" за длъжностно присвояване на вещи и пари, собственост на Община Стражица. Към момента няма задържани лица. Новата банкнота от 100 лв. получи награда за сигурност Новата банкнота от 100 лева, която е в обращение от 28 декември 2018 г., е избрана за банкнота на 2019 година по време на конференцията \"Висока сигурност при печатните технологии (High Security Printing EMEA)\" от 25 до 27 март 2019 г. в Малта, съобщи БНБ. Конференцията се провежда всяка година с участието на над 250 специалисти в областта на високите технологии в печата на банкноти, паспорти, визи и други документи от целия свят. Наградата за банкнота се присъжда за изключителни постижения в дизайна, техническата сложност и защитата на дадена банкнота или серия от банкноти за региона на Европа, Близкия Изток и Африка. Матей Матеев поема фонда за влоговете Това реши правителството след като Радослав Миленков бе избран за подуправител на БНБ. Матей Матев е магистър по право от Софийския университет \"Св. Климент Охридски\" и има дългогодишен опит в областта на облигационното, търговското, вещното право, приватизацията, чуждестранните инвестиции и ценни книжа, както и процесуалното представителство по търговски, административни и граждански съдебни спорове, гласи официалната му визитка. Това решение е взето неприсъствено. Правителството определи въздушен превозвач по линията София - Киев – София Правителството определи Ryanair DAC за въздушен превозвач, който да оперира по международната въздушна линия София - Киев - София. Авиокомпанията е заявила готовност да започне да изпълнява редовни полети по линията от началото на април 2019 г. с честота два пъти седмично в сряда и неделя. Това би допринесло за увеличаване на пътникопотока, което създава условия и за подобряване на свързаността между България и Украйна. Споразумение регламентира събирането на пътните глоби в страни от ЕС Правителството предлага на Народното събрание да ратифицира Административното и техническо споразумение към Споразумението между България, Хърватия, Унгария и Австрия относно улесняване на трансграничното изпълнение на финансови санкции във връзка с нарушения на правилата за движение по пътищата, подписано на 5 май 2015 г. То допринася за предотвратяване избягването на санкции за пътни нарушения и гарантира бърза процедура, като съдържа достатъчно гаранции за защита правата на водачите. Основно предимство на споразумението е възможността паричната сума, получена от изпълнението на решението, да се събира в полза на изпълняващата държава. България дава 3.5 млн. лв. в помощ на 9 страни от Западните Балкани, Източна Европа и Кавказ България отпуска 3 485 028 млн. лв. безвъзмездна помощ на страни от Западните Балкани, Източна Европа и Кавказ за финансиране на проекти за развитие на образованието, науката, културата, социалната интеграция и гражданското общество. Одобрени са общо 42 проекта от 9 страни: Република Сърбия, Република Северна Македония, Босна и Херцеговина, Косово, Република Албания, Република Молдова, Украйна, Република Армения и Грузия. Средствата по финансиране на проектите са от бюджета на Министерството на външните работи за 2019 г., предназначени за официална помощ за развитие и хуманитарна помощ. Ставката по схемата за обвързано подпомагане за плодове е 1.7 хил. лв./хектар за първите 30 хектара и 1.17 лв./ха за допустимите площи по схемата над 30-тия хектар, съобщава Министерството на земеделието и храните. За сливи и десертно грозде ще се изплащат по 1 000 лв./хектар за първите 30 хектара и 670 лв./хектар за допустимите площи над 30-ия хектар. Размерът на подпомагането на хектар е в пряка зависимост от общите установени площи по всяка схема, които нарастват спрямо предходната година. За зеленчуци сумата е е 1.2 хил. лв./хектар за първите 30 и 851 лв./хектар за допустимите площи по схемата над 30-ия хектар. Субсидията за зеле, дини и пъпеши ще бъде 735 лв./хекрат за първите 30 ха и 490 лв./ха за допустимите площи по схемата над 30-ия хектар. производителите на оранжерийни зеленчуци, земеделските стопани с допустими площи и доказали необходимите добиви ще получат по 17 хил. лв. на хектар. ВМРО ще внесе сигнал в прокуратурата срещу партия ДОСТ, поискала вчера в  петиция  обявяването на турско малцинство в България. Подобно искане е недопустимо и противоконституционно, е цитиран да казва евродепутатът Ангел Джамбазки.  Лекарският съюз определи исканията на медицинските сестри за нереални \"Българският лекарски съюз уважа и цени труда на всички лекари и здравни работници. Според съсловната организация обаче, искането на част от специалистите по здравни грижи за 1120 лева начална основна заплата, не е съпоставимо с реалните условия в част от лечебните заведения у нас\". Това се казва в позиция на съюза във връзка с п родължаващите протести на здравинте специалисти  с искания за по-достойни заплащания и условия на труд. Организацията отбелязва, че трябва да се има предвид, че лекари започват със стартова заплата под 1000 лева. Търсят се 50 гвардейци Националната гвардейска част е обявила 50 свободни позиции за гвардейци, съобщи БНТ. Кандидатите трябва да са на възраст до 28 г. и да имат диплома за средно образование. Април ще е топъл и с чести валежи Март ще приключи с обичайно за месеца време, тоест с по-ниски температури, каза Анастасия Стойчева от Националния институт по метеорология и хидрология в интервю за БНТ. Днес до обед ще има незначителни превалявания в отделни райони на Югоизточна България. През следващите дни се очаква леко понижение на температурите и те ще се задържат около 10-15 градуса. Април ще започне с повишение на температурите, валежите ще са по-често явление, но краткотрайни, каза още Стойчева.", "date": "2019.03.27", "title": "Кратки новини: Новата банкнота от 100 лв. получи награда за сигурност"}
{"url": "https://www.dnevnik.bg/skorost/avtomobilna_industriia/2019/03/27/3410310_pilotni_proekti_testvat_vuzmojnostite_na/", "text": "Европейският лидер в областта на електрическата мобилност - \"Рено\" започва тестове на първите широкомащабни проекти за двупосочно зареждане. Те се реализират с помощта на електромобили, които не само могат да черпят ток от мрежата, но и да отдават електричество. Зареждането е оптимално, когато доставките на електроенергия надвишават търсенето, особено по време на пикове в производството на възобновяема енергия. От друга страна, електромобилите могат да връщат електроенергия в мрежата по време на усилено потребление като по този начин служат за средство за временно съхранение на енергия и се превръщат в ключови двигатели за развитието на възобновяемата енергия. По този начин електрическата мрежа оптимизира снабдяването с местна възобновяема енергия и намалява инфраструктурните разходи. В същото време клиентите се радват на по-зелена, по-икономична консумация на електроенергия и са финансово възнаградени за обслужването на електрическата мрежа. Първите петнадесет електромобила \"Рено Зое\" с двупосочно зареждане ще бъдат доставени в Утрехт (Холандия) и на остров Порто Санто (в архипелага Мадейра, Португалия). Впоследствие ще бъдат представени проекти във Франция, Германия, Швейцария, Швеция и Дания. Двупосочното зареждане ще бъде лансирано в няколко проекта (електрически екосистеми или услуги за мобилност) в седем държави и заедно с различни партньори, за да се положат основите на бъдещото предлагане. Целите са две - да се измери приложимостта в широк мащаб и потенциалните ползи.", "date": "2019.03.27", "title": "Пилотни проекти тестват възможностите на електромобилите като източник на ток"}
{"url": "https://www.dnevnik.bg/evropa/2019/03/27/3410487_britanskite_deputati_poemat_kontrola_nad_brekzit_za/", "text": "Британските депутати  ще поемат контрола върху процеса  на излизане от Европейския съюз днес, за да се опитат да намерят мнозинство за алтернативен път, който да ги изведе от парламентарната безизходица, пише \"Ройтерс\". Те ще проведат серия от ориентировъчни гласувания по разнообразни варианти за развръзка на Брекзит. Дебатът трябва да започне към 15 часа по Гринуич. Председателят на Камарата на общините Джон Бъркоу ще избере кои от предложенията ще бъдат поставени на гласуване. Той ще трябва да избира от множество позиции, внесени от депутати, които включват: 1. Международно търговско споразумение, което позволява на Великобритания да участва в митнически съюз с ЕС след Брекзит. 2. Сделка за Брекзит, която трябва да включва най-малкото ангажимент за договаряне на постоянен и всеобхватен митнически съюз с ЕС за цялото Обединено кралство. 3. Оттегляне на декларацията по Член 50 на Лисабонския договор, ако парламентът не се съгласи на излизане без сделка. 4. Обществен вот за одобряване на сделка за Брекзит, преди тя да бъде ратифицирана от парламента. 5. Запазване на членството в Европейската икономическа зона и внасяне на повторна кандидатура за присъединяване към Европейската асоциация за свободна търговия. 6. Общ пазар 2.0, усъвършенствана сделка в норвежки стил, която ще включва членство в общия пазар на ЕС, както и митническо споразумение с ЕС. 7. План на опозиционната Лейбъристка партия за тесни икономически отношения с ЕС, включително всеобхватен митнически съюз и близко съгласуване с общия пазар. 8. План А на \"компромиса Малтхаус\" - близък до сделката на Тереза Мей, но замества предпазния механизъм на ирландската граница с механизъм, основан на споразумение за свободна търговия с нулеви митнически ставки, който разчита на технически решения за изместване на проверките на стоките далеч от границата. 9. Излизане без сделка. 10. Изискване правителството на Обединеното кралство да осигури съгласието на шотландския парламент и уелското събрание, преди да настъпи Брекзит. Депутатите ще имат право да гласуват за повече от едно от предложенията. Дебатът трябва да приключи около 19 часа по Гринуич, след което депутатите ще имат 30 минути за гласуване. Очаква се председателят на Камарата да обяви резултата след 21 часа по Гринуич. Възможно е никое от предложенията да не събере мнозинство, както е възможно и няколко и дори всички предложения да съберат мнозинство. Членовете на долната камара планират да поемат контрол върху процеса на Брекзит отново в понеделник, 1 април, за нов дебат за излизането от ЕС. Ориентировъчните гласувания в долната камара няма да имат задължителна сила за британското правителство. Премиерът Тереза Мей каза в понеделник, че тя не може да ангажира кабинета си с осъществяването на какъвто и да било вот, защото парламентът може да гласува за нещо, което не може да бъде договорено с ЕС или което е в противоречие с изборните обещания на партията й от 2017 г. Консервативният депутат Ник Боулс каза пред Би Би Си, че ако правителството откаже да отговори на желанията на парламента, депутатите могат да приемат законодателство, с което да се опитат да го принудят. Без Брекзит Британският парламент ще проведе през следващата седмица необвързващ дебат за отмяна на излизането на страната от Европейския съюз, след като онлайн петиция за спиране на Брекзит  събра над 5.7 милиона подписа , съобщи \"Асошиейтед прес\", цитирана от БТА. Според законите на Обединеното кралство всяка петиция към правителството, която събере повече от 100 хиляди подписа, трябва да бъде внесена за дебат в парламента. Петицията обаче няма да бъде подложена на гласуване. Комисията по петициите на Камарата на общините обяви, че петицията за отказ от член 50 - официалното заявление на Обединеното кралство, че желае да напусне ЕС - е \"най-подписваната петиция, която някога е внасяна\". Дебатът ще бъде в понеделник, когато ще бъдат обсъдени още две алтернативни петиции. Едната призовава за нов референдум и е подписана от 120 хиляди души, а другата иска Великобритания да напусне ЕС без сделка и има 140 хиляди подписа. Правителството на Великобритания няма намерение да иска от Европейския съюз отмяна на процедурата за излизане и ще продължи работата за постигане на Брекзит, се казва в изявление на правителството в отговор на петицията, публикувано на сайта на парламента. \"Правителството няма да оттегли Член 50 (от Лисабонския договор). Ние ще зачитаме резултатите от референдума през 2016 г. и заедно с парламента ще работим за приемането на сделка, която да осигури излизането на нашата страна от Европейския съюз\", се казва в изявлението, изготвено от министерството по въпросите на Брекзит. Само няколко дена преди Великобритания да трябва да напусне ЕС, срокът до 29 март бе удължен с две седмици до 12 април, но все още не е ясно как, кога или дали изобщо Брекзит ще се състои. На среща на върха миналата седмица лидерите на ЕС заявиха, че Брекзит ще бъде отложен до 22 май, при условие че британският парламент одобри до края на март споразумението за излизане, или до 12 април, ако споразумението не бъде одобрено. При втория случай до 12 април Великобритания трябва да каже как планира да действа. Повече за решението им четете  тук . Премиерът Тереза Мей обаче каза, че може и да няма трети вот за сделката й, която вече два пъти беше отхвърлена от парламента, ако няма достатъчна подкрепа.", "date": "2019.03.27", "title": "Британските депутати поемат контрола над Брекзит за ден: какви варианти ще гласуват"}
{"url": "https://www.dnevnik.bg/bulgaria/2019/03/27/3410503_niama_da_plashtam_danuk_za_istoricheskite_kompleksi_na/", "text": "България е благословена да има малцинство като турското и искаме да бъде официално признато. Повече няма да плащам данък за историческите комплекси на никого. Това заяви лидерът на ДОСТ Лютви Местан в ефира на Би Ти Ви. Поводът е започналата подписка, инициирана от партията с искане за  признаване на статут на национално малцинство. Политикът отрече да има чуждо влияние за инициативата, но подчерта, че е важна за европейските избори, където темата може да влезе на дневен ред. \"Плащам по 2 хил. лв. за ползване на майчин език по време на кампания. Наричан съм и исляминизиран българин\", изтъкна Местан като довод за исканата промяна, която по думите му има \"морална и практическа стойност\". \"Ние осъждаме дори мисъл и идея за сепаратизъм, но възродителният процес остана ненаказан\", каза Местан. Местан акцентира, че в декларацията са заложени три важни принципа - единството, неделимостта и териториалната цялост на България. \"Ако конституциите на Украйна, Чехия, Унгария, Румъния, Македония, Албания, на всички балкански държави и на всички европейски държави признават безспорния факт, че 2 хил. българи могат да бъдат национално малцинство, а българската конституция отказва да признае очевадния факт, че над 1 млн. турци не са национално малцинство, това означава, че тази конституция не е справедлива и трябва да бъде променена\", каза Местан.", "date": "2019.03.27", "title": "Няма да плащам данък за историческите комплекси на никого, заяви Местан"}
{"url": "https://www.dnevnik.bg/na_put/2019/03/27/3410173_fotogaleriia_islandiia_-_po_putia_na_lavata/", "text": "                        25 юли се очертава ярък слънчев ден. Ранната сутрин е хладна, за яке, но безоблачна. Всичко сияе. Търся слънцезащитен крем Вече знам, че тук през лятото слънцето грее 20 часа, когато го има, за сметката на това, през зимата само 4", "date": "2019.03.27", "title": "Фотогалерия: Исландия - по пътя на лавата"}
{"url": "https://www.dnevnik.bg/evropa/evropeiski_parlament/2019/03/27/3410504_evroparlamentut_nastoia_da_se_suzdade_evropeiska/", "text": "Европейският парламент прие подробен план за по-справедлива и ефективна данъчна система и за борба с финансовите престъпления, предаде пресслужбата на институцията. Предложенията, приети с 505 гласа \"за\", 63 гласа \"против\" и 87 гласа \"въздържал се\", бяха подготвени в рамките на една година от Специалната комисия на европарламента за финансовите престъпления, данъчните измами и избягването на данъци (TAX 3). Те обхващат преразглеждането на системата за борба с финансовите престъпления, данъчните измами и избягването на данъци. Целта е подобряване на сътрудничеството във всички области между големия брой компетентни органи така и установяване на нови органи на ниво ЕС и в световен план. Препоръките и забележките на европарламента включват: - Европейската комисия трябва незабавно да започне работа по предложение за създаване на Европейска финансова полиция и звено за финансово разузнаване. - Създаване на контролен инструмент в ЕС за борба с прането на пари. - Установяване на междуправителствен данъчен орган в рамките на ООН. - Има липса на политическа воля в държавите членки за справяне с данъчните измами/избягването на данъци и финансовите престъпления. - Седем страни от ЕС (Белгия, Кипър, Унгария, Ирландия, Люксембург, Малта и Холандия) показват характеристики на данъчни убежища и улесняват агресивното данъчно планиране. - Схемите за златни визи и  паспорти  постепенно трябва да бъдат прекратени, като предлаганите от Малта и Кипър създават висок риск за общия стандарт за предоставяне на информация. - Критика към Дания, Финландия, Ирландия и Швеция за продължаващите възражения срещу системата за  данък върху цифровите услуги. - Схемата за измами  cum-ex  ясно показва, че многостранните, а не двустранните данъчни споразумения са перспективата за пътя напред. - Лицата, подаващи сигнали за нередности, и разследващите журналисти трябва да бъдат много по-добре защитени и трябва да се създаде фонд на ЕС за подкрепа на разследващи журналисти.", "date": "2019.03.27", "title": "Европарламентът настоя да се създаде европейска финансова полиция"}
{"url": "https://www.dnevnik.bg/sviat/2019/03/27/3410508_bivsh_ruski_ministur_blizuk_do_medvedev_e_arestuvan_za/", "text": "Бившият министър в руското правителство Михаил Абизов е бил арестуван по обвинения за присвояване на 62 милиона долара, съобщи \"Асошиейтед прес\". Абизов е обвинен в ръководство на престъпна група, за която се твърди, че е източила 4 млрд. рубли от две енергийни компании в Сибир и ги е внесла в банки в чужбина. Михаил Абизов беше министър по координацията на дейността на отвореното правителство в периода 2012 - 2018 г. и отговаряше за информационните технологии и усилията за увеличаване на прозрачността в работата на правителството. Обвиненията срещу него са за създаване и ръководство на престъпна група, злоупотреба със служебно положение и измама в големи размери. Адвокатът на Абизов каза пред \"Интерфакс\", че клиентът му категорично отрича обвиненията. Покана за рожден ден Абизов беше близък сътрудник на бившия руски президент Дмитрий Медведев, който беше държавен глава в периода 2008 - 2012 г., когато ограниченията за последователни мандати накараха Владимир Путин да се премести на премиерския пост. След завръщането на Путин в президентството през 2012 г. Медведев стана министър-председател и постави Абизов на висш пост в кабинета. Той напусна правителството миналата година, но продължи да бъде негов съветник като член на работна група по въпросите на държавния контрол над публичните разходи. Според руски медии напоследък Абизов живее в Италия и САЩ и преди ареста си е бил подмамен да се завърне в Русия с покана за тържество за рождения ден на дългогодишен негов колега. Той е бил арестуван веднага след кацането си в Москва с частен самолет. Евентуални последствия за Медведев Настоящите обвинения се отнасят до частния бизнес на Абизов в периода 2011 - 2014 г. Руски следователи обаче са изразили намерение да разследват и дейността му като министър за евентуални престъпления. Това би могло да има последствия за неговия политически покровител Дмитрий Медведев. Според политически наблюдатели е възможно той да се надява да се завърне на президентския пост след изтичането на настоящия шестгодишен мандат на Путин през 2024 г. Абизов започва своя бизнес като студент в началото на 90-те години с внос на хранителни продукти от България. В началото на новия век той купува няколко строителни компании, с които създава \"Група Е4\" - един от най-големите частни подизпълнители в руската енергетика. Според \"Форбс\" през 2014 г. Абизов е имал активи на стойност 1 млрд. долара, но от следващата година изпадна от класацията. /БТА", "date": "2019.03.27", "title": "Бивш руски министър, близък до Медведев, е арестуван за присвояване и измама"}
{"url": "https://www.dnevnik.bg/citat_na_deniia/2019/03/27/3410519_citat_na_denia_cena_za_jilishte_ot_2400_evro_kvadrata/", "text": "Това отговори бившият зам.-министър на енергетиката Красимир Първанов в ефира на Би Ти Ви на въпроса как хората да си обяснят факта, че трябва да си купят същото жилище като неговото за над 2 хил. евро квадрата, след като той самият го е купил за 600 евро квадрата - цена, три пъти по-ниска от пазарната. Първанов подаде оставката си вчера след избухналия  скандал около покупката на апартаменти  на цени под пазарните от него и други публични личности. \"Има много неща, които са в ущърб на едно квалитетно жилище. Изключително голяма близост до булеварда. Шумът - може да го чуеш - това е денонощен, това е булевард \"Цариградско шосе\". Чуй какъв шум, това няма ден, няма нощ\", посочи Първанов. На въпрос защо не си е купиш жилище в \"Люлин\", където може би ще е по-малко шумно, Първанов отговори, че причината да избере това е, защото то е много близо до жилището, в което живее в момента. \"Това е за децата ми, които да бъдат до мен\", поясни. По думите му сумата, за която е купил апартамента - 240 хил. лева, не са малко пари и той самият е настоявал за отстъпка от цената на строителната фирма \"Артекс\", защото това е второто жилище, което той купувал от нея.", "date": "2019.03.27", "title": "Цитат на деня: Цена за жилище от 2400 евро квадрата е една химера"}
{"url": "https://www.dnevnik.bg/evropa/2019/03/27/3410509_avstriia_othvurli_kritiki_na_es_za_namaliavaneto_na/", "text": "Австрия отхвърли критиките на Европейския съюз по повод решението й  да намали надбавките  за някои деца, живеещи в чужбина, като каза, че политиката просто признава, че в други страни има по-ниски разходи за живот, предаде \"Ройтерс\". Словакия и други източноевропейски държави се оплакаха от решението. Според тях то  дискриминира гражданите им , които работят в Австрия, но чиито семейства не живеят там. Европейската комисия в края на януари изпрати \"официално уведомително писмо\" до Австрия заради спорната политика,  което може да бъде първата стъпка  към предприемането на съдебни действия срещу Виена. Според Брюксел е несправедливо някои хора в Австрия да плащат същите данъци, но да получават по-ниски помощи. От 1 януари Австрия обвързва семейните обезщетения и семейните данъчни облекчения, предоставяни за деца, които пребивават в друга държава от ЕС, с разходите за издръжка на живота в тази държава. Това означава, че много граждани на ЕС, които работят в Австрия и допринасят за социалноосигурителната и данъчната система на държавата като местните работници, ще получават по-малки обезщетения, защото децата им живеят в друга европейска държава. Правителството заяви, че е изпратило писмо до Брюксел, официално защитавайки политиката си. Министърът на семейството Юлиане Богнер-Щраус каза пред радио ORF, че други държави имат различни разходи за живот, \"така че имаме различни ситуации\". През 2016 г. Австрия е прехвърлила в ЕС и Европейската икономическа зона 273 милиона евро под формата на надбавки за 132 хил. деца. През 2017 г. еврокомисията критикува Германия за подобен план за орязване на детските надбавки, но по-късно Берлин се отказа от него.", "date": "2019.03.27", "title": "Австрия отхвърли критики на ЕС за намаляването на надбавките за деца в чужбина"}
{"url": "https://www.dnevnik.bg/evropa/evropeiski_parlament/2019/03/27/3410518_evroparlamentut_predloji_kolektiven_mehanizum_za/", "text": "Евродепутатите гласуваха предложение, с което на потребителите се дава възможност да подават колективни искове срещу определена компания и да получават обезщетения, предаде \"Франс прес\", цитирана от БТА. Вдъхновени от неотдавнашните скандали като \"Дизелгейт\" във \"Фолксваген\" (Volkswagen) или често анулираните полети на \"Райънер\" (Ryanair), предложените нови правила, приети с гласовете на 579 депутати при гласували 33 \"против\", \"ще позволят колективни действия в различни сектори като защитата на данните, финансовите услуги, туристическите пътувания, енергетиката, телекомуникациите, опазването на околната среда и здравеопазването\", се посочва в съобщение на европарламента. В момента 19 от 28-те страни - членки на ЕС, сред които е и Франция, предлагат възможност жертви на некоректни бизнес практики да внасят колективни искове в съда. С новите правила потребителите, представени от сдружение, което е признато и е с нестопански цели, биха могли да избират най-благоприятния за тях начин на действие при защита на техните интереси, посочи френският депутат Жофроа Дидие, който е докладчик на текста. Предстоят преговори между европарламента и Съвета (държавите членки), който трябва също да приеме своята позиция по въпроса.", "date": "2019.03.27", "title": "Европарламентът предложи колективен механизъм за защита на потребителите"}
{"url": "https://www.dnevnik.bg/sviat/2019/03/27/3410510_pens_poiska_sasht_da_se_vurnat_na_lunata_na_vsiaka/", "text": "САЩ възнамеряват до пет години техни астронавти отново да кацнат на Луната, мисията ще включва и жена. Това обяви днес в НАСА американският вицепрезидент Майк Пенс, цитиран от ДПА и Асошиейтед прес, предаде БТА. Пенс заяви, че целта на мисията ще бъде да се създаде база на Луната, която да позволи да бъде изпратена и \"евентуална (пилотирана) мисия до Марс\". Вицепрезидентът, който пое водещата роля по космическите теми, добави, че до една година отново ще започнат да се използват ракети американско производство за космически мисии. \"Първата жена и следващият мъж на Луната ще бъдат американски астронавти, изстреляни с американски ракети от американска земя\", каза Пенс в център на НАСА. \"Сега е моментът да направим следващата голяма стъпка и да върнем американските астронавти на Луната, да направим постоянна база там и да разработим технологиите, които да ни позволят да изпратим американски астронавти на Марс и отвъд Марс. Това е следващата голяма стъпка\", каза вицепрезидентът. В официалния профил на Пенс в \"Туитър\" се появи съобщение, според което \"(президентът на САЩ Доналд Тръмп) е инструктирал НАСА и (администратора ѝ) Джим Брайдънстайн да постигне целта да се изпратят американски астронавти обратно на Луната с всички възможни средства!\" В своя стремеж да парират възхода на Китай и възраждането на Русия САЩ все повече действат като при съревнование между велики сили, отбелязва ДПА. Неотдавна китайската космическа програма осъществи първото кацане на космически апарат на обратната страна на Луната. Последните хора, стъпили на Луната, бяха американските астронавти от кораба \"Аполо 17\" през 1972 г. Това лято се навършват 50 години от първото кацане на Луната на пилотиран космически апарат, отбелязва \"Асошиейтед прес\".", "date": "2019.03.27", "title": "Пенс поиска САЩ да се върнат на Луната на всяка цена и да кацнат на Марс"}
{"url": "https://www.dnevnik.bg/sviat/2019/03/27/3410517_nova_kolona_s_migranti_se_dviji_kum_sasht_prez_meksiko/", "text": "Нова колона с мигранти напредва към САЩ през южните райони на Мексико. Тя наброява около 2500 души, но за разлика от миналогодишните тази колона трябва да се бори с по-големи горещини по пътя си и среща далеч по-хладен прием, предаде \"Асошиейтед прес\". Вчера колоната минала покрай град Уистла в южния щат Чиапас, но полицията в града разположила свои сили така, че да попречат на мигрантите да се движат по минаващата край града магистрала и също така не им позволили да влязат в самия град. Миналата година не се наблюдаваше такъв подход, когато на колоните се позволяваше дори да остават в центъра на Уистла. Градската управа заяви, че е предложила вода и медицинска помощ на колоната, точният брой на участниците в която е 2466 души, идващи основно от Никарагуа, Куба, Салвадор, Хондурас и Гватемала. Тя допълни, че в колоната имало много деца и някои от тях страдали от жегата, тъй като температурите в района достигат до 39 градуса. Тези колони, наричани още кервани, не срещат същия топъл прием, както през есента, когато органите на местната власт и църковни организации раздаваха храна, вода и дрехи на мигрантите, а полицията дори понякога им помагаше да си намират превоз. Активисти заявиха, че мексиканското правителство се опитва да изтощи керваните или поне да им попречи да достигат до границата със САЩ. \"Това е стратегия да ги разпръснат, да спрат керваните\", каза Иринео Мухика от хуманитарната организация \"Пуебло син фронтерас\", която придружаваше миналогодишните кервани и продължава да го прави и с тазгодишните. Тази година мексиканското правителство внезапно спря да издава \"хуманитарни\" визи на границата с Гватемала. Чрез тези визи мигрантите узаконяваха статута си на територията на Мексико за времето на пътуването си до американската граница. Това решение накара група мигранти, сред които много кубинци, миналата седмица да се втурнат масово към управленията на имиграционните власти по границата. В отговор на масирания наплив имиграционните власти затвориха тези офиси. След неотдавнашното изчезване на 19 мигранти в северния пограничен щат Тамаулипас полицията и служителите на имиграционните власти все повече задържат и депортират мигрантите там. Като цяло мигрантите в Тамаулипас използват каналджии и не участват в керваните. През февруари колона от около 1600 мигранти от Централна Америка беше блокирана в импровизирано убежище в стара фабрика в северния щат Коауила. През есента мигрантите можеха свободно да се движат през Мексико. Но Мухика заяви, че в Мексико са променили политиката си, \"за да отговорят на очакванията на (президента на САЩ Доналд) Тръмп\". /БТА", "date": "2019.03.27", "title": "Нова колона с мигранти се движи към САЩ през Мексико"}
{"url": "https://www.dnevnik.bg/citat_na_deniia/2019/03/27/3410521_citat_na_denia_boiko_mi_e_priiatel_no_borbata_za/", "text": "Това каза сръбският президент Александър Вучич в интервю за предаването  \"Чирилица\"  на телевизия Happy TV, цитирано от сръбски медии и БТА. Изброявайки имената, Вучич има предвид българския министър-председател Бойко Борисов, турския президент Реджеп Тайип Ердоган и премиера и президента на Румъния, Ливиу Драгня и Клаус Йоханис. Президентът на Сърбия Александър Вучич заяви в телевизионно интервю снощи, че страната му се бори при най-тежки условия с още четири страни - България, Румъния, Турция и Украйна, за фабрика на \"Фолксваген\" в Сърбия. Идването на \"Фолксваген\" би променило всичко в Сърбия, каза Вучич и напомни, че това е най-голямата автомобилна компания в света и само фабриката в Европа има 18 хил. работници. \"Имат неофициален министър на външните работи, който е във връзка с всички най-важни хора в Германия. Всички тях ги молих да ни осигурят контакти\", продължава Вучич. Той добави, че се бори за идването на още една компания, но не иска да каже нищо за това. На въпрос на журналиста колко преки чуждестранни инвестиции са влезли в Сърбия и от кои страни Вучич отговори, че най-много са дошли от три страни от ЕС - Германия, Италия и Австрия. \"Русия изпреварва САЩ по инвестиции, но 13 на сто от търговския ни обмен е със страна от ЕС - Германия. Той нараства с всяка година и отива на над пет милиарда евро\", каза Вучич.", "date": "2019.03.27", "title": "Цитат на деня: Бойко ми е приятел, но борбата за \"Фолксваген\" е борба за Сърбия"}
{"url": "https://www.dnevnik.bg/evropa/evropeiski_parlament/2019/03/27/3410525_evroparlamentut_otloji_za_1_april_glasuvaneto_na/", "text": "Председателят на Европейския парламент Антонио Таяни съобщи, че отлага за 1 април гласуването на промените в правилата за дейността на международните превозвачи. Европарламентът днес само ще обсъди предложените промени, предаде БТА. Предвижда се гласуването на 1 април да бъде в Брюксел. Таяни обясни, че заради множеството предложения за промени в текстовете се налага ново заседание на парламентарната комисия по транспорта. Той отбеляза, че са постъпили 1224 предложения за изменения на първоначалните текстове. Таяни поясни, че при подобно количество текстове възможностите за допускане на грешки при гласуването са твърде големи. Парламентарните групи вече признаха, че разделението сред евродепутатите по промените в правилата е голямо. Според годишната програма за дейността на парламентарната комисия по транспорта за 1 април няма заложено заседание. Обсъждането на текстовете на тази дата вероятно ще бъде по процедурата за извънредни случаи. Ако парламентарната комисия успее да вземе решение по текстовете, гласуването от всички евродепутати се очаква да бъде насрочено за сесията на Европарламента в Брюксел на 3-4 април. Спорните предложения България е една от страните, които са против пакета \"Мобилност\" и настоява той да бъде отложен за след евроизборите. В началото на януари комисията по транспорт на Европейския парламент подкрепи предложението камионите, извършващи товарни превози в ЕС, да се връщат веднъж на три седмици в държавата, където е регистрирана фирмата собственик. Това бе само един от трите доклада, които обсъждаше транспортната комисия (повече за тях четете  тук ), засягащи условията за извършването на международни пътни превози. Отхвърлени бяха двата доклада, свързани с почивките на водачите и техните възнаграждения. Вчера премиерът Бойко  Борисов писа  на колегите си в Гърция, Испания, Ирландия, Португалия, Словакия и Хърватия, както и на лидерите на партии от ЕНП от тези държави, с молба да подкрепят усилията на българските евродепутати за удължаване на срока за дебати по пакета \"Мобилност\". Днес в началото на правителственото заседание той коментира, че \"макар и много трудно продължаваме да печелим малки битки по пътя да защитим справедливостта\". Премиерът изрази надежда, че на 1 април всички български евродепутати ще са в залата, за да гласуват. Превозвачите от България и други засегнати източноевропейски държави възнамеряват да протестират днес пред сградата на Европарламента в Страсбург. Едно от неприемливите за тях предложения е нормалната седмична почивка, намалената седмична почивка и всяка седмична почивка от повече от 45 часа да не се ползва в превозно средство, а в други подходящи спални и санитарни условия. Такова настаняване следва да бъде осигурено или платено от работодателя или да бъде в дома на водача или на друго място по избор на водача. Освен това т.нар. каботаж трябва да се извършва до три пъти в рамките на седем дни. Каботаж е определение за дейност, при която с товарен камион се извършва услуга в границите на държава от ЕС, в която превозното средство не е регистрирано. След като веднъж са извършени три каботажа за седмица, се предвижда въвеждането на \"срок за охлаждане\" от пет дни, преди отново камионът може да бъде използван по същия начин в същата държава. Собствениците на фирмите за превоз трябва да осигуряват на водачите възможност да се връщат у дома поне веднъж на четири седмици. Преди няколко дена само два гласа не достигнаха,  за да отпадне пакетът  от дневния ред на Европарламента, а трима български евродепутати  отсъстваха  от заседанието. Така предложението влезе в дневния ред на заседанието.", "date": "2019.03.27", "title": "Европарламентът отложи за 1 април гласуването на пакета \"Мобилност\""}
{"url": "https://www.dnevnik.bg/bulgaria/2019/03/27/3410561_sud_otstrani_ot_dlujnost_razsledvaniia_kmet_na_cherven/", "text": "Специализираният наказателен съд отстрани от длъжност кмета на Червен бряг Данаил Вълов. Това е направено по искане на Специализираната прокуратура, съобщиха от пресцентъра на Апелативна специализирана прокуратура. На 20 март 2019 година Вълов беше обвинен  за длъжностно престъпление - нарушаване на служебните задължения при възлагане на обществена поръчка. Става въпрос за търсенето на фирма, която да доставя топъл обяд за социално слаби в Червен бряг и Койнаре. Според обвинението кметът, без да има основание за това, е прекратил вече сключен договор със същия предмет и е възложил поръчката на две свързани с него фирми. Вълов е на свобода срещу паричната гаранция в размер на 75 000 лева. Съдът мотивира отстраняването от длъжност с това, че са налице достатъчно основания да се счита, че служебното положение на обвиняемия ще създаде пречки за обективно, всестранно и пълно изясняване на обстоятелствата по делото. Този извод се извежда от отговорното служебно положение на обвиняемия и правомощията му да ръководи дейността на цялата общинска администрация.", "date": "2019.03.27", "title": "Съд отстрани от длъжност разследвания кмет на Червен бряг"}
{"url": "https://www.dnevnik.bg/sviat/2019/03/27/3410549_avstriia_razsledva_vruzkite_na_krainodiasna_grupa_s/", "text": "Австрия разследва връзките на известното крайнодясно Движение за идентичността с главния заподозрян за терористичната атака в новозеландския град Крайстчърч, предадоха Би Би Си и австрийски медии. Властите решиха да обискират дома на  Мартин Зелнер , ръководителя на движението, след съобщение на прокуратурата за подозрителен имейл адрес при разследване на дарение на стойност 1500 долара. Според австрийския в. \"Ди пресе\" срещу него вече тече предварително наказателно разследване за членство в терористична организация. Движението на идентичността вече бе обвинено - и оправдано - в създаване на престъпна организация. Зелнер, считан за \"ново лице\" на крайната десница, обяви във видеоклип, че е получил дарение, вероятно от нападателя  Брентън Тарант . Зелнер отрича да има връзка с атаките, но казва, че отговорил на мейла с \"Благодаря\", както правел с всички дарения. \"Нямам нищо общо с тази атака\",  казва  Зелнер и настоява, че групата му действително е антиимигрантска, но действа само по мирен път. Той твърди, че искал да каже на властите за дарението, след като разбрал за атентата, но му попречило хранително отравяне. Опасни прилики Най-малко 50 души загинаха, а десетки бяха ранени при нападението в джамията \"Ан Нур\" на 15 март. Тарант пък е бил в Европа преди нападенията, посещавайки както  Балканите , така и Унгария и Австрия (в последната страна вероятно е бил през ноември, но тази информация от австрийски медии още няма потвърждение). Канцлерът Себастиан Курц каза след извънредно заседание на кабинета, че страната му няма \"никаква толерантност към опасни идеологии\",  пише  в. \"Ди пресе\". По думите му може да се потвърди, че съществува \"финансова поддръжка\" за Движението на идентичността от страна на новозеландския атентатор, а също и \"връзки\". По последния въпрос Курц не навлезе в подробности. Част от движението е близка и с националистическата Партия на свободата, която е коалиционен партньор на Курц. Нейният председател, вицеканцлерът Хайнц-Кристиан Щрахе, обаче подкрепи Курц в \"Туитър\", като написа, че \"фанатизмът няма място\" в австрийското общество\" и ще се действа във всички случаи на \"подозрения за екстремизъм\". Вчера \"Ди пресе\"  съобщи , че полицията планира и други полицейски акции. Прокуратурата смята, че с видеоклипа си Зелнер може да е целял да предупреди сподвижниците си. Изданието твърди, че движението буди все по-голямо подозрение и заради прилики с възгледите на атентатора - и той, и организацията (по време на митинги) говорят за \"Голямата подмяна\" на населението на Европа, самият Зелнер също използва фразата във видеоклипа. Тарант може да е поддържал и групи извън Австрия, смята репортер на вестника. Той посочва призива в манифеста му да се подпомагат организации в \"Полша, Австрия или Франция\".", "date": "2019.03.27", "title": "Австрия разследва връзките на крайнодясна група с атентата в Крайстчърч"}
{"url": "https://www.dnevnik.bg/bulgaria/2019/03/27/3410574_stolichnata_policiia_tursi_sobstvenicite_otkriti/", "text": "Столичната дирекция на вътрешните работи е открила голям брой крадени велосипеди при операция в София тези дни. Сред тях има и такива, за изчезването на които не е подаден сигнал в полицията, се съобщава на \"Фейсбук\" страницата на дирекцията. Там са публикувани и снимки на колелетата. Ако някой разпознае своя собственост, да се обади на тел. 02/982 01 69 или 0885/00 98 85!, препоръчват от СДВР. Преди година и половина на въпрос от \"Дневник\" от столичната полиция уточниха,  че намират около 8%  от обявените за откраднати велосипеди. На година в столицата се обявяват за откраднати между 500 и 600 колелета. Реално броят на изчезващите вероятно е няколко пъти по-голям, но посегателствата не се заявяват в полицията.", "date": "2019.03.27", "title": "Столичната полиция търси собствениците на открити крадени велосипеди"}
{"url": "https://www.dnevnik.bg/evropa/evropeiski_parlament/2019/03/27/3410524_vuzrajdane_partiiata_na_makron_obiavi_listata_si_za/", "text": "Партията на френския президент Еманюел Макрон представи листата си с кандидати за изборите за Европейски парламент през май. Начело е министърът по европейските въпроси Натали Лоазо, а списъкът включва още бивш италиански министър, фермер и състезател по ветроходство, предаде \"Блумбърг\". Както и на изборите за парламент във Франция през 2017 г., \"Република, напред!\" избра смесица от хора, включително и много такива без политически опит. Листата включва бившия италиански министър по европейските въпроси Сандро Гоци и гръцки лекар. Втори в нея е Паскал Канфен, бивш ръководител на WWF във Франция. Според скорошни проучвания партията на Макрон ще получи на евроизборите между 22 и 24 процента, плътно следвана от крайнодясната и евроскептична \"Национален сбор\" на Марин льо Пен, което ще означава около 16 или 17 евродепутати за \"Република, напред!\". Лоазо заяви вчера, че подава оставка, за да води листата, предаде ДПА, цитирана от БТА. \"Това е листата на тези, които вярват, че френският народ има нужда от по-силна Европа, така че Европа да стане по-силна\", каза тя, давайки начало в Париж на предизборната си кампания. Макрон се стреми да представи европейските избори като състезание между проевропейската позиция и националистическите, антиевропейски идеи на крайнодесни политици като Льо Пен във Франция и италианския вицепремиер Матео Салвини. Лоазо каза, че листата, наречена \"Ренесанс\" (Възраждане), подкрепя визията на Макрон за \"Европа на свободите\", защитаваща присъщите й ценности и свободи, европейския социален модел и околната среда. Партията на Макрон още не е част от нито едно политическо семейство в Европарламента. Лидерът на партията Станислас Герини каза, че тя работи с \"демократи, либерали, прогресисти, с тези, които искат обновен европейски проект\". Преди две седмици \"Република, напред!\"  заяви, че  няма да се присъедини към Алианса на либералите и демократите за Европа (АЛДЕ) в Европейския парламент. Причината е, че центристката политическа група е получавала финансиране от конгломерата \"Байер - Монсанто\" Лоазо посочи, че листата вероятно ще намери съюзници в редиците на групата на либералите АЛДЕ, но би могла да сътрудничи и с хора, идващи от други политически формации. В началото на кампанията тя разкритикува борещите се за Брекзит британски лидери, съобщи \"Ройтерс\". \"Помните ли лозунга \"Да си върнем контрола\"? \"Това беше добър лозунг, но отговорът беше грешен и виждаме положението, в което те сега се намират\", каза тя. \"Връщането на контрола върху съдбата ви може да се постигне само с Европа\", подчерта Лоазо, която е дипломат от кариерата и е била начело на елитната Висша школа по администрация (ЕНА).", "date": "2019.03.27", "title": "Бивш министър на Италия, фермер, гръцки лекар: Макрон обяви листата си за евроизборите"}
{"url": "https://www.dnevnik.bg/biznes/2019/03/27/3410540_prez_fevruari_bulgarite_sa_uvelichili_putuvaniiata_kum/", "text": "Пътуванията на български граждани в чужбина през февруари са 396.6 хил., или с 4.5% над регистрираните през същия месец на предходната година, показват данните на Националния статистически институт. Увеличение на пътуванията на български граждани в сравнение със същия месец на предходната година е отчетено към Франция - с 11.1%, Турция - със 7.7%, Австрия - с 6%, Гърция - с 5.6%, Сърбия - с 4.9%, Германия - с 4.7%, Румъния - с 3.2% и др. Същевременно намаляват пътуванията на българи към Испания - с 8.1%, Белгия - с 5.1%, Чехия - с 3.8%, и други.  Обичайно най-голям относителен дял от общия брой пътувания на български граждани в чужбина формират пътуванията с други цели (гостуване, обучение, посещение на културни и спортни мероприятия) - 49.8%, следвани от тези със служебна цел - 27.3%, и с цел почивка и екскурзия - 22.9% През месеца най-голям брой пътувания на български граждани са осъществени към Турция - 82.9 хил., Гърция - 65.0 хил., Румъния - 45.3 хил., Сърбия - 38.1 хил., Северна Македония - 29.3 хил., Германия - 22.4 хил., Австрия - 15.2 хил., Франция - 13.2 хил., Испания - 12.4 хил., Италия - 11.9 хиляди. Посещенията на чужденци в България са 483 хил., или с 5.6% повече спрямо година по-рано. Транзитните преминавания през страната са 25.3% (122.3 хил.) от всички посещения на чужденци в България. От общия брой чужденци, посетили България през февруари 2019 г., делът на гражданите от Европейския съюз е 46.9%, или с 4.6% повече в сравнение със същия месец на предходната година. Увеличават се посещенията на граждани от Великобритания - с 50.3%, Полша - с 26.3%, Италия - с 11.1%, Германия - с 4.9%, Австрия - с 0.9%, и други. Същевременно намаляват посещенията на граждани от Испания - с 27%, Белгия - с 9%, Гърция - с 5.4%, Румъния - с 2.6%, и други.  Посещенията на граждани от други европейски страни се увеличава с 6%, като най-голямо е увеличението на посещенията на граждани от Сърбия - с 9.7%. През февруари 2019 г. преобладава делът на посещенията с цел почивка и екскурзия - 41.8%, следвани от посещенията с други цели - 38.5%, и със служебна цел - 19.7%. Най-много посещения в България през месеца са реализирали гражданите от Турция - 81.1 хил., Румъния - 64.7 хил., Гърция - 56.3 хил., Сърбия - 52.9 хил., Северна Македония - 43.4 хил., Обединеното кралство - 30.8 хил., Израел - 15.7 хил., Германия - 15 хил., Украйна - 14.2 хил., Руската федерация - 10 хил.", "date": "2019.03.27", "title": "През февруари българите са увеличили пътуванията към Франция и Турция"}
{"url": "https://www.dnevnik.bg/razvlechenie/2019/03/27/3410531_cenzurata_v_kitai_izriaza_gei_sceni_ot_bohemska/", "text": "Цензурата в Китай е премахнала поне 10 сцени от биографичната драма \"Бохемска рапсодия\", посветена на певеца Фреди Меркюри. Това доведе до твърдения на някои зрители в страната, че този път властите са прекалили, пише \"Ройтерс\". До момента филмът е спечелил над 50 млн. юана (8 млн. долара) на китайски боксофис според Alibaba Pictures, цитирани от \"Ройтерс\". Но в същото време лентата е съкратена поне с три минути, в които влизат сцени като целувката на Фреди Меркюри с негов гост от мъжки пол и част от танците му по време на изпълнение.  \"Ефектът от това е усещането, че целият филм е бил съкратен, макар да става дума едва за три минути от него\", изказва се един от коментиралите случая в подобната на \"Туитър\" китайска социална мрежа Weibo. \"Филмът не се опитва да подчертае нищо, но когато ние умишлено заличаваме части от него, това прави хората по-чувствителни към тези промени\", отбелязва друг коментатор в социалната мрежа.  Засега китайските власти не са отговорили на поискания от \"Ройтерс\" коментар за цензурата.  \"Бохемска рапсодия\" започва от първите стъпки на \"Куийн\" през 70-те години и свършва с тяхното 21-минутно изпълнение на Live Aid - мащабен благотворителен концерт за набиране на средства за борба с глада в Етиопия. По думите на много журналисти \"Куийн\" \"открадват шоуто\", засенчвайки музиканти като Дейвид Боуи, U2, The Who на сцената на стадион \"Уембли\". Хомосексуалността не е нелегална в Китай и в някои градове в страната гей сцената процъфтява, но според активисти консервативните порядки понякога карат властите да затягат режима. През 2012 г. Китай обяви, че ще предприеме мерки срещу съдържание, което уронва \"ключовите ценности на социализма\" - във видеоигрите, в музиката, в телевизията.  Според \"Ройтерс\" китайските власти могат да бъдат непредвидими в отношението си към насилието, порнографията и политически чувствителните теми. Например гей сцените от филма \"Зелената книга\", който взе \"Оскар\" за най-добър филм, бяха оставени непокътнати. Но Ши Йеджонг - кинокритик, базиран в Пекин, приема за необичайно, че \"Бохемска рапсодия\" изобщо е допуснат до китайските кина в сегашната обстановка в страната. \"Цензурата върху филмите и телевизията става все по-голяма\", твърди той.", "date": "2019.03.27", "title": "Цензурата в Китай изряза гей сцени от \"Бохемска рапсодия\""}
{"url": "https://www.dnevnik.bg/sport/2019/03/27/3410595_futbolistite_niamat_viara_v_sistemata_za_borba_s/", "text": "Футболистите не виждат смисъл да подават жалби за расистки прояви, заяви селекционерът на английския национален отбор Гарет Саутгейт. Според него играчите нямат вяра в системата за борба с расизма. Английски футболисти  станаха обект на расистки обиди  по време на гостуването на Черна гора от квалификациите за Евро 2020. УЕФА вече разследва обидите към Рахим Стърлинг и Дани Роуз. \"Говорихме с тях много преди лятото и те ясно заявиха, че искат да играят футбол.\" С тези думи Саутгейт отговори на въпрос дали е готов да извади играчите си от терена при расистки прояви. \"Някои от тях дори не искат да подават жалби, защото нямат вяра, че ще има подходящ подход или че нещо ще се промени\", добави Саутгейт. Селекционерът на английския отбор заяви, че не може да обсъжда евентуалните наказания. \"Какво е правилното наказание? Голяма глоба? Затваряне на сектори от стадиона? Има ли нещо, което наистина би променило нещата? За мен разликата ще дойде, като се възпитат хората\", каза той. По думите му децата се раждат чисти и всичко зависи от това какво ще им предадат възрастните. \"Можем да критикуваме властите за наказанията, но проблемът е по-дълбок\", допълни Саутгейт.", "date": "2019.03.27", "title": "Футболистите нямат вяра в системата за борба с расизма, заяви Саутгейт"}
{"url": "https://www.dnevnik.bg/biznes/2019/03/27/3410594_noviiat_shef_na_finansoviia_nadzor_e_gotov_s/", "text": "Избраният от Народното събрание в средата на този месец председател на Комисията за финансов надзор (КФН) Бойко Атанасов вече е готов да предложи кандидатури на двама зам.-председатели, съобщи  \"Капитал\".  Според източници на изданието Атанасов ще предложи за зам.-председател с ресор застрахователен надзор сегашния директор на териториалната дирекция на Националната агенция за приходите (НАП) в София Илиана Христова. Самият Атанасов беше шеф на НАП между 2013 и 2017 г., а преди това е работил в софийското й поделение. За зам.-председател, отговарящ за инвестиционния надзор ще бъде посочена Мария Филипова, която от около година е председател на Държавната комисия по хазарта, сочат източниците на \"Капитал\". Комисията работи без титуляр зам.-председател, отговарящ за застрахователния надзор, от август 2018 г. след оставката на Ралица Агайн при фалита на кипърската компания \"Олимпик\". Постът зам.-председател по инвестиционната дейност досега беше заеман от Атанасов. Той пък оглави регулатора след като Карина Караиванова получи пост в Европейската банка за възстановяване и развитие и не довърши мандата си. ", "date": "2019.03.27", "title": "Новият шеф на финансовия надзор е готов с предложенията за заместници"}
{"url": "https://www.dnevnik.bg/politika/2019/03/27/3410602_parlamentut_vurna_stariia_prag_na_preferenciite/", "text": "Парламентът върна стария праг на преференциите с поправки в Изборния кодекс. Това се случва месец след практическата им отмяна и два преди изборите за Европейски парламент. Така прагът на преференциите за местни и парламентарни избори ще е 7%, а 5% на изборите за Европейски парламент. Промените на промените бяха внесени от ГЕРБ. Според последните промени, гласувани на 14 февруари, избраният преференциално кандидат на европейски избори трябваше да получи гласове не по-малко от националната избирателна квота, а на парламентарните - не по-малко от регионалната, за да измести кандидат, сложен на по-висока позицията в партийната листа. Квотата представлява гласовете, необходими за вкарване на един депутат или съветник. За местните избори избраният кандидат трябваше да получи не по-малко от общинската избирателна квота. Предложението през февруари беше на ДПС и за него изненадващо гласуваха и депутатите от ГЕРБ  след разговор на лидера на парламентарната група Цветан Цветанов с лидера на ДСП Мустафа Карадайъ . Връщането на стария праг на преференциите  беше обещано от лидера на ГЕРБ Бойко Борисов  след заседание на Изпълнителна комисия, предшествано от обществено недоволство. Днес депутатите отхвърлиха предложението на Христиан Митев от НФСБ, който поиска праг на преференцията на местен вот от 20%. Митев каза, че в местни избори, особено в по-малки общини, е възможно със стотина гласа да се пренареди цялата кандидатска листа. Това според него създава възможности за корпоративен, контролиран вот и за купуване на гласове. Депутатите отхвърлиха за пореден път предложението на ДПС за превод на български, когато предизборната кампания се води на чужд език. Предложението беше направено между двете четения на промените в Изборния кодекс. То предизвика и най-големи дебати в пленарната зала. \"Не виждам нищо лошо някой политик да поздрави избирателите си на майчин език. Йордан Цонев, който не говори турски език, бе глобен за един поздрав\", каза Хамид Хамид от ДПС. Мустафа Карадайъ обърна внимание, че граждани на държави – членки на ЕС, които не са български граждани, имат правото да избират органи за местна власт и членове на Европейския парламент от Република България при наличие на адрес на пребиваване в България. Нещо повече - тези граждани на ЕС, които не са български граждани, дори имат правото и да бъдат кандидати в съответните видове избори\", допълни Карадайъ. По думите му те не владеят добре български език, но имат право да избират и да бъдат избирани. \"Един такъв гражданин, ако е кандидат, на какъв език да правят кампания?\", попита Карадайъ.", "date": "2019.03.27", "title": "Парламентът върна стария праг на преференциите"}
{"url": "https://www.dnevnik.bg/photos/2019/03/27/3410506_fotogaleriia_do_1000_dolara_globa_za_naraneno_cvete/", "text": "През изминалата седмица посещението на десетки хиляди туристи край градчето Лейк Елсинор в САЩ принуди властите да затворят през уикенда достъпа до близкия каньон, покрит с килим от макове. \"Данните показват, че около 150 хил. души са се стекли край градчето с 60 хил. жители и са предизвикали \"маков апокалипсис\", казва кметът Стив Манос. По-късно обаче пътищата са били отново отворени.", "date": "2019.03.27", "title": "Фотогалерия: До 1000 долара глоба за наранено цвете"}
{"url": "https://www.dnevnik.bg/sviat/2019/03/27/3410606_indiia_svali_satelit_s_raketa_i_se_obiavi_za/", "text": "Индия успешно изпробва противоспътниково оръжие и свали с ракета сателит в ниска орбита. Това съобщи днес премиерът Нарендра Моди, предаде \"Франс прес\", цитирана от БТА. \"Индия се нареди сред космическите свръхдържави след страни като САЩ, Русия и Китай. Наше противоспътниково оръжие успешно свали апарат в ниска околоземна орбита\", заяви Моди в обръщение към нацията, цитирано от ТАСС. По думите му \"сега Индия е готова за война в Космоса\". Противоспътниковото оръжие е създадено от Индийската организация за космически изследвания, чиито специалисти бяха поздравени от Моди във връзка с успешното изпитание. Сателитът е свален от разстояние 300 км, уточни лидерът националист в словото, излъчено по телевизиите. \"Целта ни е да установим мир, а не да създадем атмосфера на война. Това не е насочено срещу никоя страна\", увери той, цитиран от АФП. Някои телевизии показаха компютърно генерирани симулации с действието на ракетите. Опозицията вече критикува Моди заради решението да съобщи новината предизборно, след като по собствените му думи тестът се е случил \"преди време\", съобщават Би Би Си и \"Ал Джазира\". Моди рядко прави подобни телевизионни обръщения. Вотът за парламент ще е през април и май.", "date": "2019.03.27", "title": "Индия свали сателит с ракета и се обяви за \"космическа свръхдържава\" (видео)"}
{"url": "https://www.dnevnik.bg/skorost/2019/03/27/3410611_sujuzut_na_avtomobilistite_izrazi_nesuglasie_s/", "text": "Съюзът на българските автомобилисти (СБА) излезе с официална позиция, в която критикува доста от новостите, които се въвежда с проекта за нов Закон за движение по пътищата. В началото на годината  той беше качен на правителствения портал  за обществени консултации, след като преди това в продължение на девет месеца течаха дебати по него. На първо място от СБА не приемат въведеното изискване за ползване на зимни гуми с фиксирани дати (между 15 ноември и 1 март). Европейски държави, намиращи се на нашата географска ширина, имат сходни изисквания, но само при \"наличие на сняг или заледяване на пътя\" без конкретни дати, като се допуска ползването и на летни гуми, но задължително с вериги, посочват от организацията. Не се приемат и намеренията за забрана на новите водачи да карат сами автомобили с мощност по-голяма от 67 конски сили. \"МПС-та с посочената в закона мощност трудно могат да се намерят на пазара (само в случай, че някой реши да инвестира в такъв автомобил), а при по-мощните автомобили фигурата на придружителя не е фиксирана и изискванията за нея са твърде общи и формални, с оглед на което е желателно да отпадне. При това описание трудно може да се въведе ефикасен контрол\", смятат от СБА. От организацията съветват текстовете, касаещи пешеходните пътеки, да подчертаят необходимостта от задължително изграждане на предупредителни неравности на пътното платно преди тях. Освен това има и призив за премахване на \"някои архаични и ненужни изисквания – стикер на стъклото за гражданска отговорност (ГО), също и за техническия преглед, при положение че те не са необходими за осъществяване на контрол и вече може да се ползват съвременни решения, каквито се използват и за електронните винетки\". От СБА призовават и за прецизиране на текстовете, които касаят разпределението на сумите, които се събират от глоби по Закона за движение по пътищата. \"В проекта основателно са включени разпоредби за загубата на правоспособността от системните нарушители, но трябва внимателно да се обмислят нарушенията, вследствие на които се стигат до това обстоятелство, тъй като при някои от включените нарушения няма дори едно ПТП, което означава, че мярката не касае пряко пътната безопасност\", смятат още от браншовата организация. В заключение от СБА все пак посочват, че проектът на Закона за движение по пътищата създава предпоставки за подобряване на безопасността на движението в страната. От организацията адмирират завишени санкции за груби нарушения, предвидените рестрикции за системните нарушители, предложените мерки за завишаване събираемостта на глобите и т.н.", "date": "2019.03.27", "title": "Съюзът на автомобилистите изрази несъгласие с текстове в проекта за пътен закон"}
{"url": "https://www.dnevnik.bg/bulgaria/2019/03/27/3410619_sredniiat_osiguritelen_dohod_za_ianuari_e_95157_lv/", "text": "Средният осигурителен доход за страната за януари 2019 г. е 951.57 лв., съобщи Националният осигурителен институт. Спрямо декември има леко понижение с 0.35%, но обичайно през последния месец на годината осигурителният доход е по-голям заради изплащаните бонуси. Спрямо година по-рано увеличението е с 10.24%. Средномесечният осигурителен доход за страната за периода от 1 февруари 2018 г. до 31 януари 2019 г. е 897.13 лв. Размерът му служи при изчисляване размерите на новоотпуснатите пенсии през февруари.", "date": "2019.03.27", "title": "Средният осигурителен доход за януари е 951.57 лв."}
{"url": "https://www.dnevnik.bg/evropa/2019/03/27/3410614_tusk_es_ne_moje_da_predade_uvelichavashtoto_se/", "text": "Нарастващият брой британци, които искат да останат в Европейския съюз, заслужават възможност да гласуват на изборите за Европейски парламент, заяви председателят на Европейския съвет Доналд Туск пред евродепутатите. \"Не може да предадем 6-те милиона,  които подписаха петицията  за отмяна на член 50, този един милион хора, които  участваха в шествие  за вот на народа или увеличаващото се мнозинство хора, които искат да останат в Европейския съюз\", каза Туск, цитиран от ДПА и БТА. \"Те може да смятат, че не са достатъчно представени в британския парламент, но трябва да усетят, че са представени от вас в този парламент, защото са европейци\", добави Туск, обръщайки се към евродепутатите. Великобритания трябва да реши  до 12 април  дали да поиска по-голяма отсрочка на датата за Брекзит. В съобщение в \"Туитър\", публикувано след краткото му изказване, Туск добави, че Европарламентът трябва да е готов за дълга отсрочка, ако Великобритания пожелае да преосмисли стратегията си, предаде \"Ройтерс\". До 12 април Лондон трябва да вземе решение дали ще проведе в страната изборите за Европейски парламент, които са насрочени за края на май.", "date": "2019.03.27", "title": "Туск: ЕС не може да предаде увеличаващото се мнозинство британци, които искат оставане"}
{"url": "https://www.dnevnik.bg/istorii_na_denia/2019/03/27/3410539_kakvo_oznachava_chalga_v_kokteilite/", "text": "Качествените барове са много по-малко от \"масовките\". Според строгата оценка на Димитър Димитров, мениджър на By The Way, чалгата липсва в едва 1% от баровете. Как се е стигнало дотам и какво да се прави? Това е темата на неговия мастърклас по време на събитието  \"Бар на годината Бакхус\"  в събота. Той и негови колеги от Лондон и Атина, които пристигат специално за събитието, ще говорят и ще демонстрират пред публиката най-новите тенденции в коктейлната индустрия. Всъщност чалгата в баровете означава некачествена работа, а това е масовият случай, обяснява пред \"Дневник\" Димитров, който е съосновател на Българската бар гилдия и представител на България в конкурса European Mixology Awards. В качествения бар се подбират малки производители, използват се качествени продукти, а не най-евтините, за да се направи максимална печалба, не се използват консерванти. Това, което се прави и в \"Мишлен\" ресторантите по света, обяснява той сбито какво означава да не допуснеш чалгата в бара. В България започва да се оформя бар култура, макар групата на оценяващите качествените места да е малка. Но пък се работи и мисля, че нещата вървят в правилната посока, смята Димитър. Според него е настъпил \"период на проглеждане\". Заради това в мастъркласа си ще говори за етапите на развитие на персонала, какво да направи мениджмънтът на заведението, за да го обучи и мотивира. В България все още няма добро обучение, провеждат се курсове за една-две седмици, които на нищо не те учат, защото организиращите ги, за да издадат диплома на международната барманска асоциация, трябва да следват тяхната програма, която е доста остаряла, казва Димитър. Самият той е завършил барманско училище в Бостън, трупал е опит и в Ню Йорк. Според него желаещите да научат важни детайли в сектора трябва да ходят на специално организираните събития за професионалисти в баровете, които имат съпътстваща програма със семинари и мастъркласове, каквито се провеждат и в съседни на България страни. \"За да видят как се работи, да видят тези барове, да видят какво правят и как го правят.\" Аналогично събитие, което се прави и в България, е  World class  - най-авторитетното годишно събитие в барманската индустрия. Посочва и че лекторската програма в \"Бар на годината\" също е много добра и дава възможност на участниците да научат важни неща за бранша от качествени лектори. Темите и лекторите можете да видите  тук .  \"Какво да не правим зад бара\"; \"Как да създадем актуална коктейлна програма\"; \"Какво означава терминът класически коктейли\"; \"Как може малкото да е повече\" са сред другите теми, по които в класа си ще говори Димитър.  Практиката, която налагат по света качествените барове, е подобна на тази в кухнята на ресторантите - да се използва максимално всичко, да няма брак. В допълнение се залага на \"доста изчистени\" коктейли, ползва се модерна техника - тип лаборатория, за да могат да се предестилират коктейли с подправки, да се правят инфузии и др. Качествените барове по света работят с учени от различни университети, както го правят и ресторанти със звезди \"Мишлен\", разказва Димитър. Обобщава, че има надежда в България качествените барове да стават все повече. ", "date": "2019.03.27", "title": "Какво означава чалга в коктейлите"}
{"url": "https://www.dnevnik.bg/politika/2019/03/27/3410622_petur_moskov_shte_pravi_partiia_kod/", "text": "Бившият министър на здравеопазването във втория кабинет на Бойко Борисов и бивш зам.-председател на ДСБ Петър Москов ще прави нова партия. Тя ще се казва \"Консервативно обединение на десницата\" (КОД), съобщава сайтът \"Клуб Z\". В новата партия ще участват бивши членове на ДСБ - Ралица Кирилова, която преди две години бе и кандидат за председател на партията, и Пепа Деведжиева, бивш председател на ДСБ в Пловдив. В списъка на учредителите са Боян Стефанов от Младежкия консервативен клуб и психиатърът Любомир Канов. През декември м.г.  Петър Москов обяви, че прави нов десен проект, в който имат място и част от \"патриотите\" . Новата партия може да участва в изборите за евродепутати, ако получи регистрация в съда и се регистрира в Централната избирателна комисия до 10 април. \"Дневник\" потърси Москов за коментар, но той не отговаря на мобилния си телефон.", "date": "2019.03.27", "title": "Петър Москов ще прави партия КОД"}
{"url": "https://www.dnevnik.bg/analizi/2019/03/27/3410624_gz_tshak/", "text": "Сега разбрах защо не ѝ върви на София. Изведнъж ми просветна. Защо например ремонтът на \"Графа\" се превърна в аутодафе и за управници, и за проектанти, и за изпълнители. Защо градинките на \"Кристал\", на \"Св. Седмочисленици\" и пред Университета от макар и поохлузени, но приятни места се превърнаха в озъбени гледки от далечните предградия, които и пролетта няма да може да спаси. То не бяха перки на акули, то не бяха крокодилски муцуни. То не бяха разбити ченета. Че сега на \"Гарибалди\" чак и гроб се появи – като цялостна, така да се каже, метафора на ремонта. Сега ще ви кажа защо. Защото с думите шега не бива. Има пред НДК едно паметниче. Малко така вляво от входа. Прилича на издължена камбана, както обяснява и авторът. Издигнато е през 2008 г. Горе завършва с две стилизирани глави ала Джакомети. Дори не го наричат паметник, а пластичен знак. Указателната табела гласи: Пластичният знак е създаден по идея на Националния дворец на културата и е реализиран с подкрепата на: Около ствола на камбаната обикалят и се вият стилизирани старинни букви. А отпред, на гърдите ѝ, ясно и недвусмислено, пак със старите букви, е изсечено Г*З Т*ШАК. Така че – няма какво да се чудим. Всичко си дойде на мястото.", "date": "2019.03.27", "title": "Г*З Т*ШАК"}
{"url": "https://www.dnevnik.bg/bulgaria/2019/03/27/3410647_novite_pensioneri_sami_shte_reshavat_po_koia_formula/", "text": "Депутати от ГЕРБ, водени от председателя на бюджетната комисия Менда Стоянова, вече са внесли в Народното събрание законопроект за решаване на проблема, възникнал с промяната на формулата за изчисляване на пенсията, която се прилага от 1 януари. С предложението всеки пенсионер сам ще трябва да преценява по кой ред му е по-изгодно да се пенсионира - по стария (действал до края на миналата година) или новия. Тази възможност за избор ще действа до 1 януари 2023 г., се казва в проекта. Председателят на парламентарната социална комисия д-р Хасан Адемов (ДПС) предложи пред БНР НОИ да изчислява пенсията служебно и по двата варианта, а едва след това човекът да избира. Според предварителната оценка на вносителите през 2019 г. разходите за пенсии ще се увеличат с 13.674 млн. лв., а всяка следваща година ще намаляват. Желаещите да се пенсионират по стария ред ще трябва да представят данни за доходите си през три последователни години от последните 15 преди 1997 г., когато осигурителният им доход е бил най-висок, както и документи за брутното трудово възнаграждение или доход за годините 1997, 1998 и 1999. Възможност за избор се дава и на хората, които вече са подали заявления за пенсиониране след 1 януари 2019 г., дори и пенсията да им е отпусната. Те ще могат да направят избор в рамките на шест месеца от влизането в сила на измененията. Дотук се стигна след като с въвеждането на новата формула от 1 януари 2019 г. се оказа, че има хора, осигурявани на високи суми преди 2000 г., които ще бъдат ощетени след като тези години отпаднаха от формулата. Симулация на НОИ показа, че всеки трети нов пенсионер би бил ощетен, а около 60% ще получат по-висок коефициент по новите правила.", "date": "2019.03.27", "title": "Новите пенсионери сами ще преценяват по коя формула да се пенсионират"}
{"url": "https://www.dnevnik.bg/intervju/2019/03/27/3410377_dina_markova_i_boian_arsov_ot_teatur_zong_triabva_da/", "text": ": С желанието пътят наистина да бъде самостоятелен. В академията тази потребност постепенно се зараждаше у мен и когато завърших, имах нужда да се почувствам свободна и независима. Въпреки че всички знаем колко относително и субективно е това чувство. : Веднага след като завърших, режисьорът Стайко Мурджев ме покани в свое представление, което играем и до днес в Пловдивския драматичен театър. Срещнах се с опитни млади актьори, с които създадохме чудесен екип. Малко след това влязох в трупата на Сатиричния театър. Щастлив съм, че успявам да съчетая работата си в театъра с проекти в други театри и независими структури. Нямам представа. Нямам толкова опит, нито си поставям като цел \"да се реализирам\". Просто това е, което искам да правя. Утвърждаването е външно мерило, което не ме занимава. Да репетирам и да имам поне още един проект в главата си - това ми е достатъчно.  А дали театрите дават шанс на младите режисьори – отговорът ми е \"не\". Дори съм чувала, че колеги предлагат пиеса на театрален директор, той я харесва и я възлага на друг режисьор. Така не само не им дава възможност да я поставят, а им отнема и проекта и шанса да го реализират в друг театър. Но, слава богу, има варианти да бъдеш самостоятелен – не е лесно, от това не се печели, но е много по-сладко. А и никой не се е заел с изкуство, за да става богат. : Името на сдружението \"ЗОНГ\" (немска дума, означаваща песен; в театъра на Брехт \"зонговете\" са песни с послание - бел. авт.) е препратка към концепцията – вярваме, че театърът е социално ангажирано изкуство с фокус върху важни за съвременния човек, обществено значими теми и проблеми. И че когато правиш представление или излизаш на сцената, значи искаш да кажеш нещо, имаш позиция. Не го правиш просто с развлекателна цел. : Театър \"ЗОНГ\" е ход в перспектива. Надявам се името му да се свързва със следващи проекти, които по свой начин да предлагат интересен и смислен поглед върху други театрални текстове, ангажирайки вниманието на публиката с нови форми и театрални кодове, различни от конвенционалните. : Колкото до пространството – за нас Театър \"ЗОНГ\" е духовно пространство. Да, би било хубаво да си има дом и в материалното пространство, но за нас по-важна е каузата театър. \"Животът е сън\" е едно начало – това е първият ни проект и като такъв той е от голямо значение, защото в него се съдържа заявка за нашите търсения. Всъщност не знам дали е точно първи проект, може би сме положили някакви основи в НАТФИЗ – доста често работехме заедно. Хубавото на Театър \"ЗОНГ\" е, че всичко си направихме сами и  се оказа, че доста неща, за които преди бих си казала \"ами не, от това не разбирам\", се оказа, че просто трябва да се преодолееш и може да стане. Дори логото сами си го направихме на ръка и после на фотошоп. Свързахме се с графичен дизайнер, който пое ангажимент и не се обади. Вече трябваше да печатаме плакати, флаери и се оказа, че може. Всъщност това носи дори по-голяма удовлетвореност накрая – да преминеш през целия процес. Когато вложиш толкова, разбира се, мислиш за него като за нещо, което се ражда, проговаря, прохожда и се развива. Което има своята мисия, цели и бъдеще. Но бъдещето пази ревниво своите тайни. Около нас двамата се организира малка трупа, с която направихме дебютния проект на театъра. Всички те се чувстват и са част от Театър \"ЗОНГ\". Станахме приятели и нещо по-важно – съмишленици. Разбира се, всеки проект има различни изисквания, различен диапазон от роли. Далеч сме от мисълта, че сме затворена трупа, самодостатъчна на себе си. С всеки от тях аз бих работила отново. А ти? : Аз също. Вяра Коларова, Константин Икономов, Венцислав Сариев, Мартина Кръстева, Ралица Петрова, Павел Емилов, Калоян Катинчаров, Ирина Първанова безрезервно се впуснаха в работата по \"Животът е сън\". Повярваха ни и започнахме да търсим заедно път към новия свят, който трябваше да създадем. Именно тази безусловна вяра и инвестирана енергия въпреки несигурните финансови и организационни моменти в процеса най-често са повод за добрите резултати накрая!  : Няма две еднакви представления. Театърът е условно изкуство. Изкуство, което всеки път се ражда в различна форма, с различен смисъл и заряд. За съжаление не съм гледал двата спектакъла - на Галин Стоев и на Добчев, така че не мога да сравнявам. Интересното при нас е как този космичен текст оживява в условията на едно по-алтернативно място и в една по-стилизирана и асоциативна среда. : Така е. Работихме над представлението така, както ние го виждаме. Не защото не сме се интересували от постановките на други режисьори, а защото не сме имали достъп до тях, от една страна, и защото имахме наша визия какво търсим, от друга. Тези спектакли са значими и са останали в историята на театъра, но ние няма как да се стремим да повторим някой от тях или да се натоварваме с очаквания поради техния успех. Да, пиесата е същата, но това е единствената прилика. Иначе ние обичаме да гледаме театър, ходим често, интересуваме се от работата на колегите и в страната, и в чужбина. Смятам, че това е важно. : Кандидатствахме за финансиране, но не получихме такова и двамата сами продуцирахме представлението. Казахме си: взимаме четири стълби и го правим. Поделихме си разходите по стълбите и започнахме. Това впоследствие се оказа една много малка част от разходите по проекта, но не сме го мислили много. Просто искахме да стане, разпределихме си задачите, боядисвахме, лепяхме... Докато аз правих лого, Боян шиеше костюми... Не съм вярвала, че ще ме изненада с толкова пищни костюми – спомням си как правеше маските на Кларин и Кларнет в двореца, докато ние репетирахме някоя сцена, в която той не участва... Събрахме екип – всеки един, когото поканихме, е внимателно избиран и когато вече бяхме целият състав, това беше реалният старт на проекта. Актьорите се включиха безвъзмездно, а ние се съобразявахме с ангажиментите им. Напасвахме графици, не беше лесно да репетираме. Търсехме зали, което също не беше лесно. Основно репетирахме в едно хале, превърнато в галерия, и друго, превърнато в скейт парк. Благодарим на Underground Gallery/Studio изключително много. Мястото не е пригодено за репетиции, по-скоро за събития и снимки, но те бяха изключително отзивчиви и се справихме заедно. Постоянно бяхме на ръба да няма къде да репетираме и после се появяваше вариант за още един месец – и така до премиерата. А и след нея. Премиерата излезе, преборихме се, както се казва, дори получихме две номинации и в следващия момент се оказа, че съдбата на Червената къща не е ясна, в преговори са, февруари месец е затворена, март също... Оказахме се в положение, в което сме номинирани, а не знаем дали представлението ще се играе... Дано всичко да е наред с Червената къща, има нужда от такива пространства, които дават шанс на риска, преди да се знае дали един проект ще бъде успешен или не. А и какво значи \"успешен\" в контекста на изкуството? Често обратното. Комерсиалният успех често е свързан с компромиси в художествено отношение, и обратното. Затова е много важно да се подкрепя рискът и да има пространства, в които риск не е лоша дума. Чиято политика да търси точно това и да го развива. Дано сега нещата да се подобрят, дано да има по-добри условия и възможност за повече млади артисти да случват спектаклите, които мечтаят. Друго такова пространство е ДНК, а в такова място има шанс да се превърне и \"Азарян – Бекстейдж\".  : И така за нас и нашето представление врати отвори Театър \"Азарян\", в чието лице срещнахме екип от професионалисти, които направиха всичко възможно \"Животът е сън\" да се адаптира максимално безболезнено в това ново за нас пространство, а билетите за първия спектакъл там в началото на март се изкупиха за три дни. : Да, целият екип беше и е изключително отзивчив и смятам, че нещата се получиха. Актьорите също вложиха много. Почувствахме се екип и усещането беше като за премиера. : Проектът е независим и, вдъхновени от текста и идеята, започнахме работа по представлението, а аз смело се впуснах и в тези няколко посоки, различни от това, за което съм учил. Театърът ми дава свобода, която иначе е доста двусмислено и изплъзващо се понятие. Именно тази свобода и творчески импулс, с който започнахме с Дина и останалите актьори в спектакъла, ми дадоха възможност да си поиграя с въображението в посока на създаване на визуална среда и физическа партитура в действието на актьорите. Декорът ни е доста условен. Служим си с няколко дървени стълби и греди, с които създаваме различните пространства в отделните сцени. В тях се съдържа идеята за изкачването и слизането като аналог на живота, идеята за бягство, за израстване, за достигане на други пространства в метафоричен план. И същевременно за идеята за пропадане, затваряне, изолиране от всичко и всички. Останалото са елементи и детайли по сцената и костюмите, които будят различни асоциации у зрителя и напомнят за отделни образи, които изникваха в съзнанието ми по време на процеса. Особеното в Червената къща бяха тези кървавочервени стени, които обграждаха цялото поле на действието и сякаш добавяха повече драматизъм и напрежение в спектакъла. : Малцина знаят колко е трудно създаването на едно независимо представление, каквото е нашето. Изпитанията по пътя до премиерата, а и след това в поддържането му са големи и само хората, които са въвлечени в процеса, имат представа за какво говоря. Приемам тази номинация като награда за свършения труд и като стимул за следващи подобни начинания. Благодаря на комисията \"ИКАР 2019\" за високата оценка.    : Да, това е принципът, който се опитвам да следвам в работата си. А и мисля, че това е съвременният подход, който повишава много повече залога в изкуството на актьора. Най-хубавите моменти на сцената за мене са тези, в които персонажът, а не актьорът, който го играе, мисли и действа в създадените обстоятелства. Това е и най-сложното. : Фокусирахме се върху това как да се случи представлението и нямаше време да мислим за награди. За номинациите разбрахме в \"Перото\", двамата с Боян бяхме поканени да присъстваме на пресконференцията. В този смисъл се досещахме, че представлението вероятно е номинирано в някоя от категориите, но не знаехме в коя и че номинациите ще са повече от една. Благодаря на комисията за оценката, това е особено важно за един независим проект – да кажат: \"Да, това представление се случи. То съществува. Има го.\" : През март \"Животът е сън\" е част от Софийския театрален салон 2019 – играхме го в Театър \"Азарян\". : Следващото ще е пак там - на 21 април. : А информация за последващи дати, за представлението и сдружението можете да откриете  на страницата на Театър \"ЗОНГ\" във \"Фейсбук\".", "date": "2019.03.27", "title": "Дина Маркова и Боян Арсов от Театър \"ЗОНГ\": Трябва да се подкрепя рискът"}
{"url": "https://www.dnevnik.bg/politika/2019/03/27/3410648_cvetanov_demonstrira_dobri_otnosheniia_s_borisov/", "text": "Цветан Цветанов напуска парламента, освобождавайки постовете си на председател на парламентарната група на ГЕРБ и на вътрешната комисията, но запазва партийните си позиции, включително зам.-председателското място и ръководството на изборния щаб. Това е равносметката от днешната му среща с лидера на управляващата партия Бойко Борисов. Разговорът след връщането на Цветанов от САЩ, където беше в командировка, трябваше да реши политическото бъдеще на втория човек в ГЕРБ, след като той се оказа в центъра на  скандала с покупка на апартаменти  в един от престижните квартали на столицата на цени под пазарните. Решението на Борисов оправда неофициалните информации от последните два дни за точно такъв изход от кризата в опит за спасяване на репутацията на ГЕРБ два месеца преди изборите за Европарламент и половин година преди вота за местна власт. Цветанов не отговори на конкретни въпроси за имотната сделка, от която тръгна скандала. В продължителната си изява пред медиите обаче демонстрира самочувствие, увереност в добрите си отношения с Бойко Борисов и многократно повтори, че няма причини да се срамува. Увери, че остава лоялен на лидера на ГЕРБ и на партията. До момента Борисов не е коментирал срещата и резултатите от нея, нито отношенията си с Цветанов след събитията от последната седмица.  ", "date": "2019.03.27", "title": "Цветанов демонстрира добри отношения с Борисов, въпреки напускането на парламента (хронология)"}
{"url": "https://www.dnevnik.bg/sport/2019/03/27/3410625_maratonut_v_stara_zagora_ochakvat_silni_rezultati_za/", "text": "Организаторите на  маратона  в Стара Загора очакват силни резултати и голяма конкуренция за челните места. В надпреварата, която ще се проведе за четвърти път в неделя от 10 ч., ще се включат 28 елитни състезатели.  Старт-финалът ще бъде пред сградата на Общината, като тази година състезанието ще е с  променено трасе  заради предвидените ремонти в централната част на града. Много от елитните участници са подали заявка за участие в полумаратона. Преди година кениецът Хилари Кипахумба постави рекорд на трасето, като измина дистанцията от 21.1 км с време 1.04:46 ч. Заявка за участие са подали още трима кенийци с добри резултати през годините. За полумаратона идват шампионът в маратона в Мюнстер - Пол Тери, вицешампионът в Стара Загора за 2018 г. Бернар Матека и Мозис Кибире, който беше сред призьорите в Софийския маратон през 2016 г. Те ще имат конкуренция от сърбина Милан Митрович и украинеца Олександър Матвичук. За втора поредна година надпреварата ще е валидна за държавното първенство, като ще определи националните шампиони. Общо 87 мъже и 25 жени влизат в спор в Стара Загора, като сред тях са Митко Ценов, Шабан Мустафа, Христо Стефанов, Сава Тодоров, Стоян Владков, Маринела Нинева, Милка Михайлова, Радосвета Симеонова и др. Маратонът в Стара Загора отново е част от българската верига \"Бягането - начин на живот\", в която влизат още надпреварите във Варна и София. И тази година веригата предлага джакпот от 20 хиляди лева за най-добре представителите състезатели при мъжете и жените.  Победителите в маратона получи 8000 лева, а за второ и трето място ще бъдат дадени съответно по 3000 и 2000. Последната парична награда е за десетия в класирането, който ще заслужи 400 лева.", "date": "2019.03.27", "title": "Маратонът в Стара Загора очаква силни резултати за четвъртия си сезон"}
{"url": "https://www.dnevnik.bg/sviat/2019/03/27/3410682_glavniiat_prokuror_na_sasht_shte_pusne_publichna/", "text": "Американският министър на правосъдието Уилям Бар планира да разпространи до седмици публична версия на доклада на специалния прокурор Робърт Мюлър, който заключи, че предизборният екип на Доналд Тръмп по време на кампанията през 2016 г. не е бил в сговор с Русия. В същото време президентът се готви да използва извода срещу политическите си противници, предаде агенция \"Ройтерс\". Представител на министерството на правосъдието заяви, че планът на Бар е да разпространи публична версия \"до седмици, не до месеци\" и че няма планове да сподели с Белия дом предварително копие.  Демократите в Конгреса  настояваха Бар да им предостави доклада до 2 април, което ще остави на министерството само една седмица да завърши своя преглед на документа.  Някои части от поверителния доклад на Мюлър съдържат материали, получени по време на секретни заседания на т.нар. голямо жури от съдебни заседатели. Федералните закони по принцип забраняват на правителството да разпространява публично подобна информация, отбелязва \"Ройтерс\". Докладът съдържа и информация за продължаващи наказателни разследвания, които Мюлър прехвърли на други прокурори.  Бар още не е оповестил точна дата кога ще бъде готова финалната публична версия. Министерството на правосъдието не коментира искането на демократите да предостави  доклада на Конгреса  до следващата седмица. Нова анкета на агенция \"Ройтерс/Ипсос\" установи, че 48 процента от американците все още вярват, че Тръмп е работил с Русия за намеса в изборите през 2016 г. - с 6 процентни пункта по-малко след публикуването на заключенията на доклада на Мюлър в неделя. Сондажът установи, че рейтингът на одобрението за Тръмп е набрал още 4 пункта до 43 процента, а 57 процента от американците искат да видят целия доклад. Демократите се опитаха да сменят темата, като пренасочат вниманието към здравеопазването, след като  докладът на Мюлър , изглежда, разклати тезата им, че Тръмп е нелегитимно избран президент. Тръмп намекна, че е станал жертва на клеветническа кампания, лансирана от висши членове на администрацията на предшественика му Барак Обама. \"Мисля, че случилото се е позорно\", заяви Тръмп пред репортери по време на визита на Капитолия, където обядва с републиканските сенатори. Съветници на Тръмп заявиха, че той ще предприеме контраофанзива още тази вечер на митинг в Гранд Рапидс, Мичиган - първата му голяма публична изява след заключенията на Мюлър.  Лидерът на демократичното малцинство в Сената Чък Шумър отправи нападки срещу съдебен иск на правосъдното министерство, според който целият закон \"Обамакеър\" - знаковото законодателно постижение на президента демократ Барак Обама, трябва да отпадне в съда. Въпреки предизборните си закани досега Тръмп и републиканците така и не успяха да заменят закона, гарантиращ здравно осигуряване на около 20 милиона американци. \"Това е ясно напомняне за разликата между нашите две партии: демократите се борят да разширят и подобрят здравното осигуряване и да намалят разходите, докато републиканците се опитват да съсипят всичко и да повишат цената на здравните грижи\", каза Шумър.  Сенаторите републиканци заявиха, че на обяда с Тръмп са обсъждали начини за подобряване на здравната система. /БТА", "date": "2019.03.27", "title": "Главният прокурор на САЩ ще пусне публична версия на доклада на Мюлър до седмици"}
{"url": "https://www.dnevnik.bg/politika/2019/03/27/3410689_spored_valeri_simeonov_izvajdaneto_na_cvetanov_ot/", "text": "Лидерът на НФСБ Валери Симеонов обяви днес, че отстраняването на зам.-председателя на ГЕРБ Цветан Цветанов от парламента ще доведе до трус, тъй като без него в Народното събрание ще се работи много по-трудно. По думите му подобно решение не е невъзможно заради скандала с апартаментите на управляващите, купени на цени под пазарните. Днес на летище София Цветан Цветанов обяви, че е взел решение и ще обяви след разговор с Бойко Борисов.  \"Ролята на Цветанов е изключително важна и значима. Той е незаменима фигура на посредник между различните групи и крайни полюси в различните законопроекти и решения. Той е човек, който аз специално с всяка година виждам, че се усъвършенства в ролята си на политически посредник и обединител\", каза Валери Симеонов в парламента днес. Според него оставката е морален акт и по преценка на човека, който решава, че не иска името му да се раздухва и петни. Той каза още, че не се бърка в решенията на други партии. \"Става въпрос за утвърдена в България схема за източване на ДДС, за укриване на ДДС, за укриване на данъци и тази схема е масово използвана от строителните фирми и тя е известна на НАП. Това е просто едно статукво незаконно и едни незаконни действия, които се приемат и от институциите за съжаление\", каза още Симеонов.  ", "date": "2019.03.27", "title": "Според Валери Симеонов изваждането на Цветанов от парламента ще доведе до трус"}
{"url": "https://www.dnevnik.bg/bulgaria/2019/03/27/3410705_osnovniiat_svidetel_do_deloto_ktb_obiavi_che_ne_e/", "text": "Основният свидетел по делото на КТБ Бисер Лазов не е виждал Делян Пеевски да посещава кабинета на Цветан Василев в банката. Това обяви той пред журналисти преди днешното заседание на Специализирания наказателен съд по процеса, предаде Би Ти Ви. По делото освен Цветан Василев, който все още е в Сърбия, са подсъдими общо 17 души. Защитават ги близо 40 упълномощени и резервни адвокати. Над 20 години Бисер Лазов е бил счетоводител на фирмата на Цветан Василев, като отношенията им приключват на 20 юни 2014 г, когато БНБ затваря КТБ. Вчера Лазов обяви, че политико-финансовите отношения между банката и политици са започнали през 2000 година, когато Цветан Василев влиза в КТБ,  но съобщи само едно име  - на бившия премиер Иван Костов. \"Цветан Василев предаде всички хора, които работеха за него\", като абдикира, каза Бисер Лазов пред журналисти. Два дни след затварянето на КТБ (на 23 юни 2014 година) Лазов пътувал до Виена, където се срещнал с Василев и му занесъл документи. Там разбрал от банкера, че той няма намерение да се връща у нас, и останал с впечатлението, че Василев не го интересувало какво се случва с хората му. Това го накарало да подаде сигнали до властите. Лазов е човекът, който дава на прокуратурата документи и разказва за модела на работа на банката. По настояване на зам. главния прокурор Иван Гешев Лазов прекрати отговорите на журналистически въпроси. Специализираният съд все още не е задал своите въпроси към Лазов, който вече два дни разказва за развитието на банката от създаването ѝ до фалита през 2014 година, предаде БНР. За плащанията към журналисти Днес в залата Бисер Лазов говори за дейността на банката в периода от 2012 г. до затварянето ѝ през 2014 г., както и за личните отношения между Цветан Василев и директорите на КТБ. Той коментира и инвестициите в медии от страна на банкера. Чрез медии и конкретни журналисти Василев пазел името на банката и своето, но и атакувал опоненти. 300 милиона лева отишли в несъществуващата вече ТВ7, посочи Бисер Лазов, цитиран от БНР. Той допълни, че около половин милион лева са били дадени на специализираното издание \"Банкеръ\". Бисер Лазов спомена имена на журналисти, наети срещу сериозни възнаграждения от Цветан Василев, като за някои от тях каза, че били за специални поръчки. И в рамките на днешното съдебно заседание Лазов не успя да стигне до датата на затварянето на КТБ, затова и разпитът му ще продължи и през април. Делото за източването на КТБ започна преди повече от година, но същински ход по него беше даден през февруари тази година, когато  Специализираният наказателен съд реши  да спре с четенето на обвинителния акт по делото, събран в 5000 страници. Това стана след промени в Наказателнопроцесуалния кодекс. Така процесът продължи по новата процедура и обвинението беше представено в съкратен вариант.", "date": "2019.03.27", "title": "Основният свидетел по делото КТБ не бил виждал Пеевски в банката"}
{"url": "https://www.dnevnik.bg/sport/2019/03/27/3410660_sled_dogovora_s_manchestur_siti_puma_shte_podpishe_i_s/", "text": "Германската компания за производство на спортна екипировка \"Пума\" ще подпише персонален договор с мениджъра на \"Манчестър сити\" Пеп Гуардиола, съобщават медиите в Англия. Това се случва само месец след като \"Пума\" обяви, че ще  доставя екипировката на \"гражданите\" от 2019 г . Двете страни подписаха договор за срок 10 години на обща стойност 650 милиона паунда. Освен на \"Сити\" компанията ще доставя екипи и на четири други клуба, които са собственост на \"Сити футбол груп\". Ако договорът стане факт, това ще бъде поредно засилване на връзките между \"Пума\" и \"гражданите\". Двама от най-добрите футболисти на \"Сити\" - Серхио Агуеро и Давид Силва, са рекламни лица на \"Пума\" и сред най-известните играчи в света, които носят обувките на компанията. Докато беше треньор на \"Байерн\" (Мюнхен),  Гуардиола  имаше договор с Gore-Tex. След това той подписа с Dsquared2. Каталунският специалист е посланик на канадската компания, която го облича. След подписания договор между Гуардиола и Dsquared компанията се обвърза и с \"гражданите\", като облича футболистите за пътуванията им в Шампионската лига.", "date": "2019.03.27", "title": "След договора с \"Манчестър сити\" \"Пума\" ще подпише и с Гуардиола"}
{"url": "https://www.dnevnik.bg/evropa/regioni/2019/03/27/3410698_razlikite_mejdu_regionite_v_es_shte_se_uvelichavat/", "text": "Бъдещата кохезионна политика трябва да свързва местата, да ги доближава, да гарантира, че нито едно място не е изоставено, заяви Илона Раугзе, директор на ЕСПОН, европейска група за териториално сътрудничество. С тези думи тя резюмира препоръките на ЕСПОН за кохезионната политика на ЕС след 2020 г. Раугзе представи данни от проучване на ЕСПОН, според което териториалните неравенства се очаква да се увеличат до 2035 г. въпреки положителния ефект на кохезионната политика. Намаляващото население се е превърнало в нещо нормално за много селски региони, селското стопанство е преструктурирано, а населението и работните места са все по-концентрирани в градските центрове. В същото време над 45% от европейските региони са изправени пред маргинализация (вътрешни периферии) заради слаб икономически потенциал, демографски спад и липса на достъп до центрове или услуги. Граничните региони, не само националните, но и регионалните, както и провинциалните и планинските региони са по-изложени на заплахата да се превърнат във вътрешни периферии. На фона на все по-голямата свързаност и взаимозависимост развитието не е обвързано с административните граници. \"Функционални зони от различни типове – градски, трансгранични, крайбрежни, планински, транснационални, речни устия и други, трябва да станат новата географска скала за планиране, управление и инвестиции\", допълни Раугзе. Според нея, за да се гарантира по-ефикасна кохезионна политика след 2020 г., предварително условие е качеството на управлението.", "date": "2019.03.27", "title": "Разликите между регионите в ЕС ще се увеличават въпреки еврофондовете, сочи проучване"}
{"url": "https://www.dnevnik.bg/sviat/2019/03/27/3410718_kitai_shte_sudi_bivshiia_prezident_na_interpol_za/", "text": "Китай ще изправи пред съда бившия президент на Интерпол Мън Хунвей за корупция след разследване за разточителна употреба на обществени средтва, съобщи \"Ройтерс\", като цитира представители на нластите в Пекин. Мън, шеф на международната полицейска организация,  изчезна  миналата есен, а дни по-късно подаде оставка. Китай  потвърди , че той е разследван за корупция. Според антикорупционната агенция в Пекин Мън \"отказвал да прилага решения на партията\" и злоупотребявал с властта си за лични цели, освен това разхищавал средства, за да поддържа разточителния начин на живот и семейството си. Освен това използвал позиция си, за да намери работа на съпругата си. \"Нарушения на дисциплината\" Централната инспекционна дисциплинарна комисия пък съобщи, че той Мън е извършил \"сериозни нарушения\" на дисциплината в Китайската комунистическа партия, предаде \"Франс прес\", цитирана от БТА. Той е изключен от ККП и отстранен от всички държавни постове, заяви комисията след приключване на разследването си. Той така и не е беше освободен официално от поста зам.-министър на обществената сигурност, въпреки че срещу него започна вътрешно разследване. Мън Хунвей не е спазвал принципите на партията, не е е споделил лична информация, както е бил длъжен, и е отказал да изпълнява решенията на централния комитет, се казва в комисията. Изразът \"нарушаване на правилата на дисциплината\" обикновено означава корупция, отбелязва \"Франс прес\".", "date": "2019.03.27", "title": "Китай ще съди бившия президент на Интерпол за корупция"}
{"url": "https://www.dnevnik.bg/bulgaria/2019/03/27/3410694_kabinetut_otchita_89_izpulnenie_na_plana_za/", "text": "Правителството прие окончателен отчет към края на 2018 г. за изпълнението на третия план за действие за намаляване на административната тежест за бизнеса \"с 30 на сто от избрано законодателство\", съобщи правителствената пресслужба. От началото на изпълнението на трите плана през април 2010 г. до края на 2018 г. са изпълнени 384 (89%) от общо 432 мерки. Изменени са 159 нормативни акта. Променени и отменени са 334 задължения за информиране, което представлява 95% от планираните 353. В резултат на това административната тежест за бизнеса е намаляла с 461.5 млн. лева годишно, което представлява 96% от планираното намаление с 482.6 млн. Неизпълнените мерки са 48, т.е. 11% от всички мерки. Отговорните институции са поели ангажимент за тяхното изпълнение до края на 2019 г., се посочва в съобщението. Сред най-важните изпълнени мерки по трите плана се посочва въвеждането на електронния регистър на болничните листове, подаването по електронен път на документи в Националната агенция за приходите, разработването на електронни услуги, позволяващи обмен на информация по служебен път между Национална агенция за приходите и други държавни институции за наличие или липса на данъчни задължения и актуално състояние на трудовите договори и др. Посочва се, че предстои изпълнението на една от най-важните мерки в третия план: изграждането на единна информационна система между Националния статистически институт (НСИ), Националната агенция за приходите и Агенцията по вписванията, даваща възможност еднократно попълнената информация в електронния документ, подаден в НСИ, автоматично да послужи и за целите по публикуването на годишния финансов отчет, подлежащ на обявяване в Търговския регистър. Тази мярка ще доведе до намаляване на административната тежест за бизнеса с над 9 млн. лева годишно, изчисляват управляващите.", "date": "2019.03.27", "title": "Кабинетът отчита 89% изпълнение на плана за намаляване на пречките пред бизнеса"}
{"url": "https://www.dnevnik.bg/razvlechenie/2019/03/27/3410661_balet_po_pesni_na_roling_stouns_napulni_mariinskiia/", "text": "Балет по легендарни парчета на \"Ролинг Стоунс\" беше поставен в известния Мариински театър в Санкт Петербург, Русия. Хореографията в него е дело на приятелката на Мик Джагър - балерината Мелани Хамрик, съобщава \"Ройтерс\". Балетът Porte Rouge (\"Червената врата\") е вдъхновен от енергичния стил на танцуване на Мик Джагър и напълни Мариинския театър във вторник вечерта. В балета са използвани класически парчета на \"Ролинг Стоунс\" като Paint it Black, Sympathy for the Devil и She’s a Rainbow. \"Опитах се да обединя чувството на любов към танцуването и удоволствието на Мик, когато е на сцената\", каза Хамрик. \"Той има уникален, много свободен начин на движение, чиято есенция се опитах да уловя в работата си\", допълни тя. 75-годишният Мик Джагър е помогнал с подбора на песните от богатия репертоар на \"Ролинг Стоунс\". \"Беше много интересно да видим песни, които всички познаваме, използвани по такъв начин. Хореографията беше много оригинална и смятам, че беше страхотно\", коментира танцьорът Никълъс Маккей, който този път беше в ролята на зрител. Мариинският театър е създаден през 1860 г. и е една от най-старите театрални институции в Русия. ", "date": "2019.03.27", "title": "Балет по песни на \"Ролинг Стоунс\" напълни Мариинският театър в Санкт Петербург"}
{"url": "https://www.dnevnik.bg/evropa/2019/03/27/3410735_prevozvachite_ne_mogat_da_chakat_te_rabotiat_v_pravna/", "text": "Европейският парламент обсъди днес предлаганите промени в правилата за международните пътни превози, след като по-рано днес  реши да отложи гласуването  на промените за следващата седмица. Докладчикът Мерия Кюлонен заяви, че този въпрос вече се превръща в сага. \"Възникнаха предизвикателства, според някои сме направили твърде много отстъпки, според други предложенията не са достатъчно твърди. Трябват ни справедливи правила. Превозваческите дружества \"пощенски кутии\" заобикалят законодателството. Искаме водачите да имат право да се връщат у дома или на място, утвърдено от собственика на фирмата, и всеки да получава еднакво заплащане за еднаква работа\", посочи тя. Докладчикът Вим ван де Камп отбеляза, че от политическа гледна точка въпросът с промените е много чувствителен. \"Искаме да подобрим условията за работа. Основният въпрос е къде водачите отдъхват. Съдът на ЕС постанови, че почивките не може да бъдат в кабините на камионите\", добави той. Докладчикът Исмаил Ертуг определи настоящото положение в сектора като нетърпимо. \"Заплатите на водачите от Югоизточна Европа са над средните, но интересът към професията е слаб заради лошите условия на труд. Водачите работят по три месеца без прекъсване. Жертвите на социалния дъмпинг трябва да бъдат защитени\", призова той. Еврокомисарят Кармену Вела заяви, че за Европейската комисия промяната на правилата остава водеща задача. \"Превозвачите не могат да чакат повече, те работят в правна несигурност, необходим е пробив\", подчерта той. Водачите трябва да могат да си почиват у дома или извън кабината, добави еврокомисарят. При последвалите изказвания на политическите групи Европейската народна партия (ЕНП) отбеляза, че от десетилетия  . Предложенията на Еврокомисията за промени в правилата внесоха допълнително разделение, вместо да дадат решения. Един от стълбовете на ЕС е свободата на предоставяне на услуги. Трябва да се върнем към преговорите. Това е краят на мандата на Европарламента, парламентарните групи са напълно разделени, не можем да говорим спокойно. Не успяхме вече години да постигнем споразумение и е по-добре без споразумение, отколкото да имаме лоша договореност, бе мнението на ЕНП. Социалистите и демократите се обявиха  и призоваха за гъвкавост. Европейските консерватори и реформисти посочиха, че този Европарламент е изгубил възможността да постигне отстъпки. Алиансът на либералите и демократите за Европа защити предложените промени като средство срещу неравенството и социалния дъмпинг. Зелените коментираха, че  , жертва са на социален дъмпинг и експлоатация от страна на големите превозвачи. Уморените водачи са заплаха за всички останали на пътя и за превозваните стоки. Това е съвременно робство. Искаме правилата за командированите работници да важат за всички и забрана на седмичната почивка в кабините, добавиха от тази парламентарна група. Европейската обединена левица настоя водачите да спят в легла и за въвеждането на електронни тахографи. Групата \"Европа на свободата и пряката демокрация\" посочи, че водачите работят в истински  . Те настояха промените да бъдат приети до края на следващия месец. Групата \"Европа на народите и свободата\" коментира, че за това вече е твърде късно. Промените няма да бъдат приети в този мандат, те не постигат подобряване на условията за труд, заявиха представителите на тази парламентарна група. Евродепутатът Илхан Кючюк (ДПС/АЛДЕ) коментира, че промените не укрепват, а подкопават единния пазар. Шофьорите заслужават добри условия, но това не може да става с , развит на пазарен принцип и който само в България създава 17 на сто от БВП, дава прехрана на близо 500 хил. души, отбеляза той. ЕС не става по-силен с противопоставянето на държавите от периферията на държавите от центъра, добави Кючюк. По неговите думи приемането на промените би било безотговорно и би имало разрушително социално-икономическо отражение върху милиони граждани. Евродепутатът Петър Курумбашев (БСП, С&Д) заяви, че колегите му имат готовност да водят битката до края на този Европарламент, а и в следващия. Евродепутатът Андрей Новаков (ГЕРБ/ЕНП) добави, че няма време да се подготви разумно и балансирано решение до края на мандата. По неговите думи единственото решение е въпросът да се остави на следващия Европейски парламент. Вече не става дума за транспорт, а за здрав разум, отбеляза той. Преди няколко дена само два гласа не достигнаха,  за да отпадне пакетът  от дневния ред на Европарламента, а трима български евродепутати  отсъстваха  от заседанието. Така предложението влезе в дневния ред на заседанието. По-рано днес обаче председателят на Европейския парламент Антонио Таяни съобщи, че отлага за 1 април гласуването на промените. Предвижда се гласуването на 1 април да бъде в Брюксел. Таяни обясни, че заради множеството предложения за промени в текстовете се налага ново заседание на парламентарната комисия по транспорта. Той отбеляза, че са постъпили 1224 предложения за изменения на първоначалните текстове.", "date": "2019.03.27", "title": "Превозвачите не могат да чакат, те работят в правна несигурност, каза еврокомисар"}
{"url": "https://www.dnevnik.bg/sviat/2019/03/27/3410762_italiia_shte_dade_grajdanstvo_na_migrant_predotvratil/", "text": "                        13-годишното момче, което помогна да бъде предотвратена терористична атака срещу 51 деца, ще получи за награда италианско гражданство, съобщи днес италианският вътрешен министър  Матео Салвини , цитиран от ДПА. Момчето - Рами Шехата, е второ поколение имигрант от Египет. Салвини, който е водач на антиимигрантската партия \"Лига\", доскоро бе скептично настроен към тази инициатива, но днес смени тона. \"Да на гражданство за Рами, защото той ми е почти като син и показа, че разбира ценностите на тази страна\", каза Салвини в телевизионно интервю, цитирано от агенция \"Аднкронос\". Говорител на вътрешното министерство потвърди верността на цитата. Миналата седмица Шехата бе сред учениците в  автобус, отвлечен край Милано  от шофьора му - италианец от сенегалски произход, който искаше да го взриви, за да отмъсти за смъртта на мигранти в Средиземно море. Шехата и още един ученик от имигрантско семейство - мароканецът Адам ел Хамами, осуетили намерението му, като тайно повикали полицията, използвайки скрит мобилен телефон. Двамата вече си спечелиха славата на герои. Шехата, Ел Хамами, още трима техни съученици и 12 полицаи, които ги спасиха, са поканени на среща със Салвини във вътрешното министерство, каза говорителка на министъра. Вчера лидерът на \"Лига\" каза, че има проблем с молбата за гражданство на Шехата заради \"криминални данни\" в досието на семейството му. Говорител на министерството отказа да коментира съобщения в медиите, че преди години баща му бил обвинен, но не и осъден за кражба, за нарушение на миграционните закони и защото лъгал, представяйки се за обществен служител. Говорителят отказа също да каже дали и на мароканчето Ел Хамами се полага италиански паспорт. / БТА", "date": "2019.03.27", "title": "Италия ще даде гражданство на мигрант, предотвратил терористична атака"}
{"url": "https://www.dnevnik.bg/bulgaria/2019/03/27/3410764_pravitelstvoto_odobri_17_nacionalni_programi_za/", "text": "Правителството одобри 17 национални програми за развитие на образованието през 2019 година, които ще осигурят допълнително финансиране на политики и мерки за равен достъп до качествено образование. За изпълнение на програмите в държавния бюджет са осигурени 76 млн. лв., съобщава пресцентърът на Министерския съвет. Четири от програмите са изцяло нови: \"Заедно в грижата за ученика\", \"Мотивирани учители\", \"ИТ бизнесът преподава\", \"Иновации в действие\". В други програми модулите са разширени и насочени към финансиране и на нови дейности – НП \"Осигуряване на съвременна образователна среда\" и НП \"Успяваме заедно\". По нова програма ще се подпомагат общините за реализиране на дейности за образователна десегрегация. Технологични фирми ще влязат в училищата Новата програма \"ИТ бизнесът преподава\" с бюджет от 1 млн. лв. предвижда изграждане на връзка с ИТ бизнеса и включва три модула. Чрез програмата ще се създадат условия за партньорство между ИТ бизнеса и училищата, в рамките на което представители на технологични фирми ще организират семинари за учениците от първи до десети клас. Предвижда се в гимназиалната степен представители на бизнеса да преподават съвместно с учителите. Повече средства се предвидени по НП \"Ученически олимпиади и състезания\" за подготовка на децата и за провеждане на състезания - 3. 2 млн. лв. Програмата ще позволи вече и преподаватели от висшите училища и БАН, както и други специалисти да бъдат привличани за подготовка на учениците. Ще се финансира и ново национално състезание по финансова математика. Целта на националната програма \"Иновации в действие\" с бюджет от 1.5 млн. лв. е училищата да имат възможност за обмен на иновативни практики на място. Планира се да се включат до 580 училища. Програмата ще подпомага партньорство между две иновативни училища, както и между иновативно с неиновативно. Учителите също ще бъдат включени Предвидени са и програми за преподавателите. Национална програма \"Мотивирани учители\" с бюджет от 1.7 млн. лв. е насочена към кадрово осигуряване с педагогически специалисти по математика, физика и астрономия, информатика и информационни технологии на училища в райони със специфични условия. Програмата ще предлага и въвеждащо основно обучение за придобиване на квалификация \"учител\" по същите предмети, както и обучение за придобиване на допълнителна квалификация. Обучения за учители от направление \"Компютърно моделиране\" са планирани и в национална програма \"Обучение за ИТ кариера\". Новост е възможността за удостоверяване на професионални знания, умения и компетентности на професия \"Приложен програмист\". Увеличен е бюджетът на НП \"ИКТ\", като чрез нея ще продължи осигуряването на съвременни информационни и комуникационни технологии. Училищата ще могат да кандидатстват за закупуване на интерактивно мултимедийно оборудване или за внедряване на образователни електронни ресурси. Средства ще бъдат насочени и за десегрегация По програмата за десегрегация ще се съфинансират общински проекти за подобряване на условията за достъп до качествено образование на деца и ученици - транспортни разходи, работа с родители и други дейности, предложени от общините. Ще се финансира и осигуряването на учебни пособия и материали и включването на образователни медиатори. Увеличен е обхватът и бюджетът на модул \"Културните институции като образователна среда\" по програма \"Осигуряване на съвременна образователна среда\" - от 100 хил. лв. до 250 хил. лв. до 250 000 лева. Освен в музеи училищата ще могат да провеждат уроци в художествени галерии. Учениците ще могат да посещават театрални и музикални постановки. За центровете за специална образователна подкрепа са предвидени 1.6 млн. лв. за закупуване на специализирани уреди, дидактически средства, за терапевтична и рехабилитационна дейност на децата. Детските градини ще имат възможност да кандидатстват по програма \"Успяваме заедно\" за изграждане на подкрепяща, интерактивна среда, за работа със семейната общност и др. По програма \"Заедно за всяко дете\" са предвидени средства за проекти, свързани с обмяна на добри практики в работата с родители по Механизма за обхват на деца и ученици. Ще продължи финансирането по останалите национални програми, действали предишни години.", "date": "2019.03.27", "title": "Правителството одобри 17 национални програми за развитие на образованието"}
{"url": "https://www.dnevnik.bg/biznes/2019/03/27/3410750_kabinetut_odobri_promeni_za_oblekchavane_rabotata_na/", "text": "Заявленията за обявяване на декларация, чрез която предприятията, които не са осъществявали дейност през отчетния период, се освобождават от задължението за публикуване на годишния финансов отчет, консолидирания финансов отчет и годишния доклад за дейността си, ще се разглеждат по реда на постъпването им отделно от другите заявления. По същия ред ще се разглеждат и заявленията за вписване на действителните собственици по Закона за мерките срещу изпирането на пари и Закона за икономическите и финансовите отношения с дружествата, регистрирани в юрисдикции с преференциален данъчен режим, контролираните от тях лица и техните действителни собственици. Това предвижда проект за изменение и допълнение на Закона за Търговския регистър и Регистъра на юридическите лица с нестопанска цел, приет от Министерския съвет. Декларацията, чрез която неактивни през отчетния период предприятия се освобождават от задължението за публикуване на годишния финансов отчет, консолидирания финансов отчет и годишния доклад за дейността си, се публикува в Търговския регистър в срок до 31 март на следващата година. По данни на Националния статистически институт броят на тези предприятия е между 150 хил. и 200 хил. Заявленията за действителни собственици трябва да се подадат в срок до 4 месеца, считано от 31.01.2019 г. Законът предвижда кратки срокове за разглеждане на заявленията за вписване, заличаване и обявяване, като длъжностните лица по регистрация се произнасят незабавно след изтичане на три работни дни от постъпването им. При първоначална регистрация на търговец произнасяното е до края на следващия работен ден от постъпването на заявлението, гласят още промените. Целта на законопроекта е подобряване на организацията и ефективността в работата на Търговския регистър и на Регистъра на юридическите лица с нестопанска цел, преодоляване на забавянето при обработването и разглеждането на всички категории заявления за вписване, заличаване и обявяване, чрез което се съобразява принципът на бързина и процесуална икономия на дейността по регистрацията, се посочва в съобщението. В днешния си брой в. \"Сега\" съобщава, че пред Агенцията по вписванията в София има дълга опашка, на която се чака около час и половина. Тя е от собственици и пълномощници на фирми, които трябва да подадат задължителната годишна декларация за липса на дейност. ", "date": "2019.03.27", "title": "Кабинетът одобри промени за облекчаване работата на Търговския регистър"}
{"url": "https://www.dnevnik.bg/sport/2019/03/27/3410693_atanas_skatov_shte_se_nasochi_kum_gasherbrum_i_i/", "text": "Гашербрум I (8068 м) и Гашербрум II (8035 м) влизат в плановете на алпиниста Атанас Скатов за тази година. Той обяви, че ще се насочи към опит за изкачването им през лятото. Програмата му започва с голямо изпитание -  третия по височина връх в света Канчендзьонга (8586 м) , през април. По време на трекинга Скатов ще бъде придружаван от двама души и се очаква да достигне базов лагер в средата на другия месец. \"След завръщането ми от Непал, живот и здраве, съм запланувал да замина отново за Пакистан. Сезонът за алпинизъм в планината Каракурум започва в средата на юни и след кратка почивка в България през юни ще се насоча към Гашербрум I и Гашербрум II. Надявам се след добрата ми аклиматизация в Хималаите опитът ми за изкачването им да се увенчае с успех\", каза Скатов. Българинът е изкачил шест осемхилядника, като два пъти е бил на Еверест. На 13 май 2018 г.  той стъпи на шести осемхилядник - Чо Ойю (8188 м) , като това беше и първото му самостоятелно изкачване без използване на допълнителен кислород. Стремежът му е да изкачи всички 14 осемхилядника. До момента Скатов е бил на Еверест (2014, 2017), Манаслу (2015), Анапурна, Макалу (2016), Лхотце (2017) и Чо Ойю (2018).", "date": "2019.03.27", "title": "Атанас Скатов ще се насочи към Гашербрум I и Гашербрум II през лятото"}
{"url": "https://www.dnevnik.bg/evropa/2019/03/27/3410773_es_shte_prekrati_spasiavaneto_na_migranti_v_libiiski/", "text": "Европейският съюз реши днес да прекрати временно спасяването на мигранти със свои кораби във водите на Либия в рамките на военноморската мисия \"София\", предаде \"Франс прес\". \"На този етап не бе намерено никакво решение по въпроса с разтоварването\" на спасените мигранти, заяви пред \"Франс прес\" поискал анонимност европейски служител, след като Италия поиска промяна на правилата за слизането на мигранти на италианска територия. Между 28-те страни - членки на Европейския съюз, е било постигнато споразумение за удължаването с шест месеца до септември тази година на военноморската мисия \"София\", но без частта за спасяването на мигранти край бреговете на Либия, отбелязва \"Франс прес\". Удължаването на мисията е свързано с два други елемента: въздушни патрули, които да засичат лодки с мигранти в Средиземно море, и борбата с трафика на хора от страна на либийската брегова охрана. Либийската брегова охрана спаси тази нощ 117 мигранти в Средиземно море, недалеч от либийския бряг, предаде ДПА. Агенцията се позовава на Върховния комисариат на ООН за бежанците, според който мигрантите са върнати в столицата на Либия Триполи, където им е оказана медицинска помощ. Хиляди мигранти бяга спасени или загинаха при опасни опити да стигнат до Европа по море, отбелязва ДПА. /БТА", "date": "2019.03.27", "title": "ЕС ще прекрати спасяването на мигранти в либийски води"}
{"url": "https://www.dnevnik.bg/evropa/evropeiski_parlament/2019/03/27/3410781_makron_se_nasochva_kum_zelenite_za_suzdavane_na/", "text": "Партията на френския президент Еманюел Макрон ще се опита да привлече Зелените в Европейския парламент в центристката коалиция, която се надява да изгради след европейските избори през май, каза кандидат от листата на Макрон, цитиран от \"Ройтерс\" и БТА. \"Ще се стремим към коалиционно споразумение и със сигурност ще предложим на европейските Зелени възможността да се включат в него\", каза пред радио \"Франс ентер\" Паскал Канфен, вторият по ред човек в  листата на Макрон . Президентът се надява да сложи край на господството на консервативната Европейската народна партия (ЕНП) и Прогресивния алианс на социалистите и демократите в европарламента, както направи с традиционните партии във Франция на изборите през 2017 г. Допитвания за намеренията на избирателите показват, че нито ЕНП, нито социалдемократите ще успеят за спечелят категорично мнозинство, а това може да постави центристите, които Макрон се надява да обедини, в позиция на решаващ фактор. Преди две седмици партията на Макрон \"Република, напред!\"  заяви, че  няма да се присъедини към Алианса на либералите и демократите за Европа (АЛДЕ) в Европейския парламент. Причината е, че центристката политическа група е получавала финансиране от конгломерата \"Байер - Монсанто\".", "date": "2019.03.27", "title": "Макрон се насочва към Зелените за създаване на коалиция в европарламента"}
{"url": "https://www.dnevnik.bg/zelen/2019/03/27/3410772_kabinetut_prie_zonite_ot_natura_rila_bufer_za_da_spre/", "text": "Днес правителството е взело решение за определяне на две нови защитени зони \"Рила буфер\" – за опазване на дивите птици и за природните местообитания и дивата флора и фауна, съобщи пресцентърът на Министерския съвет. И за двете зони съществуваха критики за неизпълнение на задълженията на страната за мрежата \"Натура 2000\" (повече за \"Натура 2000\" -  тук ), а за зоната за птиците от 2018 г. Европейският съд осъди България за недостатъчна защита на птиците в Рила. С 12 години закъснение \"Рила буфер\" е територия, която още през 2007 г. с началото на българското членство в Европейския съюз трябваше да бъде включена  в природозащитната мрежа \"Натура 2000\" чрез две защитени зони  - една по Директивата за опазване на птиците и една по Директивата за опазване на видовете и местообитанията. От днес, поради силния граждански натиск и твърдата позиция на ЕК през годините, двете зони са факт - макар и едва през 2019 г. Над 100 000 подписа бяха събрани преди години за защита на Рила, а опазването на \"Рила буфер\" се превърна в кауза на българските неправителствени организации от коалицията \"За да остане природа в България\". И двете зони, наречени \"Рила буфер\", защото осигуряват буферна защита на биоразнообразието около границите на националния парк \"Рила\", бяха приети от Националния съвет по биологичното разнообразие (НСБР) към екоминистерството на 7 декември 2018 г. (виж  тук ). Разглеждането на документите за зоните стана факт след 12-годишно забавяне, за което Европейската комисия вече съди България. Проектът за зоната за птиците на неправителствената организация Българско дружество за защита на птиците е внесен през 2006 г. За зоната за птиците \"Рила буфер\" вече има наказателна процедура и осъдително решение на Съда на Европейския съюз, а за зоната за местообитанията \"Рила буфер\" процедура се очаква за недостатъчна защита на мечките (липса на връзка на зоната със съседните зони на миграция на животните) и за рибата главоч, която изчезва поради водохващания. \"Рила буфер\" за птиците Очаква се да няма изненади за зоната \"Рила буфер\" за птиците, която още на заседанието от декември беше приета в пълния си обхват, предложен още от 2005 - 2006 г. от Българското дружество за защита на птиците. За тази зона закъснението на държавата е от 13 години и заради забавянето Европейската комисия започна наказателна процедура през 2007 г., която приключи с  осъдителна присъда от април 2018 г . Именно след тази присъда екоминистерството внесе отдавна приготвената документация за разглеждане от НСБР. \"Рила буфер\" за местообитанията При обсъжданията на НСБР през декември обаче изненадващо беше намален обхватът на зоната за местообитанията \"Рила буфер\", като беше приет нов проект на Министерството на земеделието, храните и горите (МЗХГ) въпреки отдавна разработения и внесен от 2015 г. пълен проект за зоната на Националния природонаучен музей към БАН. Проектът на природонаучния музей беше подкрепен от неправителствените експерти и от учени от Института по биоразнообразие и екосистемни изследвание на БАН и от Софийския университет. Този по-обширен по обхват на зоната проект беше забавен 5 години от Министерството на околната среда и водите. В крайна сметка под заплахата от наказателна процедура правителството внесе през декември чрез МЗХГ намален обхват на зоната \"Рила буфер\" за местообитанията и днес окончателно го утвърди. \"С приемането на новите защитени зони в района на Рила България изпълни поетите ангажименти в изпълнение на решение на Съда на ЕС по дело С-97/17 ( ), както и на запитвания от страна на Главна дирекция \"Околна среда\" към ЕК по отношение на отстраняване на недостатъчности в мрежата \"Натура 2000\" по Директивата за местообитанията за видовете кафява мечка и главоч\", пише в съобщението от пресцентъра на кабинета днес. Според коментари на учени и природозащитни организации приетият вариант на МЗХГ не осигурява нужната защита за мечката и главоча, защото е с изключени ключови за тези видове територии - местностите Паничище, Бодрост, Трещеник и язовир \"Яденица\". Приетият проект е едва наполовина от територията на зоната, предложена от проекта на Националния природонаучен музей. Предстои да бъде публикувана цялостната документация за двете последно приети защитени зони от българската \"Натура 2000\". Едва след това неправителствени организации и учени ще могат да анализират и преценят дали в последния момент правителството не е коригирало проекта на МЗХГ и дали окончателният обхват е близък до предложения от учените от БАН. Ако зоната \"Рила буфер\" все пак е приета в недостатъчен обхват, се очакват нови жалби и възможни наказателни процедури от Европейската комисия.", "date": "2019.03.27", "title": "Кабинетът прие зоните от Натура \"Рила буфер\", за да спре наказателна процедура"}
{"url": "https://www.dnevnik.bg/bulgaria/2019/03/27/3410811_lovnite_turisti_se_uvelichiha_s_nad_edna_chetvurt_za/", "text": "Броят на организираните ловни туристи в България през 2018 г. нараства с с 26.5% спрямо предходната, а приходите от ловен туризъм се увеличават с 15%. Това се разбира от данните, оповестени днес при откриването на 25-тата международна изложба \"Природа, лов, риболов\" в Пловдив. През 2018 г. са реализирани 7.5 млн. лв. приходи от организиран ловен туризъм, което е с 900 000 лв. повече от предходната година, съобщи министърът на земеделието, храните и горите Румен Порожанов. През 2017 г. са ловували 5 450 ловци, а през 2018 г. - 6 893 или увеличение от близо 1500 души. Според министъра положителната тенденция се дължи на увеличението на дивечовите популации през последната година и трайното нарастване на запасите. \"Другото голямо предимство на страната ни са трофейните качества на дивеча. Нашият едър дивеч има изключително добри генетични заложби, гарантиращи и чудесни трофеи с високи оценки по световните стандарти\", каза Порожанов, цитиран от пресцентъра си. Министерството на земеделието, храните и горите е съорганизатор на изложението, в което участват 55 фирми за ловно оръжие, екипировка и оборудване.", "date": "2019.03.27", "title": "Ловните туристи се увеличиха с над една четвърт за година"}
{"url": "https://www.dnevnik.bg/sviat/2019/03/27/3410722_litva_osudi_bivsh_ministur_na_otbranata_na_sssr_za/", "text": "Съд в Литва осъди задочно на 10 години затвор бившия министър на отбраната на СССР Дмитрий Язов за събитията във Вилнюс през 1991 г., когато в сблъсък с части на армията загинаха 14 и бяха ранени над 700 души. Освен Язов, който е осъден за военни престъпления и престъпления срещу човечеството, 12 години получи и бившият офицер от КГБ Михаил Головатов. През януари 1991 г., когато набираше сила движението за възстановяване независимостта на Литва (формално тя бе провъзгласена през март 1990 г.), военните поеха контрола над ключови институции, а в нощта на 13 януари щурмуваха националната телевизия. Хиляди хора изпълниха улиците в знак на протест. Сега прокуратурата твърди, че виновни са били съветски войници, докато участници в събитията от страната на армията казват, че това е било провокация и някой е стрелял по хората от покривите на съседните сгради. Москва неведнъж заявяваше, че процесът противоречи на международното и на литовското право, а срещу обвиняемите се използват текстове от наказателния кодекс, които не са съществували към момента на събитията. Миналото лято Следственият комитет на Русия поиска започване на дело срещу литовските прокурори и съдии, тъй като били обвинили невинни руски граждани. Язов, който днес е на 94 години, бе обвинен в създаване на \"организирана група от 160 военни и политически дейци с цел завръщане на Литва в състава на СССР\". Според прокуратурата той възложил подготовката на план за смяна на властта в Литва и съставяне на списък със стратегически важни обекти, които трябва да бъдат превзети. От 65-те обвиняеми пред съда се изправиха само двама. Първият бе Юрий Мел, бивш руски военен, задържан през март 2014 г. при влизането му от Калининградска област. Вторият бе живеещият във Вилнюс руски гражданин и бивш военен Генадий Иванов. И двамата отхвърлиха обвиненията, но бяха осъдени на 7 и 4 години затвор. На няколко пъти бе направен опит пред съда като свидетел да бъде извикан бившият президент на СССР - 88-годишният Михаил Горбачов, който отказа да участва. Други обвиняеми бяха бившият началник на столичния гарнизон на съветската армия Владимир Усхопчик (осъден на 14 години лишаване от свобода) и бившият втори секретар на ЦК на компартията в страната Владислав Швед. Всички обвинени бяха признати от съда за виновни и получиха присъди между 4 и 14 години затвор. Литва издаде международна заповед за арестуването им и смята, че повечето от тях живеят в Русия, Украйна или Беларус.", "date": "2019.03.27", "title": "Литва осъди бивш министър на отбраната на СССР за военни престъпления"}
{"url": "https://www.dnevnik.bg/sport/2019/03/27/3410787_kralev_poiska_3-godishen_plan_za_razvitie_ot/", "text": "Българската федерация по биатлон ще изготви тригодишен план за развитие до зимните олимпийски игри в Пекин по желание на министъра на спорта Красен Кралев. Това се разбра след среща на министъра с най-добрите  български биатлонисти  Владимир Илиев и Красимир Анев. Кралев награди  сребърния медалист от световното в Йостерсунд Илиев  и европейския шампион  Анев . Министърът на спорта е обсъдил проблемите с финансирането и подготовката заедно с биатлонистите и председателя на федерация Екатерина Дафовска. \"Разбрахме се с федерацията да се изготви 3-годишен план за развитието на този спорт до следващите зимни олимпийски игри и чак тогава да разговаряме какви ще бъдат средствата, които може да се отделят за подготовката на биатлонистите ни през това време\", заяви Кралев. \"Тази година е най-успешната за българския биатлон от много време насам – от титлата на Екатерина Дафовска на олимпийските игри (Нагано 1998). Желая ви успех, защото има още много какво да спечелите в следващите години.\" През 2019 г. биатлонът беше в трета група според  критериите за финансиране на ММС . След медала на Илиев в Йостерсунд обаче се изкачва в първа група. \"Системата за финансиране е изключително справедлива, защото дава възможност на федерациите, които постигат успехи, да бъдат стимулирани веднага\", добави министърът. Според него инфраструктурните проекти в Белмекен, Самоков и Троян трябва да обезпечат пълноценната подготовка на състезателите. \"Ще направим оценка на тези инвестиции, които са необходими, за да може да се възстанови трасето в Самоков и това в Троян, защото там е един от основните центрове за биатлон.\" Кралев добави, че заради кандидатурата за младежките зимни олимпийски игри Боровец също влиза в плановете за развитието на спорта, защото е предвидено състезанията по биатлон да се проведат в курорта.", "date": "2019.03.27", "title": "Кралев поиска 3-годишен план за развитие от федерацията по биатлон"}
{"url": "https://www.dnevnik.bg/bulgaria/2019/03/27/3410822_nad_32_mln_lv_shte_struvat_evroizborite_v_bulgariia/", "text": "Правителството одобри днес план-сметката за разходите по подготовката и провеждането на изборите за членове на Европейския парламент от България, като необходимите за това средства са в размер на 32,4 млн. лева. Това съобщиха от правителствения пресцентър. С осигуряването на средствата ще се гарантира финансирането на всички дейности, свързани с отделните организационни етапи на изборния процес и безпрепятственото провеждане на изборите, отбелязват от Министерския съвет. Средствата са планирани в централния бюджет за 2019 г. За координацията на организационно-техническата подготовка на изборите ще отговаря вицепремиерът Томислав Дончев. Той ще бъде подпомаган от работна група, включваща представители от съответните министерства и ведомства. С решението си правителството е разпределило задачи около евроизборите и на другите отговорни министерства.", "date": "2019.03.27", "title": "Над 32 млн. лв. ще струват евроизборите в България"}
{"url": "https://www.dnevnik.bg/kultura/2019/03/27/3410786_portret_na_kristo_kato_mlad_bez_da_se_propuska/", "text": "Семейството на Кристо е главно действащо лице в документалната изложбата \"Роден в Габрово\" в галерия Credo Bonum, която ще бъде открита  . Посетителите ще имат възможност да научат повече за Цвета и Владимир Явашеви, за тримата им синове и за живота им в Габрово, съобщават от галерия Credo Bonum. Изложбата дава поглед върху ранните години на малкия Христо Явашев и включва негови снимки с братята му - актьора от киното и театъра Анани Явашев и инженер-химика Стефан Явашев. Зад \"Роден в Габрово\" стои журналистът Евгения Атанасова-Тенева, която е един от най-задълбочените изследователи на творчеството и живота на Кристо и Жан-Клод. Сред текстовете, включени в изложбата, са спомени на Кристо за детството му, плод на поредица интервюта, които журналистът прави с него през годините. Изложбата, която е направена в партньорство с Дома на хумора и сатирата в Габрово, показва домовете, в които семейството живее, училищата, в които Христо учи. Представени са и детските игри и заниманията с изкуство на бъдещия артист, както и местността Качорите, където той прекарва летата си и където се завръща като студент в Художествената академия, преди да отпътува за Прага. Голяма роля в живота на Явашеви играе семейната фабрика \"Химия и индустрия\", където Христо и братята му играят сред предмети, които по-късно ще се превърнат в съществена част от неговото изкуство - платове, варели. Не е пропуснат и кръжокът по рисуване на учителя Попов, който подготвя \"габровската колония\" за Художествената академия в София. Самият Попов нарича така групата от талантливи бъдещи художници – Христо Явашев, Ива Хаджиева, Драган Немцов и Дора Бонева. През 1947 г. фабриката \"Химия и индустрия\" е национализирана, а година по-късно същата съдба има и домът на Явашеви. Бащата на Христо, инженер-химикът Владимир Явашев, е набеден, че е \"саботьор\", който е унищожил социалистическа продукция. Повод за това е, че в негова смяна пиян работник неправилно е обработил няколко топа плат и така ги е похабил. Владимир Явашев е осъден на година затвор във Велико Търново. Когато бива освободен през 1950 г., семейството напуска Габрово.", "date": "2019.03.27", "title": "Портрет на Кристо като млад, без да се пропуска семейството му"}
{"url": "https://www.dnevnik.bg/skorost/2019/03/27/3410839_oshte_edin_remont_na_viadukt_zapochva_na_hemus_utre/", "text": "Ремонтът на още един виадукт на магистрала \"Хемус\" започва утре, заради което от 14-и до 23-и километър движението ще се осъществява двупосочно в платното за София, съобщиха от Агенция \"Пътна инфраструктура\". Това е четвърти ремонт само в 70-километровия участък на аутобана от София до разклона за Ябланица. Новият виадукт в ремонт е \"Потоп\", който се намира при 19-и километър. През миналата година бяха ремонтирани колоните на съоръжението, а сега работата продължава по пътното платно. Съоръжението не е основно обновявано от въвеждането му в експлоатация преди повече от 30 години. Дължината му е 525 метра, уточняват от АПИ. За улеснение на трафика в края на работната седмица - в петък и събота, в района на ремонтирания участък ще има две ленти в посока Варна и една за София, а в неделя и понеделник сутрин ще има две ленти за София и една за Варна. От 26 март движението от 33-и до 40-и километър на \"Хемус\" се осъществява двупосочно в платното за София поради ремонта на два виадукта - при 36-и км (\"Коренишки дол\") и при 37-и км в платното за Варна. Очаква се предвидените дейности да завършат до края на строителния сезон, който е в късната есен. В момента на \"Хемус\" се ремонтира и тръбата за София на тунел \"Витиня\". Движението се осъществява двупосочно в основно обновената тръба за Варна. На същата магистрала ремонт върви и на територията на област Варна, като се обновяват 10.4 км от платното в посока София в участъка между пътен възел \"Неофит Рилски\" и естакада \"Девня\". Очаква се строителните работи да завършат до 25 май т.г. Ремонтите на магистрала \"Тракия\" На другата основна магистрала \"Тракия\" върви ремонт на три мостови съоръжения (при 13-и, 15-и и 20-и километър). Там се предвижда строителните работи да приключат преди началото на активния туристически сезон. Също на \"Тракия\" е в ход и ремонт на моста над река Тополница, заради което до 30 април движението от 77-и до 78-и км в посока Пловдив е ограничено в активната и аварийната лента и се осъществява в изпреварващата. От 7 март движението по моста над река Елшишка при км 89-и на \"Тракия\" се осъществява двупосочно в платното за София поради ремонт на платното за Пловдив. За улеснение на трафика от 13 ч. всеки петък до 17 ч. в събота има две ленти в посока Пловдив и една за София. От 17 ч. всяка събота до 10 ч. в понеделник ще има две ленти за София и една лента за Пловдив.", "date": "2019.03.27", "title": "Още един ремонт на виадукт започва на \"Хемус\" утре (карта)"}
{"url": "https://www.dnevnik.bg/sport/2019/03/27/3410836_sudiiata_ot_levski_-_cska_se_zavrushta_s_mach_v_razgrad/", "text": "Съдията Владимир Вълков се завръща в елита на българския футбол, като ще ръководи двубоя между \"Лудогорец\" и \"Берое\". Това е първото назначение на рефера след  дербито между \"Левски\" и ЦСКА (1:0) . Мачът между сините и червените беше белязан от спорни отсъждания. Още преди мача треньорът на ЦСКА  Любослав Пенев изрази опасения, че Вълков ще влезе в ролята на \"бушон\" , който да бъде използван срещу отбора му. След мача червените имаха претенции около червения картон на Едвин Джеси и неотсъдено нарушение срещу Иван Турицов при атаката, която завърши с автогол на Стивън Перейра. След двубоя червените  написаха във \"Фейсбук\": \"Бушонът гръмна\" . Председателят на съдийската комисия към БФС  Йордан Сталев оцени като справедлив червения картон на Джеси , но посочи, че  е имало нарушение преди автогола на Перейра . След дербито Вълков не е ръководил мачове в Първа лига, като до момента през сезона той има 11 мача в елита. Двубоят в Разград е първият от плейофната фаза в първенството. Съдия на мача между ЦСКА и \"Черно море\" ще бъде Стефан Апостолов. Никола Попов ще е рефер на двубоя между \"Левски\" и \"Ботев\".", "date": "2019.03.27", "title": "Съдията от \"Левски\" - ЦСКА се завръща с мач в Разград"}
{"url": "https://www.dnevnik.bg/sport/2019/03/27/3410921_baiern_privlicha_zashtitnik_na_atletiko_madrid_za_80/", "text": "Германският футболен шампион \"Байерн\" (Мюнхен) обяви привличането на французина Лукас Ернандес от \"Атлетико\" (Мадрид). Баварците ще платят 80 милиона евро за 23-годишния футболист, който подписва договор за пет години до лятото на 2024 г. Договорът на Ернандес с \"Байерн\" влиза в сила от 1 юли 2019 г. \"Много съм доволен, че в лицето на Лукас ние привличаме един от най-добрите защитници в света. Той е световен шампион и вече има достатъчно опит независимо от възрастта си. Той може да бъде използван като централен защитник и отляво на отбраната. Хубавото е, че се запазва традицията \"Байерн\" да има много силни френски играчи\", каза спортният директор на клуба Хасан Салихамиджич. Това е втори трансфер на световен шампион, след като с договор от лятото пристига и  Бенжамен Павар от \"Щутгарт\" . С платените 80 милиона евро Ернандес става вторият най-скъп защитник в световния футбол след Върджил ван Дайк. През миналата година \"Ливърпул\" плати за холандеца 75 милиона паунда (88 милиона евро). От \"Байерн\" уточниха, че когато Ернандес е минавал медицински прегледи, е установено, че има увреждане на вътрешна връзка на дясното коляно. Тя налага хирургическа интервенция. \"Има лек проблем, но не мисля, че това ще му попречи да започне нормално подготовка за сезон 2019-2020\", каза шефът на лекарския щаб на \"Байерн\" професор Ханс-Вилхелм Мюлер-Волфарт. Трансферът на Ернандес е рекорден в историята на баварците. Досега най-високата платена сума беше близо два пъти по-малка от тази за бранителя. Рекордът държеше друг французин - Корентен Толисо, купен за 41.5 милиона евро от \"Лион\" през сезон 2017-18. За 40 милиона евро пристигна Хави Мартинес през 2012 г. от \"Атлетик\" (Билбао). \"Това е много важен ден в моята кариера, след като се присъединявам към един от най-великите клубове в света. Благодаря на всички в \"Атлетико\", които бяха моето семейство в последните години, щастлив съм, че правя следващата стъпка в моята кариера\", коментира Ернандес. Французинът е роден през 1996 г. в Марсилия, но от 4-годишен живее в Испания. Поради това той изговаря името си Лукас, а не Люка (френски) и говори испански език. От 2007 г. Ернандес беше част от \"Атлетико\".", "date": "2019.03.27", "title": "\"Байерн\" привлича защитник на \"Атлетико\" (Мадрид) за 80 милиона евро"}
{"url": "https://www.dnevnik.bg/photos/2019/03/27/3410051_fotogaleriia_razdeleni_ot_brekzit_obedineni_ot/", "text": "В родното място на Уилям Шекспир недоволството от Брекзит е още по-дълбоко, отколкото преди три години, когато Островът шокира света, гласувайки за излизане от ЕС, разказва \"Ройтерс\".", "date": "2019.03.27", "title": "Фотогалерия: Разделени от Брекзит, обединени от презрението към политиците"}
{"url": "https://www.dnevnik.bg/sviat/2019/03/27/3410933_mei_obeshta_na_deputatite_da_podade_ostavka_ako/", "text": "Британският премиер Тереза Мей ще подаде оставка в замяна на това парламентът да одобри споразумението за Брекзит. Мей е обещала това на среща с депутати от Консервативната партия. Депутат, поискал анонимност, казва, че макар да не е дала точна дата, тя е оставила съпартийците си с впечатлението, че това ще стане \"в разумен срок\", други източници твърдят, че оставката ще бъде подадена през лятото. Ако подаде оставката си сама, Мей ще остави управлението в ръцете на торите. Същото се случи през 2016 г., когато премиерът Дейвид Камерън напусна след референдума за Брекзит. Така партията ще трябва да си избере нов лидер, който ще стане и премиер. Сделката, която парламентът ще одобри, включва досегашните условия, на които Лондон и Брюксел се споразумяха, и излизане на 22 май тази година по тях. \"Разбрах пределно ясно какво е настроението на парламентарната група. Знам, че има желание за нов подход и ново лидерство във втората фаза на преговорите за Брекзит. Няма да преча на това. Знам, че някои хора се боят, че ако одобрите споразумението за оттегляне, ще приема това като разрешение да започна преговорите във втората фаза без необходимите дебати. Няма да го направя. Чух мнението ви. Но трябва да прокараме тази сделка и да проведем Брекзит\", е казала Мей, според изявлението ѝ, разпространено от \"Даунинг стрийт\". \"Готова съм да напусна поста си по-рано, отколкото смятах, за да изпълня дълга си към държавата и към партията. Моля всички ви в тази стая да подкрепите сделката, за да изпълним историческия си дълг - да изпълним решението на британския народ и да напуснем ЕС по гладък и уреден път.\"", "date": "2019.03.27", "title": "Мей обеща на депутатите да подаде оставка, ако одобрят сделката за Брекзит"}
{"url": "https://www.dnevnik.bg/sport/2019/03/27/3410935_kubrat_pulev_niama_zashto_da_se_izviniavam_za/", "text": "Аз съм добра реклама\", така реагира Кубрат Пулев на  целувката с репортерката Дженифър Равало  в САЩ след двубоя си с Богдан Дину. Случката след боксовата среща предизвика много по-голямо внимание от нокаута срещу румънеца в Лос Анджелис и след прибирането си в България Пулев говори надълго и широко за нея. Българинът не е притеснен от евентуални последствия или завеждане на дело за сексуален тормоз. В САЩ медиите обърнаха сериозно внимание на Пулев, осъждайки поведението му. За целувката \"Не мисля, че целувката е помрачила доброто ми представяне, защо да е така. Тя си е част от него. Така се е случило, не беше планирана изобщо, а беше импулсивен момент. Няма защо да повлиява зле на кариерата ми, целувката е нещо много хубаво\". По отношение на чувствителността в САЩ по темата за сексуалния тормоз Пулев изрази своето мнение. \"Те (американците) са чувствителни, ако целувката не е желана от човека отсреща. Аз, за да го направя съм преценил, че човекът не просто желае целувка, а много повече. Направил съм го приятелско, понеже след победа човек е в приповдигнато настроение\", каза Пулев. \"Запознахме се с нея на кантара. Тя предложи да правим парти, беше убедена, че ще спечеля. Беше с нас, говореше си с всички от екипа, от момчетата. Даже с някои станаха и по-близки. Тя го изигра един вид, че не се познаваме. Някой ѝ е дал кофти акъл, сигурно, за да си направят сайта известен. Виждате каква добра реклама съм аз, рекламодателите може да се активизират\". Пулев обясни, че не е разговарял с Равало след случката, след като тя не отговаря на телефона си. \"Намерихме ѝ телефона, но тя не отговаря\". \"Имаме снимки, видеа, мога да ви покажа и на вас. На тях тя стои с нас до 5 часа сутринта в лобито на хотела. Пиеше и да не казвам какви други неща правеха в тоалетните. Предполагам, защото така ми се видя нелошо момиче, може би са ѝ дали лоши акъли. Казали са ѝ: \"Хайде, давай ще изкараш някакви милиони и ще станеш най-известната\". Няма лошо, но това е непочетно и некоректно, то си е за нея лошо\". Той смята, че няма за какво да се извинява на журналистката, по-известна като Джени Суши. \"Защо, тя беше толкова щастлива, че я целунах. Аз познавам много жени, които биха се изкефили да ги целуна. Тя не беше доволна на една целувка, а искаше да стане известна. Така обаче не стават тези неща, като по филмите\". Пулев говори и за реакцията на екипа си \"Топранк\", като разкри, че в лагера му веднага са били притеснени от случката и голямото медийно внимание, което тя предизвика в САЩ. \"Всички се изплашиха от това, включително и адвокатът, който е един от най-добрите. Той е бил на Тайсън (Майк Тайсън) и познава бокса много отблизо. Те почнаха да се стряскат, но им казах, че колкото и да е различно в САЩ и както и да го изкарва. Ако един интелигентен човек види видеото, той ще му стане ясно всичко. Тя се изкефи, усмихна се, даже благодари, че я целунах\". Пулев е убеден, че ако се стигне до съд, Равало ще се изложи. \"Ще бъде по-лошо за нея. Не им прави чест и на световните медии да ме съдят. Да ме извиняват, но не могат да ме съдят те\". Българският боксьор обясни, че половинката му певицата Андреа също е била недоволна в началото. \"В началото и тя се изнерви, обади ми се. Казах ѝ, че така се случва и знае, че съм див човек. Във всеки друг спорт може това да е странно, ако го направят в тениса на корт, да го направи Григор Димитров, но бокса е нещо съвсем различно\". За мача с Богдан Дину Кубрат Пулев оцени като много добро представянето си в  първия си мач в САЩ . През уикенда той победи Дину, а след това каза, че и американският му екип е останал много доволен. \"Доволен съм, но има и неща, които трябва да подобрявам. Ако бях перфектен щях да се чудя какво да правя сега. Мачът беше много труден, защото усетих как губя в четвъртия рунд. След като ми отвори аркадата той се юрна да ме убива, но не се получават нещата точно така\", каза Пулев за критичните моменти в мача. \"Боб Аръм още на ринга е питал моето обкръжение кога искам да играя пак. Уникален мач, направо всички са възхитени. Ще видим дали ще се бия с Уайлдър или Джошуа, аз съм готов за всеки, не ме притеснява никой\". Пулев добави, че е с 12 шева над окото, но похвали медицинския си екип. \"След аркадата нямаше каква друга тактика да се мисли. Или трябваше да се втурвам да го утрепвам, или трябваше да се предаваме. Положението беше тежко, аркадата беше голяма и дълбока, черепът ми се виждаше. След като така се развиват нещата не оставаше друго, освен да давам всичко и да го размазвам\". Според българския боксьор срещата с Дину е била много по-драматична от тази с Хюи Фюри през миналия октомври в София. \"Тук имаше всякакъв вид драма. Беше малко \"Кървав спорт\" и \"Роки\", но човек не си избира мачовете и противниците. Фюри го водех през цялото време, а тук диктувах в началото, а после претърпя обрати. Имаше предупреждения, отброяване, после го чакахме да се изправи. Това не съм го виждал дори на фалшивите рингове, аматьорските, където съдиите са подкупни\".", "date": "2019.03.27", "title": "Кубрат Пулев: Целувката няма да повлияе зле на кариерата ми, защо да се извинявам"}
{"url": "https://www.dnevnik.bg/evropa/evropeiski_parlament/2019/03/27/3410931_plastmasovite_izdeliia_za_ednokratna_upotreba_shte/", "text": "Европейският парламент подкрепи днес забраната за пластмасови изделия за еднократна употреба.  До 2021 г. в ЕС ще бъдат забранени пластмасовите вилици, ножове, лъжици и пръчици за хранене, чинии, сламки, клечки за уши, дръжки за балони от пластмаса, както и киселинно разградими пластмаси и съдове за храна, както и чаши от полистирен. Държавите в ЕС ще трябва да събират до 2029 г. до 90 на сто от пластмасовите шишета. Предвижда се пластмасовите бутилки да бъдат от поне 25 на сто преработено съдържание до 2025 г. и 30 на сто до 2030 година. Въвежда се разширена отговорност за производителите на тютюневи изделия, с които се замърсява. Тези правила ще се прилагат също за риболовните приспособения, за да може производителят, а не рибарите, да поема разходите за събирането на изгубените в морето мрежи. Съобщаването на отрицателните последици за околната среда става задължително на етикетите на изброените изделия. Надписите ще уточняват, че изхвърлянето на тези изделия е вредно за околната среда. По данни на Европейската комисия повече от 80 на сто от отпадъците по плажовете са от пластмаса. Новото законодателство ще обхваща 70 на сто от всички пластмасови отпадъци, открити в морето. Заради бавното си разграждане, пластмасата се натрупва в Световния океан. Пластмасови остатъци са открити в тюлени, китове, морски костенурки и птици, в риби и ракообразни - в хранителната верига на човека, отбелязва ЕП./ БТА", "date": "2019.03.27", "title": "Пластмасовите изделия за еднократна употреба ще бъдат забранени в ЕС от 2021"}
{"url": "https://www.dnevnik.bg/sport/2019/03/27/3410926_citat_na_denia_az_ne_sum_lek_diskotechen_tip_koito/", "text": "Така Кубрат Пулев обясни  целувката с репортерката Дженифър Равало  след първия си мач в САЩ, който завърши с  победа с нокаут  над Богдан Дину. Според Пулев всичко е в рамките на приятелското отношение. Въпреки критики от половинката му Андреа, той среща разбиране и от нея. \"Те (американците) са чувствителни, ако целувката не е желана от човека отсреща. Аз, за да го направя съм преценил, че човекът не просто желае целувка, а много повече. Направил съм го приятелски, понеже след победа човек е в приповдигнато настроение\", каза още той. \"Целувката е израз на доброта, на приятелство. Не на някакви изверги. Дори някакви жени ми писаха как съм можел да го правя. Прощавайте, аз не целувам жените така, може би много са искали те да ме целуват, но не могат да припарят до мен. Аз не съм лек дискотечен тип, който ходи, върви и целува хората\", добави Пулев. Българският боксьор, който е активен по всякакви теми, беше попитан и за политическата ситуация в страната и  оставката на Цветан Цветанов . \"Нямахме възможност да следя политическите драми, но сега ще ги проследя всичките и ще се запозная. Знаете, че аз не просто ги гледам, а виждам между редовете и влизам в сърцата и мислите на хората\".", "date": "2019.03.27", "title": "Цитат на деня: Аз не съм лек дискотечен тип, който ходи и целува хората"}
{"url": "https://www.dnevnik.bg/politika/2019/03/27/3410924_ne_bih_trugnal_sreshtu_lidera_i_suprugata_si_i_oshte/", "text": "Важно е като правиш един политически проект, да го възприемаш като кауза. И аз съм го възприел по този начин. Никога по никакъв начин не съм възнамерявал да правя нещо по-различно, което да не кореспондира както с волята на нашия политически лидер, така също и моята съпруга\" - това декларира зам.-председателят на ГЕРБ Цветан Цветанов днес, малко след като съобщи, че се  оттегля от парламента  заради  скандала около купения от него апартамент  в един от елитните столични квартали на цени под пазарните. След срещата си с лидера на управляващите и премиер Бойко Борисов той обяви, че  запазва партийните си постове , включително като ръководител на изборния щаб на партията, и даде да се разбере, че отношенията му с Борисов остават близки. \"Дневник\" публикува избрани цитати от изявлението на Цветанов пред медиите и отговорите му на журналистически въпроси: - Винаги съм се ръководил от семейните ценности и знам, че ако в едно семейство, ако има проблем, страдат децата. Ако има развод, страдат децата. Винаги съм изповядвал това да бъдем в екип. И когато взимаш мъдрото, правилното решение, градиш мостове. Ако взимаш решение под действието на емоции, правиш дупки, правиш езера и това означава, че правим разделение един от друг -  - Когато имаме обективни журналисти, смятам, че това е най-важното за българското общество. Но когато се влиза в заблуждение и поднасяне на невярна информация, сами разбирате, че се създава обществено напрежение, което определено рефлектира и върху политически партии, и върху управление, и върху парламентарни мнозинства. В случая жертвата бях аз. - Болно ми е от всичко, което се изля към мен и партията ни. Но ветровете брулят високите върхове. - На 53 години съм. Премиерът Борисов, да е жив и здрав, тази година става на 60. Смятате ли, че 53-годишен мъж и 60-годишен мъж ще се държат като тийнейджъри? Ние сме с достатъчно богат житейски опит -  - Искам да му благодаря  , защото ми дава възможността да си говорим като равен с равен, когато обсъждаме важни и сериозни теми. - Нека ви попитам вас: всичко, което сте правили през живота си законно ли е, морално ли е? Аз съм като всеки нормален български гражданин. Недейте да смятате, че ние сме нещо по-различно. Днешното ми действие е солидарност с колегите, които до този момент са подали оставки. Това по никакъв начин не ме прави виновен, просто искам да се спре със спекулациите, че Цветанов на всяка цена ще остане в парламента -  - Прегърнахме се, утре сме с пълна енергия да вървим по това, което е начертано. Имаме хронограма  , цели, които сме поставили -  - Искам да изразя моето уважение към Вежди Рашидов - един човек, който загуби парите си в КТБ. Никой не го питаше по тази тема, а всеки искаше да направи новина от това какво е направил той с неговите си пари. Не, не смятам. Спазил съм закона -  Репортаж от Народното събрание -  тук Хронология на деня -  тук", "date": "2019.03.27", "title": "Не бих тръгнал срещу лидера и съпругата си и още цитати от Цветан Цветанов"}
{"url": "https://www.dnevnik.bg/biznes/2019/03/27/3410907_turciia_izolira_lirata_ot_chujdestranni_valutni_igrachi/", "text": "Турция изненада валутните пазари с драстично повишаване на лихвите за закупуване на националната валута от чуждестранни играчи и ще продължи да инструктира банките си да не предоставят турски лири на ключови външни борси за валутна търговия поне до местните избори тази неделя, съобщи \"Ройтерс\". Целта на властите е да възстановят доверието към лирата, но днес тя се обезцени с 2% (до 5.4440 за един щатски долар), след като лихвите по използването ѝ за бързи търговски сделки в Лондон скочиха до 1300% на годишна основа. Анализатори обясниха, че подобен скок от близо 55 пъти спрямо предишните 24% е огромно препятствие за всеки, който залага на обезценяването на турската валута, застраховат се срещу поевтиняването или закриват позиции в лири. За да намерят отнякъде лири, чуждестранните търговци започнаха масово да продават турски акции и облигации, а ефектът от този трус се усети и в търговията с валутите на други възникващи пазари. Мярката, въведена от Турция, е временна (вероятно ще продължи не повече от 10-15 дни) и цели отблъскване на \"атаки от спекуланти\", казва източник на \"Ройтерс\". Когато пазарът действаше, спекулантите вземаха на заем лири, веднага ги продаваха, а след това, когато курсът спадне, ги изкупуваха при по-нисък курс и ги връщаха. Но инвеститорите реагираха с поредните призиви Анкара да започне дълго отлагани реформи в икономиката, за да върне доверието и на турците към лирата и да ги накара да спрат да я обръщат в твърда валута. Информациите, че ставките по суаповете за покупка на турски лири скачат, защото турските банки не отпускат лири на чуждестранните банки, не отговарят на истина, заяви днес председателят на Асоциацията на турските банки Хюсеин Айдън, цитиран от \"Ройтерс\". Турските банки не са източник на ликвидности, а по-скоро се грижат за собственото си положение, допълни той. Основният индекс BIST 100 се понижи днес със 7%, този за банковия сектор - с 8%. Доходността по 10-годишните държавни облигации се повиши до 18.72% - най-високото равнище от октомври насам. Но \"Ройтерс\" коментира, че въпреки днешните събития мерките на централната банка от последните дни успяват да компенсират сериозните загуби от петък. Тогава лирата отслабна до 5.8490 в най-лошият ѝ ден от август 2018 г.- насам, когато избухна валутната криза, тласнала икономиката в рецесия, която се очаква да продължи до края на 2019 г., допълва \"Ройтерс\". Николай Марков, старши икономист в Pictet Asset Management, коментира за агенцията, че използваният инструмент не е подходящ. \"Той отразява факта, че политиката на централната банка не е правилната. Подходящият ход е повишаването на лихвите като най-наложителният ход за спиране доларизацията на икономиката.\"", "date": "2019.03.27", "title": "Турция изолира лирата от чуждестранни валутни играчи"}
{"url": "https://www.dnevnik.bg/tehnologii/2019/03/27/3410947_specialisti_v_razrabotvaneto_na_izkustveniia_intelekt/", "text": "Компютърните специалисти Джефри Хинтън, Йошуа Бенджио и Ян Лекун, които са сред първите занимаващи се с разработването на изкуствения интелект, спечелиха приза \"Тюринг\", известен като технологичната версия на Нобеловата награда, съобщават БТА. Тяхната работа положи основите, върху които днес се използват приложения за лицево или гласово разпознаване. Тримата разработват начините, по които машините могат да се учат подобно на хората - пробив, известен като \"изкуствен интелект\". Те ще получат 1 млн. долара, които са осигурени от технологичния гигант \"Гугъл\". Въпреки че се познават от десетилетия, Бенджио, Хинтън и Лекун през повечето време са работили поотделно над технология, известна като изкуствена невронна мрежа. В последните години експерти изразиха притеснения, че резултат на техните изследвания може да доведат до човечество, подчинено на машините. \"Дълго време хората смятаха, че това, което правим тримата, е безсмислено. Мислеха ни за заблудени, а заниманията ни - за изненадваща загуба на време за уж интелигентни хора. Посланието ми към младите изследователите е да не се отказват, само защото някой ги упреква, че се занимават с глупости\", каза Джефри Хинтън.", "date": "2019.03.27", "title": "Специалисти в разработването на изкуствения интелект спечелиха наградата \"Тюринг\""}
{"url": "https://www.dnevnik.bg/sport/2019/03/27/3410957_obshtinata_v_milano_zabavia_stroeja_na_noviiat_stadion/", "text": "Неочакван проблем с  новия стадион на \"Милан\" и \"Интер\"  в Милано се появи в последните дни. Кметът на града Бепе Сала обяви, че общината не може да си позволи да загуби собствеността над земята въпреки съдбата на легендарното съоръжение. Двата милански клуба първоначално работеха по план за реконструкция на легендарния стадион, но е взето решение да се изгради изцяло ново съоръжение, което трябва да бъде завършено през 2023 г. Общинският съвет също даде съгласието си, но сега се появяват нови проблеми. \"Трябва да намерим правилната формула, защото към момента стадионът и земята са собственост на общината. При това концесията е за много дълъг период от време. Ясно е, че ние не можем да загубим собствеността. Може те да ни предоставят новия стадион, който ще бъде изграден и да играят на него под наем\", каза Сала пред журналисти. Кметът на Милано покани двата клуба да намерят решение, което да задоволява всики страни. \"Единственото ми условие е ние да не губим собствеността над земята и стадиона\". Двата клуба се споразумяха да работят заедно и да платят голяма част от разходите за строеж на нов стадион. Очаква се той да струва около 600 милиона евро и да има капацитет от 60 хиляди места. Проектът включва изграждане на стадион с капацитет 60 хиляди места (с 20 по-малко от сегашния стадион), както и зала с 5000 места, в която да се провеждат концерти и други събития. Освен това ще има и голям търговски център. Дизайнът на новия \"Сан Сиро\" ще бъде вдъхновен от стадиона в Ню Йорк \"Мет лайф\", където се играят срещи по американски футбол.", "date": "2019.03.27", "title": "Общината в Милано забавя строежа на новия стадион на \"Интер\" и \"Милан\""}
{"url": "https://www.dnevnik.bg/sviat/2019/03/27/3410971_boing_napravi_promeni_v_samoletite_si_737_maks/", "text": "Американската компания \"Боинг\" (Boeing) представи днес пред медиите и експерти промените в своите самолети \"737 Макс\" в опит да възстанови доверието след две самолетни катастрофи, при които загинаха общо 346 души, съобщава БТА. На пресконференция в САЩ представител на авиокомпанията обеща тя да направи всичко, за да не се случват никога повече подобни катастрофи. Промените дават на пилотите повече възможности да заобиколят системата за контрол на полетите, обвинявана за разбиването на самолети на индонезийската авиокомпания \"Лайън еър\" (Lion AIr) и на Етиопските авиолинии (Ethiopian Airlines) съответно през октомври миналата година и по-рано този месец. Освен това ще бъде подобрено обучението на екипажите, за да познават по-добре начина на функционирането на системата. Първоначалният вариант на системата е бил подложен на стотици часове анализи и тестове и одобрен от Федералното авиационно управление на САЩ, подчертаха от \"Боинг\". Прилики при двете авиокатастрофи поставиха под съмнение работата на управлението. За внасяне на промените в системите на самолетите ще бъде необходим само един час, казаха от \"Боинг\". Освен това всички самолети от линията \"737 Макс\" ще бъдат оборудвани безплатно със светлинен сигнал, предупреждаващ за неизправности в системата за контрол на полетите. Досега това беше допълнителна екстра, която се инсталираше срещу заплащане.", "date": "2019.03.27", "title": "\"Боинг\" направи промени в самолетите си \"737 Макс\""}
{"url": "https://www.dnevnik.bg/sport/2019/03/27/3410975_federer_preletia_prez_medvedev_za_61_minuti_i_stigna/", "text": "Роджър Федерер продължава похода си към четвърта титла на турнира от сериите \"Мастърс\" в Маями, след като преодоля четвъртия кръг в надпреварата. Той победи руснака Данийл Медведев с 6:4, 6:2 за само 61 минути. Победата е трета за Федерер над руснака в третия мач помежду им. Предишните две бяха през миналата година в Шанхай и Базел. Двубоят помежду им трябваше да се изиграе във вторник срещу сряда, но заради лошото време над Маями беше отложен с близо 24 часа. След финала, който игра в Индиън Уелс швейцарецът показа, че формата му е добра. Той вече има титла през годината, след като триумфира в Дубай и взе  своята титла №100 в кариерата си . На централния корт Маестрото не срещна никакви проблеми и демонстрира много високо ниво през целия двубой. Федерер реализира пет аса и не допусна нито една двойна грешка. Нивото на сервиса му беше високо, като вкара 69% първи сервис и спечели 83% от разиграните точки при него. Швейцарецът даде три точки за пробив, но защити всяка една от тях. От другата страна на мрежата Медведев просто не беше на нивото на съперника си и много малко неща в играта му се получаваха. Освен трите пробива, руският тенисист допусна много грешки. В първия сет резултатът се задържа равен до 4:4, но след това Федерер реализира важен пробив, за да поведе. След това Маестрото затвърди пробива в един маратонски гейм, в който Медведев стигна до трите си точки за пробив. Въпреки това нервите на швейцареца издържаха и той взе сета. Това пречупи Медведев, който беше пробит още в първия гейм от втората част. След това резултатът се движеше гейм за гейм преди да дойде нов срив в играта на руснака. При 4:2 в полза на Федерер Медведев водеше с 40:15, но някак успя да загуби подаването си и по този начин предостави възможност на Федерер да сервира за мача. Трикратният шампион не трепна и затвори двубоя за 61 минути. В четвъртфиналите той ще се изправи срещу Кевин Андерсън. Срещу южноафриканеца Маестрото има пет победи и само една загуба, като поражението дойде на миналогодишния \"Уимбълдън\".", "date": "2019.03.27", "title": "Федерер прелетя през Медведев за 61 минути и стигна четвъртфиналите в Маями"}
{"url": "https://www.dnevnik.bg/photos/2019/03/27/3410599_fotogaleriia_svetovnite_snimki_na_denia_-_27_mart_2019/", "text": "Служителите на музей минават върху гигантска осветена въздушна снимка на Берлин.", "date": "2019.03.27", "title": "Фотогалерия: Световните снимки на деня - 27 март 2019 г."}
