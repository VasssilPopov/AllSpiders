{"url": "https://www.dnevnik.bg/sport/2019/12/25/4009800_goliamoto_zavrushtane_na_taigur_uuds_beshe_opredeleno/", "text": "Забележителното  завръщане на голфъра Тайгър Уудс  от средата на април беше определено от \"Асошейтед прес\" за спортна история на годината. Спортните редактори на агенцията оценяват високо триумфа на американеца в Огъста. На 43 години, три месеца и 15 дни Уудс спечели 15-ия си трофей от Големия шлем. Той сътвори немислимото, като след като беше изпаднал извън топ 1000 на световната ранглиста, успя да се пребори с редица лични и здравословни проблеми, за да облече за пети път зеленото сако в Огъста - 11 години след последния си триумф в Големия шлем и цели 14 години след предишната си победа в \"Мастърс\". На второ място в класацията остава втората световна титла на женския национален отбор по футбол на САЩ. Редакторският екип изтъква, че почти всички истории прескачат границите на спорта и се преплитат с вълнения и извън игралното поле. Такъв е примерът и с гимнастичката Симон Байлс. Американката  продължава да пише златни страници в историята на спорта , но успехите ѝ вървят с преживяното в  сексскандала покрай националния отбор .", "date": "2019.12.25", "title": "Голямото завръщане на Тайгър Уудс беше определено за спортна история на годината"}
{"url": "https://www.dnevnik.bg/bulgaria/2019/12/25/4007040_chestito_rojdestvo_hristovo/", "text": "Християнският свят отбелязва днес един от най-светлите празници - Рождество Христово, денят, когато се е родил Божият син Исус Христос. Според евангелския разказ малко преди раждането на Исус майка му Мария и съпругът ѝ Йосиф пристигнали от Назарет във Витлеем - родното място на Йосиф. По това време по заповед на римския император течало преброяване на населението и всеки трябвало да се запише там, откъдето е родът му.  Тъй като градчето било препълнено и не намерили място в странноприемница, Мария и Йосиф се подслонили в пещера в покрайнините, където пастирите затваряли овцете.Там се родил Иисус. В мига на Рождеството в небето пламнала необикновена светлина - ангел се явил на намиращите се наблизо пастири и съобщил, че на света е дошъл Спасителя:  . Щом ангелът произнесъл тия думи, изведнъж се появило множество небесни сили, които хвалели Господа и пеели:   (Евангелие от Лука). Витлеемските пастири били първите, които се поклонили на Иисус. След тях били тримата влъхви - източни мъдреци, които следвали изгрялата на Изток звезда, за да се отдадат почит на Спасителя. Те поднесли злато, смирна и тамян на Младенеца, чието идване на земята отбелязва началото на новата ера.  Христо, Христина, Младен, Радомир, Радослав, Радостин. Вярващите ходят на черква, където има празнична служба.      По традиция семействата се събират за празника, за да отбележат рождество и с него надеждата за ново и светло начало. На този ден постите свършват и трапезата вече включва месни и млечни ястия. Ой, Коледо, мой Коледо Според народните традиции Коледа започва още от полунощ с обичая коледуване. В него участниците са само мъже – ергени, годеници и по-млади, скоро женени мъже. Всички носят едно общо име, което в различните говори е различно - коледари, коладници, коледаре, коледници. Още на  Игнажден  те си избират водач (станеник, старец) и се организират по групи по 10-15 души. В групата има и по-малки момчета, които обикновено се движат пред коледарите и известяват стопаните за тяхното идване.      Коледарите се обличат в традиционно празнично облекло със специална украса на калпаците. От полунощ до сутринта те обикалят домовете. По пътя, пред вратата и в къщата пеят специални обредни песни. Има песен за всеки от семейството — от най-възрастния до най-малкия. Песните са за здраве и дълъг живот, за имот, плодородие и благополучие, късмет, любов, щастие и добра среща, за радост, игри и веселия.", "date": "2019.12.25", "title": "Честито Рождество Христово"}
{"url": "https://www.dnevnik.bg/kultura/2019/12/25/4009495_vladimir_iavashev_za_niakolko_ludi_bulgari_niama/", "text": "\"Неуморимият двигател\". Това може би е най-краткото, но най-точно определение, което прочетох за ролята на Владимир Явашев в проекта \"Плаващите кейове\". Всъщност може да бъде отнесено не само за този проект, а за работата му заедно с Кристо и Жан Клод и с Кристо в последните 30 години. Да, той е племенник на световноизвестния артист (син на по-големия брат Анани) и това му дава шанса да влезе в неговия екип, но останалото едва ли би било възможно без качествата и характера на Владимир Явашев. Семейната връзка сигурно помага за доверието и отношенията, както и за лекотата да се караш с Кристо, ако смяташ, че неговата идея не е добра, но не е достатъчна, за да организираш стотици работещи по проектите, да спориш и заплашваш италианските власти, да си винаги наоколо и с решение, когато Кристо вика \"Владимир, Владимир\", да се пазариш с купувачите на картини, да вдигаш телефона си на близки и далечни познати и да се погрижиш за всеки. Без да губиш чувството си за хумор.  Това се вижда и  във филма \"Да ходиш по вода\"  (Walking on water) на Андрей Паунов, който от тази седмица може да бъде гледан и в българските кина. Лентата е документална. Режисьорът получава 750 часа суров материал, заснет от 10 екипа, поне един от които непрекъснато е следвал Кристо, а други са били на други места и с други хора, работещи по  \"Плаващите кейове\" , и пълна свобода какво да създаде. \"Това е филм за Кристо и Владо\", казва Паунов за филма. Той е заснел само финала му - една много лична сцена между чичо и племенник.  Ако още нещо е сигурно за Владимир Явашев, то е, че той не обича да говори за себе си, пази се от медийни и публични изяви, освен ако няма да помогнат за работата по проектите, и изглежда напълно лишен от суета. Като чичо си, когото нарича Христо.  В интервюто, което даде за читателите на \"Дневник\" по повод  кинопремиерата на \"Да ходиш по вода\" , на въпроса как лично би се представил отговори: \"Не е нужно. Върша това, което трябва, за да могат тези проекти да се осъществят. Всички тези години, които работя с Христо, а и с Жан-Клод - от тях съм научил, че няма невъзможни неща и ние трябва да ги направим.\"  - Не бих казал, че е урок, а това е нагласата да мечтаеш в мащаб - както се казва на английски, dream big. Наистина няма невъзможни неща, ако има достатъчно хора, които вярват в това, което се върши, защото това е екип, нито съм само аз, нито само Христо - това е много голям екип.  А когато много хора вярват в идеята да се осъществи нещо \"безсмислено\" - както Христо казва за проектите, защото то ще бъде нещо красиво, но светът може да живее и без него - това прави работата още по-интересна и цялата организация, бих казал, още по-сладка.  - Да, повлиян съм. И аз ги определям като \"безсмислени\".  - Всеки проект си има своите особености и уникални детайли, специфични за него. Сложното на кейовете освен изработката, за която работихме с Росен Желязков (конструктивен директор на проекта - бел. авт.), беше организация на посетителите. Ние имахме над един милион и 200 хиляди души, които преминаха по 3 км понтони без парапети - най-вероятно само в Италия може да се случи да ни дадат разрешение за това. А трябваше да вземем разрешение все едно строим мост за публично ползване, през който да се минава, или за път. Но логистичната организация за движението на тези хора беше наистина сложна.  Другата разлика е, че в други проекти обектите съществуват и има интервенция от Христо върху тях. Плаващите кейове трябваше да ги построим ние. Чадърите например също са построени, но хората не са върху тях и не ги използват.  - Това е ваша интерпретация. Но това вече е и тенденция в изкуството - много неща зависят от вкуса на хората. Може би като изкуство някои проекти не са толкова специални, но ако са много \"инстаграмабъл\" (терминът, който се използва за подходящи за споделяне в \"Инстаграм\" - бел. авт.) получават друга притегателна сила, \"работят\" по-добре.  - Филмът е една от 500 или 1000 или милион възможни истории, които могат да се разкажат около този проект. Това е историята, която Андрей Паунов е избрал. Не е имало влияние от Христо върху това, той даде картбланш на режисьора да направи това, което смята, че трябва да направи.  Няма невъзможни неща, както казах. Това трябва да се види. Няколко луди българи, които осъществяват една мечта. Това е.  - Над водата, естествено. Много обичам да се гмуркам. И много дълги години прекарахме много време с Росен Желязков и Михаил Заимов под водата - с различни проекти. Но в момента концентрацията ми е над. Но не се знае. Може да се завърна и под водата.  - Не. И, надявам се, няма.  - Има прилика - приятелите, с които си - това е най-важното за мен.       - Да, в Созопол. Имам много приятели и там, включително и местните (Владимир Явашев прекарва и Никулден тази година в морския град - бел. авт.). Предпочитам, като съм в България, да стоя там. Имам връзка с морето, имам връзка с града. Имам среда.  - Това е въпрос, зареден с барут.  - Да, светът е още по-отворен.  Наистина националността е вече друг тип идентификация за хората. Но, от друга страна, това те е създало по някакъв начин - как си израснал, от книгите до филмите, системата на образование, средата на града и държавата те правят в голяма степен това, което си, или имат голямо влияние върху изграждането ти. Ако имате общи неща (в \"Плаващите кейове\" основната част от екипа беше български) - понякога е много по-лесно, понякога е по-трудно. Но светът вече е много по-различен, много по-отворен, по-комуникативен - много сходни неща стават между хората и е много по-лесно да се работи. За някои хора и да се идентифицират вече е по-лесно.  За мен не е трудно и никога не е било, защото от 16 години живея извън България и съм на много места и имам различна гледна точка.  Но скоро видях един цитат, че миграцията е по-стара от езика. Хората са мигрирали, преди да говорят, преди да комуникират един с друг. Така че това е част от човека и е нормално. И не е нужно да се борим с това или дори да се опитваме да се идентифицираме - това е за всеки отделно.  - Не само аз. Моето поколение (роден е 1973 г. - бел. авт.) и по-младото, което познавам, няма такова усещане.  Аз живея в Ню Йорк - там не се чувстваш чужденец. И винаги съм казвал, че ако не живея там, няма да живея в Америка. Ню Йорк е място, където хората се събират отвсякъде и никой не го интересува с акцент ли говориш, нито го интересува сексуалната ти ориентация, нито ги интересува расата ти... Един много свободен град.  - В Америка разделението дори не е на вътрешни щати, а статистически е градове срещу провинция. В градовете хората са много по-отворени спрямо тези от малките места.  Но по принцип хората се страхуват от това, което не познават и не знаят. И когато си сблъскан в един голям град с всичко, ти го познаваш и знаеш, че няма нищо страшно, напротив, то те обогатява. Когато не си, ти се страхуваш какво ще стане, когато дойдат някакви хора, които не са от твоето племе.  За мен в кръвта ни е да мигрираме и трябва да се освободим от всички страхове, които имаме към чуждото. - Животът е прекрасно нещо. Колкото и страшни неща да се случват, хората живеят по-добре, отколкото са живели. Това е и факт. Начинът, по който живеем, е една константа, която върви нагоре - може да има завишения и понижения.  Екологията, разбира се, е голям проблем и трябва сериозно да се занимаваме с това. Включително и на лично ниво. Аз не съм човек на пропагандата - без значение дали е политическа, екологическа или друга. Важно е какво правиш ти лично.  - Не обичам генерални въпроси.  - Бих отговорил с един цитат - Art is short from Arthur.  Но щом се налага да обясня - изкуството е нещо, което ти действа емоционално. Повече музиката въздейства така, но визуалното също, макар че понякога е по-трудно, защото е въпрос на научаване. Храни душата ти с нещо, което е безсмислено, както вече говорихме. И музиката е безсмислена. То е удоволствие. Няма друга функция.  Уточнявам само, че не говорим за изкуството, което е пропаганда по някакъв начин - било то политическа, екологична, религиозна.  - Изкуството действа емоционално. Трябва да се оставиш да го приемеш по някакъв начин. Връщам се на музиката - тя е най-лесен начин за въздействие на емоциите. Хората плачат на музика. Но аз познавам и хора, които плачат, като гледат картини. Трябва да позволиш и да бъдеш отворен да ти въздейства. Някои неща може да ти действат позитивно, други негативно, да те разплачат. Това е нещото, което е много важно - това ни прави хора.  Изкуството е нещо абсолютно безсмислено да ни достави огромно удоволствие.  - За мен най-интересното е отношението на французите към културата. Няма нация в света, която да има такова отношение към културата - в тяхното ДНК е, заредено е. Истинско удоволствие е разбирането им към културата - от най-чиновническо ниво до работниците, с които ще осъществим проекта. Много е приятно.  И беше сравнително лесно да получим разрешение. Христо беше само на две срещи. Обикновено трябва да ходи на поне 20. Или 20 години и безброй срещи. - Получихме мейл от орнитолозите - една организация за запазване за птиците - те казаха, че има един сокол, който от март до юни има гнездо в арката - гнезди и се излюпват. На Райхстага също имаше, но гнездото можеше да бъде преместено, а тук няма как - то е под ботуша на един от генералите на арката. А темата е чувствителна в Париж, защото покрай пожара в Нотр Дам изгубиха семейства соколи, и решихме да преместим.  - Опитвам се. В работата е много полезно. Защото не се тюхкаш, както се казва на български. Защото вземаш скалпела или ятагана, режеш и само гледаш напред. Ако има проблем, не казваш трябваше така или така, а гледаш напред какво да направиш.  Естествено, надяваш се да се научиш и да не повториш същата грешка, но гледаш винаги напред.  - Да обяснявам, че наистина не говори български. Не го прави нарочно. Опитва се понякога - преди, когато имаше само радиостанции, по време на работа, когато искаше да ми каже нещо, без да разберат всички, се опитваше да сглоби изречения на български. Но езиците не са му силата. И английски говори с акцент. Но иначе той много добре комуникира.                            Не знам. Мога да кажа защо не идва - той наистина не ходи никъде, където няма работа или проект, по който да работи.  - Естествено. Това е важно за всички - да се променяме и развиваме. Но целта винаги е една и съща - най-важното е осъществяването на следващия проект. Нищо не може да те спре, когато имаш тази цел. Всичко е около това. Той винаги казва аз нямам ваканция - не отива да почива. Всичко, което прави, е свързано с проектите.  Във филма \"Да ходиш по вода\" има една сцена, в която обяснява на учениците - да си художник не е работа, това е животът ти. Не спираш в 5 часа, ако си художник или човек на изкуството.  Христо и сега рисува всеки ден.  - Да, с такъв ентусиазъм е, но това е единственият начин тези нещата да станат. За да убедиш някого в нещо, трябва да говориш лично. Христо е много харизматичен, обяснява ясно и добре и знае как да обясни - няма значение дали на министър-председател или на фермер на оризова ферма в Япония.  Има много работа по проектите, наистина. А на мен много ми харесва, че това е много работа за нещо, което ще е там за две седмици и после изчезва. Това го прави още по-специално Ако се върнем на цялата безсмисленост. Колкото е по-ненужно - го прави по-важно и интересно за мен лично. Различните хора го приемат различно.  За Райхстага Христо казваше, че няма значение как 80 млн. германци го приемат, всеки има собствено виждане и е важно всеки да може да го приеме както иска - да го мразят, да го обичат, да го обожават, кой както иска да го приема.  - Жан-Клод казваше - ако повече хора го приемат, това е бонус. Те го правят за тях, приятелите около тях и че Христо иска да го види готово.  Понякога след проекта, като си помислиш, особено за кейовете, че 1 млн. и 200 ще минат по 3 км без парапети и някои ти дава да го изпълниш. Във филма не е включен процесът и детайлите на строене - цялата работа - с 200 котви по 5 тона. Цялата система беше измислена от Росен Желязков, не беше правена на такава дълбочина - това беше по-голямото предизвикателство. Това не е във филма, това е друг филм.  - В офиса в Ню Йорк сме четирима, включително с Христо. Но за проектите работим с много подизпълнители и големи екипи.  - Всичко се вижда във филма \"Да ходиш по вода\" - той е толкова откровен към Христо, вижда се какъв човек е той. Дори някои неща, които не са толкова ласкателни, нямаше отношение да ги цензурира. Ако съм го направил или казал е така - той стои зад себе си. Няма спестени неща. Това си личи и на мен ми харесва - един много откровен филм.  - Христо не е такъв. Няма дубъл, няма игра, това е той.  - Постоянно. Но това е част от процеса. Различни хора работят различно. Ние се караме.  - Това, което за мен е важно - детето да се чувства обичано, да бъде свободно и да може да бъде независимо.", "date": "2019.12.25", "title": "Владимир Явашев: За няколко луди българи няма невъзможни неща"}
{"url": "https://www.dnevnik.bg/evropa/2019/12/25/4003767_niakolko_idei_za_po-zelena_koleda/", "text": "Коледа е време на изобилие, а сезонът на обилна храна, подаръци и веселие създава сериозни последици за климата и милиони тонове боклук всяка година. На фона на засилващите се опасения, свързани с климатичните промени, много хора опитват да намалят отпадъците и да се насладят на природосъобразно празнуване. Фондация \"Томсън Ройтерс\" представя няколко начина за намаляване на емисиите и боклука покрай Коледа. - Изхвърлете коледните пуловери. Те обикновено съдържат синтетични влакна и често се носят само веднъж или два пъти. Хората, които не могат да им устоят, може например да използват миналогодишния си пуловер или да купят такъв втора употреба. - С кола до вкъщи за Коледа? Пътуването с влак или автобус оказва по-слабо въздействие, отколкото с кола или самолет. Тези, които нямат друг избор, може да обмислят споделеното пътуване с автомобил. - Вземете си истинска коледна елха. Изкуствените трябва да се използват поне 10 години, за да бъдат по-екологични. Предаването на дървото за компостиране след Коледа намалява екологичния му отпечатък. - Помислете дали зеленото брандиране не се използва за продажба на ненужни продукти. - Лампичките с LED крушки са по-енергийно ефективни, а екоактивисти предлагат повторно използване на украсата и замяна на евтините пластмасови домашни декорации с поддаваща се на биологично разграждане зеленина. - Изберете веган меню. Веганската храна има по-слабо въздействие върху климата. - Намалете нежеланите подаръци. Подарете преживяване вместо предмети или теглете жребий, при който всеки да купува подаръци само за още един или двама, което намалява напрежението върху околната среда. - Опитайте да избягвате подаръци, които изискват прекалено опаковане, и се откажете от лъскавата опаковъчна хартия, картички и коледни календари, тъй като те не може да бъдат рециклирани. Вместо това опаковайте подаръците в обикновена опаковъчна хартия или вестник. - Започнете да говорите: климатични експерти казват, че масовата осведоменост и лобирането са необходими, за да се стигне до промяна. Разговор по темата по време на коледната вечеря може да повиши осведомеността или поне да предизвика оживен дебат.", "date": "2019.12.25", "title": "Няколко идеи за по-зелена Коледа"}
{"url": "https://www.dnevnik.bg/kultura/2019/12/25/4009335_spektakulut_prileput_ochakva_publikata_si_v/", "text": "Както в повечето оперни и оперетни театри по света, където спектакълът \"Прилепът\" по музика на Йохан Щраус се играе по традиция в последния ден на декември, така и тази година Музикалният театър \"Стефан Македонски\" ще я представи на българската публика в навечерието на 2020 г. Премиерата на спектакъла беше през октомври тази година, когато театърът постави на сцена \"Прилепът\" сто години след първото му представяне в България през 1919 г. Това е неговата девета сценична версия с режисьор Марияна Арсенова и диригент Юли Дамянов.      Спектакълът е класическа танцувална оперета, в която любовните страсти и семейните перипетии са разкрити на фона на валса, полката и кадрила. Сюжетът заплита комични ситуации, породени от любов и ревност и подлагащи на изпитание съпружеската вярност. Билети за празничния спектакъл на 31 декември от 17.00 ч. в залата на Музикалния театър могат да се купят от билетния му център или онлайн  тук .", "date": "2019.12.25", "title": "Спектакълът \"Прилепът\" очаква публиката си в навечерието на Нова година"}
{"url": "https://www.dnevnik.bg/sport/2019/12/25/4008452_fotogaleriia_momentite_na_bulgarskiia_sport_prez_2019_g/", "text": "Българският спорт нямаше много големи успехи през 2019 г., но въпреки това имаше моменти, които заслужават признание и внимание. Владимир Илиев сътвори   През март състезателят от Троян спечели сребърен медал от световното първенство в Йостерсунд. С успеха си той  .", "date": "2019.12.25", "title": "Фотогалерия: Моментите на българския спорт през 2019 г."}
{"url": "https://www.dnevnik.bg/sviat/2019/12/25/4009678_papata_prizova_viarvashtite_da_praviat_dobro_bez_da/", "text": "В снощното си коледно послание към вярващите по време на тържествената литургия в базиликата \"Св. Петър\" папа Франциск възхвали безкористната християнска щедрост, предадоха световните агенции, цитирани от БТА. Тази религиозна служба, посветена на раждането на Исус Христос, е сред най-важните церемонии в католическата църква. Хиляди богомолци изпълниха базиликата и площад \"Св. Петър\", за да присъстват. \"Нека не чакаме нашите съседи да бъдат добри с нас, преди ние да им направим добро, да не чакаме църквата да стане съвършена, преди да я заобичаме, да не чакаме други да ни зачитат, преди ние да им служим\", каза светият отец в проповедта си. Да водиш живот, който е дар за другите, е \"най-добрият начин да промениш света\", каза папата и благодари на Бог за начина, по който той обича всеки, дори \"най-лошите от нас\". Папското послание беше в хармония с ключова тема, застъпвана от Франциск - че католическата църква по-малко трябва да се съсредоточава върху по-строгите си правила, а следва да се насочи към онези, които се отклоняват от тях. Едно от проявленията на тази теза на папата беше смекчаването на забраната за общение с разведени католици, сключили втори брак, което му спечели много врагове сред традиционалистите в църквата. За Франциск, избран през 2013 г., това е седмото честване на Рождество. При влизането в базиликата той носеше ферула - метален жезъл, увенчан с кръст, а преди него се движеше процесия от облечени в златни мантии кардинали. Преди да започне литургията, Франциск махна покривалото на нова статуя на младенеца, а 12 деца от Италия, Япония, Венецуела, Кения, Уганда, Филипините и Ирак положиха цветя пред нея. По-късно днес 83-годишният папа ще произнесе традиционното си обедно послание \"Урби ет орби\" (\"Към града и към света\") от централния балкон на базиликата \"Св. Петър\". В дните до Нова година папата ще има обедни молитви, ще участва в бдение в новогодишната нощ и ще служи литургия на 1 януари.", "date": "2019.12.25", "title": "Папата призова вярващите да правят добро, без да чакат първо те да го получат"}
{"url": "https://www.dnevnik.bg/bulgaria/2019/12/25/4009679_kmetut_na_pernik_oproverga_versiiata_za_krajba_na_voda/", "text": "Кметът на Перник Станислав Владимиров опроверга версията за кражба от водопреносната мрежа от пернишкия завод \"Стомана\". Това той каза в ефира на \"Нова телевизия\" тази сутрин, а коментарът му беше във връзка със започналата вчера проверка, когато  багери и тежка техника влязоха в завода . \"Последните няколко дни се локализираха големите течове, които са по водопреносната мрежа. В участъка, който минава покрай индустриалната зона, се установи теч на питейна вода\", поясни той. На среща при премиера Бойко Борисов вчера стана известно, че  започва обследване на загуби по мрежата по Клон 2,  където по данни от вторник се губят по около 90 л/сек. С тази цел ще се правят изкопи през около 150 - 200 м в участъка, за да се разбере дали има авария, или става въпрос за нерегламентирано отклонение. Владимиров заяви, че по време на празниците Перник ще бъде на облекчен воден режим и жителите на града ще имат вода от \"малко преди обяд\" до 22.00 часа. Перник е на воден режим от средата на ноември, а на 21 декември в общината  бе обявено бедствено положение . То е за срок 7 дни, но вчера кметът на града допусна, че може да бъде удължено до 30 дни, колкото позволява законът. Миналата седмица премиерът Борисов посочи в предаването \"Годината\" на \"Дарик радио\" като  единствен виновник за водната криза в града \"некадърното управление \" на ВиК сектора в Перник.", "date": "2019.12.25", "title": "Кметът на Перник опроверга версията за кражба на вода в завод \"Стомана\""}
{"url": "https://www.dnevnik.bg/bulgaria/2019/12/25/4009702_suveti_za_putuvashtite_na_26_dekemvri_ot_putnata/", "text": "В последния от трите почивни дни за Коледа, 26 декември, от 14 ч. до 20 ч. се ограничава движението на камионите над 12 тона по автомагистралите и най-натоваренитe пътища, съобщи Агенция \"Пътна инфраструктура\". Целта е повишаване на безопасността и увеличаване на пропускателната способност на инфраструктурата в края на трите почивни дни за Коледа. Агенцията съветва шофьорите да тръгват на път с автомобили, подготвени за зимни условия, да карат внимателно и със съобразена скорост, да не предприемат рискови изпреварвания и да спазват въведените ограничения, пътната сигнализация и указанията на \"Пътна полиция\", която следи и предприема необходимите действия за организацията на движението. Агенция \"Пътна инфраструктура\" апелира шофьорите да карат разумно, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата. Забраната за тежкотоварните автомобили не важи за тези, които превозват бързоразвалящи се хранителни продукти и товари на температурен режим, живи животни и опасни товари (ADR). В пиковите часове, когато много хора тръгват на път, е възможно на АМ \"Хемус\" . Движението в тръбата за Варна е двупосочно поради ремонт на тръбата за София. Алтернативен маршрут на АМ \"Хемус\" в посока Монтана и Видин е проходът \"Петрохан\" и Искърското дефиле, а в посока Варна - път I-1 София - Ботевград. За улеснение на   и повишаване на пътната безопасност през светлата част от денонощието ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ \"Струма\". Всички граждани и транспортни фирми могат да получават информация за актуалната пътна обстановка от интернет  страницата на АПИ  и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища. Карта с временната организация на движението по участъците от републиканската пътна мрежа в празничните дни - в  приложения линк .", "date": "2019.12.25", "title": "Съвети за пътуващите на 26 декември от пътната агенция"}
{"url": "https://www.dnevnik.bg/photos/2019/12/25/4009696_snimka_na_denia_za_parche_meso/", "text": "Пазарът за месо \"Смитфийлд\" в Лондон в навечерието на Бъдни вечер провежда публичен търг за различни видове месо. Клиентите са главно от ресторанти и магазини, но с наближаването на Коледа много лондончани стават рано, за да си купят месо от пазара, защото там цените са най-ниски. \"Смитфийлд\" съществува на това място от 1174 година.", "date": "2019.12.25", "title": "Снимка на деня: За парче месо"}
{"url": "https://www.dnevnik.bg/kultura/2019/12/25/4009695_bulgarite_vuv_viena_veche_si_imat_knijarnica/", "text": "Бухница\" - така се нарича първата българска книжарница във Виена, отворила врати на 6 декември тази година. Тя е създадена от Елица и Анастас Николови, които смятат, че това е нещо, от което българите в града имат нужда. Днес в рубриката \"Срещи в Скайпа\" на Ирина Вълчанова по Българското национално радио Николова разказа по-подробно за книжарницата. Николова шеговито определя идеята за \"егоистична\", защото до този момент тя и съпругът й е трябвало да поръчват българска литература по приятели или да пренасят книги в багажа си. Така един ден, докато очакват поредната доставка от приятели, те се замислят колко приятно би било, ако могат да купуват книги от Виена. Всичко се развива много бързо. Идеята се ражда през лятото, а малко преди края на годината книжарницата вече е факт. Това не означава, че нещата се развиват толкова лесно. Двамата бързо осъзнават, че намирането на подходяща локация представлява значителна трудност. За късмет техен приятел им подхвърля, че могат да потърсят други българи, които вече са развили някакво пространство. \"Така стигнахме до семейство Петрови, които от около 2 години поддържат \"Винотека\" - място, в което продават изцяло българско вино\", каза Николова. Семейството се отзовава, отстъпва им част от втория си етаж и така се появява \"Бухница\". Името на книжарницата идва от немската дума Buch, на която е придадено българско звучене (Buchnica -  ). \"Прозвуча ни много симпатично\", каза Николова. Тя добави, че желанието на двамата е било да подчертаят, че не живеят в България, но са свързани със страната. Освен книги те разполагат в малкото пространство и други художествени произведения. \"С огромно желание се опитваме да поддържаме българския дух с артикули от всякакво естество\", отбеляза тя. Книжарницата предлага всякакъв тип литература - българска съвременна и класическа, детска, книги за тийнейджъри и преводна литература. Но Николови разчитат преди всичко на клиентите си, които да поръчват книгите, които ги вълнуват. Николови живеят във Виена от две години и половина и определят преместването си като авантюра. Анастас е консултант в сферата на информационните технологии, а Елица преподава български в откритото в началото на март ново българско училище \"Проф. Иван Шишманов\" в града. Във Виена от повече от 25 години съществува и българско-австрийското училище \"Св. Кирил и Методий\". Книжарницата вече има  страница във \"Фейсбук\" .", "date": "2019.12.25", "title": "Българите във Виена вече си имат книжарница"}
{"url": "https://www.dnevnik.bg/sport/2019/12/25/4003579_djimi_jiru_-_dilarut_na_adrenalin_koito_e_svoboden_da/", "text": "                         Това е мотото на Джими Жури, който не живее според разбиранията на другите. 45-годишният канадец, който участва в организираното от българина Веселин Овчаров състезание в Сопот през лятото, следва своя път и това го отвежда до парапланеризма. Приключението на Жиру в спорта започва на шега преди пет години. Допреди това той кара парапланер със задвижващ мотор, като екстремните спортове са част от живота му под различни форми. Като бивш военен той е скачал с парашут и след пенсионирането си работи като инструктор по скуба дайвинг. \"Една нощ казах на приятел, че съм заинтригуван от идеята да се пробвам в парапланеризма. Той ми каза, че никога няма да го направя и така на следващия ден отидох на урок, като следобеда направих полет. Вечерта му показах видео, за да докажа, че съм го направил\", каза 45-годишният канадец пред \"Дневник\".      Магията да опознаваш Жиру е воден от красотата на спорта, която му дава възможност да трупа преживявания и спомени в държави по света, в които не би отишъл като турист, сред които е и България. Опознаването на нови места разширява мирогледа му и внася допълнителна стойност в живота му. \"Да съм сред природата ме зарежда емоционално. Харесва ми да говоря с хората за това, какво мислят. Не ме привлича кулата в Пиза или Айфеловата кула. Интересувам се повече от хората, историята и начина им на живот в страната\", заяви Жиру. Канадецът вярва, че повечето хора имат грешно разбиране за парапланеризма, приемайки го за твърде екстремен и опасен. За Жиру в спорта не бива да има риск и детайлите около всеки полет са предварително планирани. \"Не харесвам луди хора, защото те са опасни. Всичко е пресметнато и тези хора не следват линията, по която се случват нещата. Има хора като мен, които стават в 4 часа през нощта, когато времето е спокойно, и прекосяват от единия до другия край на планината. Това е доста успокояващо заради изгрева и ми действа като медитация. Няма нужда да си луд, за да го правиш\", каза канадецът.      Според него предприемането на риск е най-глупавото нещо, което начинаещите могат да направят. Жиру вярва, че в основата на всеки успех е отдадеността и търпението. \"Най-добрият съвет за начинаещите е да започнат с уроците на земя. Всеки започва да се учи на сухо, за да управлява парапланера. Всички трикове, които правим във въздуха, можем да ги изпълним и на земята. Състезателите, които тренират най-много на земята, са най-добрите в спорта. Другите качества, за да е успешен един състезател, са търпение и човечност, защото като хора имаме вътрешно его. Трябва да се отърсим от него и да се вслушваме в съветите на другите, защото те са го правили преди и на първо място желаят да си в безопасност\", заяви Жиру.      Доза адреналин За него адреналинът е пряко свързан с концентрацията, която е необходима, за да го предпази от инциденти. \"Прозвището ми е Дилър на адреналин, така че аз продавам адреналин на хората. За мен адреналинът е да се концентрирам върху неща, за които, ако концентрацията ми се намали, може да имам проблеми. Дали скуба дайвинг, парапланеризъм или планинско колоездене, всичко опира до това да държа ума си в пълна концентрация\", каза Жиру. Той вижда свободата като отражение на начина му на живот. Като пенсионер той има свободно време да се отдаде на нещата, които обича, а едно от тях е да лети високо над земята. \"На височина от 75 м губим представа за триизмерния свят. Ако те е страх от високо, тогава ще си проличи. Чувството да си на височина 100 м е сякаш гледаш снимка. Колкото по-високо, толкова е по-безопасно за нас. По-опасно е, когато си близо до земята, защото нямаш време да реагираш, ако нещо се случи с парапланера\", казва канадецът. Впечатлението му от Сопот е за едно от най-добрите места за практикуване на парапланеризъм, като в подготовката си той посещава Турция, Словения и Австрия. Бъдещите му планове включват проекти в САЩ и Канада, в един от които ще измине 2400 км от Квебек до Флорида с моторен парапланер.     ", "date": "2019.12.25", "title": "Джими Жиру - дилърът на адреналин, който е свободен да лети"}
{"url": "https://www.dnevnik.bg/sviat/2019/12/25/4009617_turciia_podgotvia_izprashtane_na_voenen_kontingent_v/", "text": "Турция обмисля разширяване на военната си помощ за признатото от ООН правителство на Либия в Триполи, включително разполагане на войски в страната. Президентският съветник и говорител Ибрахим Калън заяви във вторник, че депутатите работят по подготовка на закон, който да позволи военното сътрудничество, договорено миналия месец, да премине на по-висок етап. \"Може да се наложи решение на парламента заради събитията там. Ще продължим подкрепата за международно признатото правителство на Либия с военно обучение и в други сектори като политическата помощ\", каза Калън на пресконференция в Анкара. По думите му държави като Русия, Обединените арабски емирства и Египет доставят танкове, снаряди и оръжие на Либийската национална армия на маршал Халифа Хафтар от Бенгази. Това саботира преговорите под егидата на ООН, допълни Калън. Обвинения, че въоръжават Хафтар, са отправяни и срещу Йордания и САЩ. На 20 декември президентът Реджеп Тайип Ердоган каза, че за него се сражават и наемници от частната руска компания \"Вагнер\", което в Москва нарекоха пълна измислица. Засега правителството на Фаиз Сарадж не е искало от Турция да изпрати армията си на помощ, но в неделя Ердоган каза, че ако е необходимо, ще обмисли сухопътни, военновъздушни и военноморски операции. Бушуващият от 2011 г. конфликт в Либия отново се интернационализира. Последният пример са съобщенията за нова група от стотици въоръжени наемници от Судан, влезли да се сражават за Хафтар. Смята се, че поне 3000 суданци се сражават за бунтовническия лидер, опитващ се за пореден път да превземе Триполи. В понеделник група турски военни и дипломати пристигнаха в Москва за разговори по войната в Сирия и кризата в Либия, включително за евентуално разполагане на турски войски в северноафриканската държава.", "date": "2019.12.25", "title": "Турция подготвя изпращане на военен контингент в Либия"}
{"url": "https://www.dnevnik.bg/sport/2019/12/25/4009715_grigor_dimitrov_popadna_v_top_10_na_nai-zrelishtnite/", "text": "Разиграване с участието на Григор Димитров попадна в списъка на АТП за най-вълнуващите точки на десетилетието. От асоциацията поставиха на първо място за 2014 г. разиграването от мача между българина и Анди Мъри в полуфинала в Акапулко. Тогава  Димитров се наложи след драматичен обрат  и стигна до финала, където впоследствие спечели втората титла в кариерата си.", "date": "2019.12.25", "title": ""}
{"url": "https://www.dnevnik.bg/sviat/2019/12/25/4009710_surbiia_prikljuchi_s_polaganeto_na_trubi_za_turski/", "text": "Сърбия приключи с полагането на тръби в своя участък на газопровода, продължаващ руския \"Турски поток\" към Централна Европа. Това съобщи пред националната телевизия РТС директорът на \"Србијагас\" Душан Баятович, който подкани България да се забърза със завършването на своята част. В действителност сръбският участък се изгражда и финансира от Gаѕtrаnѕ - новото име на местното дружество Juzni tok Srbija, което бе създадено за строителство на нереализирания руски проект \"Южен поток\". В Gаѕtrаnѕ контролен пакет от 51% има \"Газпром\", а останалите 49% са на \"Србијагас\". Баятович е начело на \"Србијагас\" вече 11 години и е смятан за несменяем фаворит на Москва в страната. В интервюто за РТС той каза, че всички тръби по дългото 403 км трасе са положени, включително под реки, канали, жп линии, а от него ще има 3 разклонения - при Парачин, Белград и Зренянин. Още един изход трябва да има към газохранилището \"Банатски двор\", за което той настоява да бъде разширено. Баятович се похвали, че американски и германски консултанти казали, че компанията е била три пъти по-ефективна от водещи европейски компании. \"Част от тръбопровода в България и това, което трябва да свършат унгарците, би трябвало да бъдат приключени в края на 2020 г. Ако българите наберат скорост, това ще стане в по-кратки срокове.\" Той каза, че целият капацитет на \"Турски поток\" бил разпродаден, което означавало, че проектът е търговски, а не политически, че Източна Европа била гладна за газопроводи и на това не бивало да се пречи по политически съображения.", "date": "2019.12.25", "title": "Сърбия приключи с полагането на тръби за \"Турски поток\""}
{"url": "https://www.dnevnik.bg/analizi/2019/12/24/4006372_ljubovta_i_pravdoljubieto_ne_sa_napusnali_choveshkata/", "text": "                         Скъпи сънародници, приятели и колеги, обични мои близки, Дните около Рождество преминават в щастливо суетене около празничната софра с любимите ни хора, в приветливо общуване с другите, които някак по-щедро ни се усмихват или човеколюбиво ни подават ръка, ако паднем на заледения тротоар. Светът за няколко дни става различен, по-човечен, по-приветлив, какъвто го помним в детството си, обградени от безусловна любов и камбанен рождественски звън. Свят, в какъвто всички искаме да живеем. Дните около Рождество Христово са време, когато се вторачваме в смисъла на нашето съществуване и за няколко дни попадаме в доброволен плен на най-древния закон на човешкия род – истински сами сме само тогава, когато не следваме този неотменим природен закон. Няма самотна хромозома. Всяка от нашите 46 хромозоми живее в двойка. Чрез тази генетична привързаност дори и след смъртта им в нас продължават да живеят нашите родители, нашите баби и дядовци, цялото ни родословно дърво, вкопчено в 23 съдбоносни хромозомни двойки. Никога не оставаме сами, дори когато физически сме. Няма аз без ти и те. Човекът не е средство, а цел за всяко достойно човешко същество. Няма щастие без взаимното му споделяне с другите. Щастието съществува само през социалната ни природа. Пълният егоизъм е неморален и затова неприемлив. Човечността се съдържа в нашата социалност, в разбирането, че можем да бъдем щастливи и успешни само през щастието и успеха на другите. Човекът не е пътен знак или просто брой хромозоми. Във вените му тече кръв, а сърцето му се нуждае от привързаност и обич. Човечността ни започва в мига, в който уловим погледа на другите върху нас. В същия този миг започват и изпитанията на нашия морал, на способностите ни да живеем в емпатия и в заедност. Получаваме толкова обич, колкото сме дали, колкото повече даваме, толкова повече притежаваме. Най-голямото богатство е в дълбините на човешките взаимоотношения, откъдето извличаме любовта, с която подхранваме живота си. Колкото по-силно обичаме, толкова по-пълноценно живеем. Самотата събужда животинските ни инстинкти, а враждебността ги изостря. Няма по-окаян човек от самотника, който не дава и не получава обич. Пътят към съвършенството е невъзможен без присъствието на другите, които да изострят длетото на нашите морални рефлекси. Взаимната ни привързаност е изворът на нашите добродетели. За да ги опазим, добродетелите ни се нуждаят от почитта и закрилата на свободно гражданско общество, което съществува само в условия на политическа свобода. Тази политическа свобода се отстоява с усилията на морални граждани, които са монолитните късове на гражданското общество. Затворени в собственото си его, ние се откъсваме от тази монолитност и се превръщаме в прашинки, прахоляк, който вятърът, бурите и дъждът превръщат в кал. Тази кал е по ботушите на всяка власт, която не се опира на народа. Трябва да опазим добродетелите си и да носим отговорност за своите пороци. Добродетелите ни обединяват, а пороците ни разделят и ни превръщат в удобна за газене кал. Порочно е неразбирането, че Разумът ни трябва да е буден за това тревожно разминаване, а тревогата да сублимира в дързост на морални граждани. Поведението на всеки от нас в обществото трябва да е толкова убедително за останалите, че те да го припознаят като закон. Този закон действа чрез християнската Любов, любовта милосърдие (agapé), най-високата точка на човешката привързаност. Дори и да загубим някое любимо същество, ако сърцата ни са преизпълнени с християнска любов, все някога, някъде, чрез нещо или чрез някого тази любов отново ще се върне при нас. Попитали един скитник защо при този недоимък се грижи и за кучето си. А кой ще ме обича? – отговорил той. Любовта и правдолюбието не са напуснали християнската душа и точно те ни задържат все още на тази земя. Винаги и навсякъде ги носим със себе си. Ние сме техният храм. Остава само да прекарваме повече време в него. Щастливо Рождество Христово!", "date": "2019.12.25", "title": "Любовта и правдолюбието не са напуснали човешката душа"}
{"url": "https://www.dnevnik.bg/analizi/2019/12/26/4009156_koleda_za_sled_tova/", "text": "                         В дванайсетия месец на вече изтощената година надпреварата между тези, които си вадят хляба и виното с това да ни продават \"коледен дух\", е безмилостна и резултатна. Това не е непременно лошо – всички се грижим, искаме или не, за една все по-лакома икономика. Въпреки това може би е добре отсега да погледнем и малко по-далеч и да помислим за \"духа\" на дните, които ще последват светлите празници. И да се погрижим за този дух. Предлагам изпитана и непретенциозна рецепта, за която са нужни само иглички от елха, но задължително истинска. И така: Събери изпопадалите вследствие на локалното затопляне иглички в малък, добре затворен съд. Той трябва да пази аромата им през следващите месеци. Ето и няколко примерни приложения. Пусни няколко иглички между страниците на книгата с разкази, за която най-после намери време, след като дълго те чакаше в библиотеката. Ако все пак не я дочетеш и се случи да я отвориш по някое време през годината, ще знаеш докъде точно си стигнал. Ще ти припомни обаче и нещо важно - че е добре да намираш по-често време за себе си и да позволиш на няколко часа да отлетят, разлиствайки с крилете си хубава книга. Скрий и няколко иглички в един от неизползваемите джобчета на портфейла си, онези с картите за всякакви намаления, които всъщност никога не вадиш. Направи го, когато си имал късмета да получиш коледна премия и дишаш по-леко при съставяне на празничния списък. Възможно е следващите месеци да се случат постни, но не в обредния смисъл на думата. Изпадащите от полупразния портфейл иглички Например за цигането пред супермаркета, което чакаше с пламтящо в погледа желание да ти измъкне някоя банкнота. Каза му, че да, знаеш за гладните му деца, айде стига вече, ама ела тогава в магазина да ти купя нещо, ама не, дай, бате, аз ще си купя, и така нататък, въртиш очи, слушайки заучения сценарий, и въпреки това бъркаш в джоба и само миг по-късно китът от Рибния буквар изчезва като във фокус на Великия Худини. Да, игличките в портфейла ще ти напомнят именно за нещо, което си направил с усещането за сравнително материално благополучие, но би било още по-хубаво да повториш много след като си изхарчил и последните трохи от бонуса. Също така остави няколко иглички и във вътрешния джоб на сакото, което едва ли ще облечеш отново в следващите няколко месеца. Когато все пак това се случи, приятното убождане по върха на пръстите в дъното на джоба ще ти каже две неща: 1. Облякъл си поредна година върху раменете си. 2. Всяко обличане сутрин е възможност днес да бъдеш по-добра версия на самия себе си. не само чрез затварянето на духа в бутилката. Паметта понякога е още по-надежден съд. Тя съхранява например кадри като този: игличките, полепнали по стъпалата на още сънено, топуркащо към елхата в коледната сутрин дете. Или пък миризмата на борова гора, примесена тази на вино и джинджифил. И още, и още. С времето игличките естествено ще изсъхнат. Зелената акупунктура на Коледа отдавна ще е постигнала върховната си цел – да се настроим, живеем, харчим и славословим \"коледния дух\". С порастването сме разбрали, че истински важните неща няма да намерим красиво опаковани под елхата. Това разочарование донякъде е компенсирано от факта, че все пак знаем къде да ги търсим. Ще ми се, когато ги намираме, понякога дълбоко скрити, да ги пазим и отглеждаме като вечнозелени дървета.", "date": "2019.12.25", "title": "Коледа за след това"}
{"url": "https://www.dnevnik.bg/video/2019/12/25/4009726_kak_da_prigotvim_sladki_kato_kralskiia_gotvach/", "text": "Ако все още не сте успели да приготвите сладки за празника и търсите интересна и неособено сложна рецепта, вижте една идея за канелени звездички от готвачите в Бъкингамския дворец. За да приготвите тези вкусни сладкиши, ви трябват 360 грама пудра захар, 85 грама яйчен белтък, 20 грама лимонов сок, 300 грама смлени бадеми, настъргана кора от половин лимон, 12 грама канела на прах, 1/4 чаена лъжичка карамфил, 115 грама захаросани портокалови корички. Пудрата захар, белтъкът и лимоновият сок се смесват до получаването на пухкав бял крем. 1/3 от кремът се отделя и се слага настрани, а към останалите 2/3 се добавят всички останали съставки. Прави се тесто с дебелина от около 1 сантиметър, което се покрива с остатъка от белия крем. С помощта на формички се оформят звезди, които се пекат на 160 градуса до готовност - до момента, в който не започнат сами лесно да се отделят от хартията за печене.", "date": "2019.12.25", "title": ""}
{"url": "https://www.dnevnik.bg/sport/2019/12/25/4009739_meiuedur_oglavi_spisuka_na_sportistite_spechelili/", "text": "Непобеденият на боксовия ринг Флойд Мейуедър е спортистът, спечелил най-много пари за десетилетието, изчисли \"Форбс\". Американецът е убедително начело с 915 млн. долара. В основата са двете най-високоплатени еднократни събития, проведени в един ден, в историята на спорта - мачовете му с Мани Пакиао (2015 г.) и Конър Макгрегър (2017 г.). Само за тях Мейуедър е получил над 500 млн. долара, посочва изданието. В челната тройка попадат двете големи звезди на футбола - Кристиано Роналдо и Лионел Меси. Португалецът е втори с 800 млн. долара от заплати, спонсорски и рекламни договори и други приходи. Роналдо е човекът с най-много последователи във \"Фейсбук\" и \"Инстаграм\" в света и това му носи огромни финансови ползи. Меси е трети със 750 млн. долара. През 2019 г. аржентинецът има най-високата заплата сред всички играчи в отборните спортове, пише \"Форбс\". В десетката по приходи за десетилетието има само мъже, като те са представители на шест спорта. Авторите посочват, че до началото на десетилетието голфърът Тайгър Уудс единствен е имал приходи над 80 млн. долара за една календарна година. След 2010 г. повече от десет спортисти са записали такова постижение. 1. Флойд Мейуедър (бокс) 915 млн. долара 2. Кристиано Роналдо (футбол) 800 млн. долара 3. Лионел Меси (футбол) 750 млн. долара 4. Леброн Джеймс (баскетбол) 680 млн. долара 5. Роджър Федерер (тенис) 640 млн. долара 6. Тайгър Уудс (голф) 615 млн. долара 7. Фил Микелсън (голф) 480 млн. долара 8. Мани Пакиао (бокс) 435 млн. долара 9. Кевин Дюрант (баскетбол) 425 млн. долара 10. Люис Хамилтън (Формула 1) 400 млн. долара", "date": "2019.12.25", "title": "Мейуедър оглави списъка на спортистите, спечелили най-много за десетилетието"}
{"url": "https://www.dnevnik.bg/sviat/2019/12/25/4008482_evoljuciiata_na_gljuvain_-_po_pazarite_v_germaniia_se/", "text": "Греяното вино с подправки е неизменна част от германските коледни пазари, където е забранено да се казва откъде точно идва сгряващата напитка. Източници от индустрията казват за ДПА, че в миналото на щандовете обикновено се е продавало вече приготвено глювайн или търговците използват евтини червени вина от Източна и Южна Европа, за да го греят на място. Но след десетилетия с евтината напитка посетителите започват да търсят по-високо качество. Както и различен вкус - не толкова подсладено и повече приличащо на местно вино. Затова и все повече са доставките директно от винарни. Расте търсенето и на бели греяни вина, макар че тази тенденция варира в отделните райони. Бизнесът с глювайн не е малък - германците са световни лидери в консумацията му и поглъщат годишно около 50 милиона литра. Виното е \"анонимно\", макар че се позволяват имена от райони със защитени географски наименования като \"Нюрнбергско греяно вино\". Един от водещите доставчици е баварската \"Герщакер груп\", която обявява, че приготвя \"съгласно тайна традиционна семейна рецепта\" появила се при приготвянето на нюрнбергски джинджифилов хляб. Но групата е в растяща конкуренция с по-малки производители на вино, които започнаха да снабдяват щандовете с 30-50-литрови бъчви, разказва Ернст Бюшер от Института за германско вино в Боденхайм край Майнц. Дори магазините с големи отстъпки вече предлагат греяно вино от винарни. Бушер обяснява още, че докато някои търговци се открояват с добавянето на подове или спиртни напитки във виното, други се фокусират върху различните вкусове и аромати на гроздето. Любителите на вино с по-малко танини се насочват към португалски или пино ноар сортове, други предпочитат по-кадифен вкус, какъвто създават дорнфелдер или риджънт. От белите все повече се търсят ароматни видове като гевюрцтраминер, мускател или морио-мускател. Майк Дьоршук, производител на вино от Райнхесен, използва за глювайн над една четвърт от реколтата, а продажбите му са в цялата страна и чужбина. Той предпочита червено риджънт, но ако няма достатъчно количество, се насочва към дорнфелдер. Следвайки тенденцията към не толкова сладки греяни вина, той използва не повече от 65 грама тръстикова захар на литър. Но не разкрива другите подправки от \"Рецептата от къщата на баба Труде\". Това е тайна, казва той за състава, кръстен на майка му. Къде е розето, ще попитате. Германският закон признава за глювайн само червено или бяло вино. Греяно розе все още не се вписва в иначе доста широкия термин \"овкусена напитка, съдържаща вино\". Затова Дьоршук продава своето орозу като \"гореща есен\". Сезонът за глювайн започва в края на октомври и приключва на Коледа и в тези седмици производители и търговци са непрекъснато на крак. Най-добрата температура да се продава е между нула и 10 градуса по Целзий, твърди Дьоршук. Той вече крои дръзки планове за след две години, защото световното по футбол през 2022 г. в Катар ще е през ноември и декември.", "date": "2019.12.25", "title": "Еволюцията на глювайн - по пазарите в Германия се търсят по-изтънчени вина"}
{"url": "https://www.dnevnik.bg/sviat/2019/12/25/4009750_grobut_na_karl_marks_veche_se_ohraniava_s_kameri/", "text": "Две малки камери за денонощно наблюдение са монтирани на дърветата до гроба на Карл Маркс в Лондон, след като два пъти тази година срещу паметника имаше посегателство. В това има нещо иронично, тъй като учението му е вдъхновило някои от най-репресивните и следящи населението си режими в света. Мраморната плоча с надпис, която бе атакувана през януари и февруари, е демонтирана и изпратена за реставрация. Монументът е собственост на фондацията \"Гробът на Маркс\" (Marx Grave Trust) и тя е поискала монтирането на камерите в гробището \"Хайгейт\" след консултации със специалисти по сигурността и организацията Historic England, отговаряща за част от историческото наследство в страната. Проф. Джийн Сийтън, преподавател по история на медиите в уиверситета \"Уестимнстър\" и директор на наградата \"Оруел\", казва за \"Гардиън\", че Джордж Оруел би бил удивен от появата на камери на гроба на Маркс. \"Можете да си го представите как мълчаливо повдига вежди. Сигурно би сметнал за смешно това, че дори гробът му е обект на следене. Има някаква прекрасна ирония в това, че Маркс трябва да бъде защитаван по този начин като човек. Всичките му статуи са били събаряни като идол, но гробът в \"Хайгейт\" го представя като обикновен смъртен. Независимо колко е бил влиятелен все пак ценим индивидуалността у хората. Затова оскверняването на надгробен камък се смята за нещо толкова отвратително.\" Повредената с удари с чук плоча е още от надгробния камък за Маркс и съпругата му Жени фон Вестфален от 1883 г. Сегашният монумент с бюста на Маркс е от 1954 г.", "date": "2019.12.25", "title": "Гробът на Карл Маркс вече се охранява с камери"}
{"url": "https://www.dnevnik.bg/kultura/2019/12/25/4006408_otkus_ot_pod_razlichni_nebesa_na_norman_deivis/", "text": "                         Норман Дейвис – един от най-уважаваните историци от Стария континент и автор на монументалните изследвания \"Европа. История\" (1966), \"Европа – Изток и Запад\" и \"Европа във война 1939 – 1945\" – се впуска в глобално пътешествие \"Под различни небеса\"! Неговото приключение из миналото, вдъхновено от всички пътешественици в историята, изследва различните лица на съвременния свят и сложните процеси, довели до неговото формиране и смайващо разнообразие. Дейвис успява да обиколи света от Франкфурт до Франкфурт през първата половина на 2012 г., като преминава през Индия, Югоизточна Азия, Полинезия, Съединените щати и обратно в Европа. Желанието му е не само да обогати собствените си енциклопедични познания за европейската история, изследвайки как тя е повлияла на целия свят през колониалния период, но и да погледне на световното минало от дръг ъгъл – като на общо минало на цялата човешка цивилизация. Защото през хилядолетията хората винаги са търсили по-добри земи за живот, винаги са пътували, воювали, но и в крайна сметка са оставали едно цяло. Кърно Кралството на Куонимор Според една английска поговорка \"Благотворителността започва у дома\". Така е и с повечето пътешествия – повечето изследователи и околосветски пътешественици първо прекрачват прага си. Първото от многото ми посещения в прекрасния Корнуол в \"Западната страна\", както я наричат англичаните, беше като момче по време на семейна почивка. Английската гледна точка към този район се налага от безброй пътеводители, туристически брошури и пътеписи, чиято цел е да увековечи приемливото лице на настоящето. Като успешен имперски народ англичаните са учени да обичат света си такъв, какъвто е, за да не им се случат нещата, които те някога са причинили на другите. С помощта на организацията \"Английско наследство\" Труъроу, Пензанс, Нюкий и Сейнт Айвс се борят да привлекат тълпи екскурзианти, сърфисти, търсачи на ръчно изработени предмети, празнуващи тийнейджъри и плажуващи, които се стичат там, за да се наслаждават на морето, да напълнят хотелите и да подсилят икономиката, но не и да нарушат статуквото. \"Английско наследство\" е основана в съответствие със Закона за националното наследство на Обединеното кралство от 1983 г. Организацията работи във всички страни на Великобритания, управлява исторически обекти, поддържа паметници и представя културни събития. (Съответни организации има и в другите части на Обединеното кралство – в Уелс, Шотландия и Северна Ирландия.) В Корнуол обаче \"Английско наследство\" се замеси в неприятности, тъй като законът не указва точно чие национално богатство има власт да подкрепя. През 1999 г. група протестиращи накъсаха множество знаци на \"Английско наследство\" с обяснението, че обектите, за които се отнасят знаците, принадлежат на наследството на Корнуол, а не на Англия. Кампанията беше наречена \"Операция Червеноклюна гарга\", а за протестиращите се твърдеше, че действат от името на организацията \"Корнуолски калаен парламент\". Действията им накрая доведоха до съдебно дело на 18 януари 2002 г. в Кралския съд на Труъроу, където трима души – Хю Роу, Родни Нют и Найджъл Хикс – бяха изправени пред правосъдието за \"участие в заговор за престъпно деяние\". Полицията ги заловила, докато карали голяма табела от замъка \"Пенденис\" на тавана на колата им, а тримата били заплашени от ефективни присъди. Съдията определил мотивите на обвиняемите като \"политически\" и изразил намерението си да им откаже \"публичност\". Наложил солидна глоба от общо 4500 паунда и ги задължил да спазват етническия мир. Прокуратурата, която изискала запазване на доказателствата в тайна и блокиране на информацията за необявени сделки за собственост между \"Английско наследство\" и херцогство Корнуол, се отказала от по-сериозните обвинения. Като оправдание за кампанията си задържаните излезли с отворено писмо, изразяващо мнението им ясно и категорично. В него пише: \"Знаците бяха конфискувани и задържани като доказателство за английската културна агресия. Подобни знаци с расистка мотивация са дълбоко обидни и огорчават мнозина корнуолци\"2. Марк Куонимор е римско-бритски крал, известен също като Марг или Марк, живял през V–VI век. Името му е запазено върху древен крайпътен надгробен камък в Менабили близо до Фой, на който вероятно е указано, че той е бил бащата на \"Дръстанс\", което почти сигурно е Тристан от средновековните легенди за Тристан и Изолда3. Експертите поддържат крехко съгласие, че доста ерозиралият надпис върху надгробния камък гласи: DRUSTANS HIC IAGET CUNOMORI FILIUS (Тук лежи Тристан, син на Куонимор). Археологът от XVI в. Джон Лиланд твърди, че в оригиналния текст е имало още един ред: CUM DOM OUSILLA. Съвсем логично е тази \"Дом(ина) Усила\" да се отъждестви с кралица Исулт, която в легендите е неизменно до крал Марк. В по-късните версии на историята Тристан е по-скоро чичо на крал Марк, а не негов син, но това парченце от пъзела не изключва възможността единият да е кръстен на другия. Всички моменти са спорни. Въпреки това съпоставянето на три ключови имена дава сериозни основания да заключим, че надписът на камъка от Менабили касае историческа реалност, от която впоследствие са се разклонили украсените легенди. Историческата достоверност на Марк Куонимор изглежда по-солидно обоснована от тази на предполагаемия му съвременник \"крал Артур\", но все пак не е съвсем изяснена и това развързва ръцете на историческите педанти. Но ако е имало крал, е напълно резонно да допуснем, че е имало и кралство, дори и да не знаем точното му име или граници. Сведение от Уелс от онова време споменава крал на Думнония, наречен \"Кинмор\", което означава \"Морска хрътка\". Преминаването към Кунимор или Куонимор е очевидно. Франкският хроникьор Григорий Турски споменава бретонски владетел от същото време и с много сходно име – крал Куномор, загинал в битка с франките около 550 г., описван още и като франкски васал – \"Cunomorus tyrannus, praefectus Francorum regis\". Думата \"tyrannus\" поражда отзвук, който съвпада с теориите, че злият монарх може би е първоизточникът на страшните истории за \"Синята брада\"5. На посетителите в замъка \"Камор\" в Морбиан се предлага обиколка из \"Замъка на Синята брада\", като прякорът се приписва на местен владетел от Тъмните векове на Средновековието, наричан с варианти на името Кономор или Комор на френски. Куномор също се среща в един епизод, описан от Григорий Турски в ранния живот на Сен Мало (520–621): \"Канао (Конан), граф на бретонците, убил трима от братята си и искал да убие и (четвъртия си брат) Маклиав (Мало)... когото държал в затвор, окован във вериги. Но (Мало) бил спасен от смърт от Феликс, епископ на Нант. След това той се заклел да бъде верен на брат си, но по някаква причина... бил склонен да наруши клетвата си. Канао отново започнал да напада Маклиав, (принудил го да избяга) при друг граф от същата област, на име Кономор... (който) го скрил в сандък под земята... като оставил само малка дупчица, за да може да диша. Когато преследвачите дошли, (той им казал) \"Ето тук лежи Маклиав, мъртъв и заровен.\"... И брат му завладял цялото кралство. Понеже от смъртта на Кловис бретонците винаги са били под властта на франките, техните владетели се наричали графове, а не крале. Маклиав се надигнал изпод земята и отишъл в град Ван, там се подстригал за свещеник и бил ръкоположен за епископ.\" Един бретонски монах от VIII в. с великолепното име Врмонок, автор на житие на Сен Пол-де-Леон , починал през 564 г. , пръв обяснява, че \"Другото име на крал Марк е Куонимор.\" Разбира се, никой не бива да приема, че името на краля е било използвано само от един човек или че става дума само за една страна. Марк, съпругът на лейди Усила и баща или племенник на Тристан, може да е бил крал на Корновия (латинската адаптация на келтското Кърно, т.е. Корнуол) или на Думнония (Девън), като границите им тогава са били различни от днешните. Възможно е да е управлявал федеративна Корно-Думнония или дори още по-голяма територия. Френският историк Леон Фльорио прокарва напълно вероятната хипотеза, че Марк Куонимор е властвал над обединено бретанско-бритско кралство, разположено от двете страни на \"Келтско море\". Марк Куонимор надали е бил крал в познатия съвременен смисъл. Гробницата му няма кралски символи, а високият му статут се дължи на възникналите по-късно легенди. Също като ирландските или уелските \"крале\" от онова време, бретонските графове и първите англо-саксонски монарси, той вероятно е бил малко над местен или регионален вожд. Латинското rex означава просто \"онзи, който владее\". Но извън тези напъл-но смислени съмнения, важното е, че Марк е бил човек от кръв и плът. Той и кралството му не са като митичната или легендарната \"реалност\" на Атлантида, Лайонес, Камелот или Авалон. Заедно със свети Патрик и свети Дейвид Марк принадлежи към света на истинските владетели след римската епоха и на келтските светци. Имат същото право да блестят в \"Историята на острова\" като някои от по-добре документираните англо-саксонски негови съвременници. Камъкът от Менабили обаче не е уникален, а е един от по-добре познатите образци от дълъг списък подобни корнуолски останки от миналото, като много от тях са с надписи на латински и на ирландската азбука огам. На Камъка на Сел например, който днес се намира в енорийската църква \"Сейнт Джъст\" в Пенуит, е записана смъртта на предполагаем корнуолски крал, известен като Селеван, Леван, \"Саломон\" или на уелски \"Селиф\". Надписът е SELUS IC IAC-T (Тук лежи Сел), а на камъка има и християнски кръст хризма. Надписът на камъка от Сейнт Кю в църковния двор на селото със същото име е просто IUSTU, което означава \"(гробът на) Юст\". Информацията на Камък 1 от Луаник е също толкова оскъдна, надписът е IGENAFIMEMOR или \"В памет на Игенав\". Така нареченият Камък 1 от Слотърбридж край Кемълфорд е особено важен, отчасти защото е добре запазен и отчасти защото е широко прокламиран като \"Камъкът на крал Артур\", макар че надписът му LATINI (H)IC IACIT FILIUS MAGARI или \"(Гробът на) Латин: Тук лежи синът на Магар\" да няма някаква известна връзка с крал Артур. Измислиците на артурианската индустрия са сериозно препятствие пред пресяването на историческите свидетелства от следримския период. Подобни истории са особено разпространени в Корнуол, избран от Томас Малори за място на действието в сборника Morte d’Arthur от 1485 г. , а през викторианската епоха Алфред, лорд Тенисън, разполага там героите от поемата си в 12 части \"Идилии на краля\" (1859–1888). От чист ентусиазъм корнуолците са засенчили всички останали обещаващи места във Великобритания, примерно Гластънбъри, Клайдсайд или дори шотландските граници, с безкрайното \"търсене на Артур\". В Слотърбридж в Северен Корнуол беше изграден един мини тематичен парк, наречен \"Артуров център\". Той предлага ексклузивен достъп до камъните в Уъртивейл, като събира такса за тази привилегия: \"Посетителите могат да се разходят из полята, където крал Артур и Мордред се срещнали в последната си битка... Да отделят фактите от измислиците. Какво свързва крал Артур с Междузвездни войни, Властелина на пръстените, Хари Потър и Шрек?... (Да посетят) мястото (на битката), сложила край на задругата на Кръглата маса през 537 г.\" Целият бизнес, който представлява корнуолско съответствие на \"Замъка на Синята брада\" в Бретан, е основан на най-бегли предположения. Сред тях е и че съвременният Кемълфорд може да бъде идентифициран или като древния Камлан, или като Камелот, а името Слотърбридж идва от мястото на битката на Артур. Старата английска дума \"slaughter\" обаче не означава \"касапница\" като съвременния є омофон, а \"мочурище или блато\", колкото и да е неочаквано. Археологическите находки сочат, че там наистина се е водила битка, но връзката с крал Артур сякаш е изцяло фантазия, а не реалност. Любителите на старини се опитват да съставят списък на корнуолските крале, но по горните причини се сблъскват с неразрешими проблеми. Обикновено ги разделят на откровено легендарни – като Кориней (ок. 1100 г. пр.н.е.) – и такива, за които има данни в документални източници. Сред вторите има само петима – Марк, Саломон, Дунгарт, Рикат и \"Хуал от Западен Уелс\", който се споменава в \"Англосаксонска хроника\" през 927 г. Артур не се среща в тези списъци, няма го при Гилдас, единствения хроникьор, който е почти съвременник на събитията, нито пък при Беда, а името му се споменава чак в \"De Excidio Britanniae\" на Нений, написана през последното десетилетие на VIII в. Важно е да се отбележи, че страната на Куонимор е от \"морските кралства\", а не от териториалните държави на сушата, развили се с нахлуването на англосаксонците14. Днешните стандартни атласи наблягат на контурите на земята, на пътищата, на реките и на мрежата от селища, а най-поразителният обект е дългият и солиден сухопътен мост, свързващ Корнуол и Девън. Човек лесно може да се подлъже да си помисли, че Корнуол е просто нос на Англия. Ако обаче човек разгледа внимателно картата на бреговата линия, скоро ще забележи, че древното кралство Кърно се е намирало във важна точка на \"Келтско море\". Келтските светци и търговци са пътували именно по море. Затова най-важната характеристика е мрежата от морски маршрути, свързващи Кърно с Уелс, Ирландия, Бретан и дори с далечна Галисия. Благодарение на тези отдавна установени морски маршрути значителна като численост група британци от постримския период е имала възможност да мигрира от Кърно и Думнония към галска Арморика и така да основе земите на \"Бретан\". Тази миграция е била известна на византийския историк Прокопий Кесарийски, починал ок. 560 г. Прокопий е работел по труда си \"Готските войни\", когато в Константинопол пристигнала франкска делегация и му разказала за събитията в далечния Северозапад на Европа: \"Три многочислени народа населяват острова (Британия), всеки един воден от свой крал. Имената на тези народи са англи, фризи и брити, чието име е същото като на острова. Тези народи явно са толкова многобройни, че всяка година мигрират на големи групи с жените и децата им и отиват при франките. Там се настаняват из по-пустата част на земята и така (я) придобиват.\" Прокопий пише в сегашно време, което сочи, че миграционните процеси все още са действали. Не е бил осведомен за враждебните настроения между брити и англи или за факта, че към континента са мигрирали само брити. Но като цяло картината е ясна. Кораби с имигранти от Британия поемат по море в началото на всеки сезон и изтръгват земите на Арморика от предишните є обитатели. Една област в Югозападен Бретан днес носи името Корнуай, което на бретонски се произнася като \"Керне\". Друго място по северния бряг е наречено Домноне и някога там е властвал крал Кономор, споменат от Григорий Турски. Някои историци предполагат, че \"Кономор Прокълнати\" от Думноне и Марк Куонимор са един и същ човек. Въпреки че годините на управление на Куонимор не могат да бъдат определени с точност, е ясно, че той е властвал някъде в началото на продължителната ера между краха на римското господство и установяването на англосаксонска хегемония. Тогава е нямало Англия и Шотландия, а \"Уелс\" – в значението си на земята на келтските брити – все още се е простирал над по-голямата част от Великобритания. Келтският народ на Кърно, известен на англосаксонците като \"западните уелсци\", бил тясно свързан с бритите по другите части на острова, между тях все още е нямало очертано разделение. Хората там вероятно са се възприемали като брити, но от клона от Кърно, и са били горди, че като език, култура и история са напълно различни от германските пришълци. Напълно е възможно Марк Куонимор да е властвал в десетилетията преди Битката при Дирхам близо до Акве Сулис (Бат) през 577 г., когато англосаксонците напредват на югозапад и отрязват западните уелсци от сънародниците им северно от река Севърн. Това е и ерата на християнизацията, осъществявана първо от Келтската църква, а след 597 г. и от мисията на св. Августин Кентърбърийски от Рим. Сред \"западните уелсци\" това е златната ера на келтските светци, които кръстосвали океана с коракли и кураги и разнасяли Христовото евангелие из едно предимно езическо общество. Малцина от тези светци са проповядвали и са починали в родните им земи и голяма част от легендите за тях и агиографските жития са изпъстрени с приключения по море. Св. Перин или Пиран, по-късно станал светец-патрон на корнуолските миньори на калаена руда, е бил ирландец, познат в родината си като Киаран или Киеран. Той отплавал от Ирландия, основал корнуолското абатство Ланпиран и дал името си както на \"Църквата на св. Пиран в пясъците\" в близкия Перанзабулоу, така и на черно-белия флаг17 на Кърно. Св. Петрок или Педрог (починал 564 г.), син на уелски принц, учил в Ирландия и работил в Бретан, преди да основе монашеска общност в Бодмин. (Оригиналната форма на името Бодмин е \"Бос Менег\", което означава \"Къщата на монасите\".) Св. Самсон Долски (починал през 564 г.) е друг уелсец от Гламорган, основал абатството в Дол и според легендите отлъчил от църквата крал Кономор от Думноне. На св. Брендан \"Пътешественика\" (починал 572 г.) се приписва едно от най-великите откривателски пътувания, което в продължение на седем години го отвело от Ирландия до Исландия, Гренландия и може би до Северна Америка. Той бил съпътстван от британеца св. Аарон, който по-късно се оттеглил на остров Сезембър в Бретан, който по-късно бил наречен Мало по името на негов уелски ученик. Нито един келтски светец не може да има достойно място в пантеона, ако не е извършил чудеса. Св. Петрок прекосил Келтско море окован за врата с воденичен камък. Св. Будок плавал с буре, а св. Иа, ирландска принцеса и основателка на Сейнт Айвс, се представила още по-впечатляващо, като се носела по вълните върху листо. Списъкът е едва ли не безкраен – св. Остел, св. Блейзи, св. Кай, св. Горан, св. Юст, св. Кю, св. Лауд, св. Леван, св. Мабин, св. Пол и св. Нест20. Те живеят в панкелтски свят, чийто център, а не най-отдалечена точка, е в \"Пен ан Улас\" или \"Краят на земята\". От келтска гледна точка това не е западната периферия, а самата среда. Мнозина от онези, които пишат за първите години на Кърно, не си правят труда да разплетат кълбото от митология и история. Никой не е успял да се справи напълно с тази задача, но някои хора весело смесват крехките факти с изкушаващи измислици, докато двете станат почти неотличими: \"Историята на Артур е причудливо преплетена с тази на друг корнуолски крал, който би могъл да бъде съвременник или наследник на Артур. Марк е бил крал на Корнуол през VI в. или по-рано, крепостта му е била замъкът \"Дор\", някога укрепление на вожда Горлаис. В легендата за Артур Горлаис е убит, а съпругата му Ингрейн е прелъстена от Утер Пендрагон и става майка на Артур. По-късно, когато Артур е вожд или крал, съпругата му Гуиневиър също е прелъстена от Ланселот, крал в двора на Артур... Тази тема на прелъстяване и предателство се среща и при крал Марк, който праща племенника си Тристан да му доведе ирландска булка, принцеса Исулт. Историята за любовната отвара, дадена на двамата от Бронуин, прислужницата на Исулт... за тяхната обречена страст и ревността на крал Марк, е известна по целия свят, по-прочута е дори от любовта на Артур към Гуиневиър.\" Или по-поетично: For he that always bare in bitter grudge The slights of Arthur and his Table, Mark, The Cornish King, had heard a wandering voice A minstrel of Caerleon by strong storm Blown into shelter at Tintagil, say That out of naked, knightlike purity Sir Lancelot worshipt no unmarried girl But the great Queen herself ...22 Онзи, що винаги таи горчива обида от пренебрежението на Артур и Кръглата маса, Марк, корнуолският крал, дочу отслабнал глас, менестрел от Карлеон от силна буря потърсил убежище в Тинтагил, казва, че от чиста рицарска непорочност сър Ланселот боготворял не неомъжено момиче, а самата велика Кралица....", "date": "2019.12.25", "title": "Откъс от \"Под различни небеса\" на Норман Дейвис"}
{"url": "https://www.dnevnik.bg/sport/2019/12/25/4009747_kitai_ogranichi_silno_vuzmojnostite_privlichane_na/", "text": "Китайската футболна федерация въведе таван на заплатите за местното първенство, съобщава ТАСС, като цитира официално съобщение. За китайските футболисти сумата е 10 млн. юана (1.29 млн. евро) годишно след данъците, а за чуждестранните футболисти ограничението е 3 млн. евро. За местните футболисти, които попаднат в националния отбор на Китай, таванът ще може да се вдигне с 20%. Новите правила не касаят вече действащите договори, но ще се прилагат занапред. Очаква се този ход да се отрази на евентуални бъдещи трансфери на чуждестранни футболисти. Анализатори посочват, че все пак има вратички, които биха позволили на китайските клубове да привличат изявени играчи, тъй като таванът на заплатите не засяга записаните в договорите бонуси. В последните години  китайски клубове направиха редица големи трансфери , като взеха футболисти от водещи европейски отбори. В центъра на вниманието попаднаха бразилците Оскар и Хълк, преминали в \"Шанхай\". Оскар е играчът с най-висока заплата в китайското първенство - 25.6 млн. евро, а Хълк получава 22.5 милиона. През лятото имаше информации, че  Гарет Бейл е близо до преминаване от \"Реал\" (Мадрид) в  \"Дзянсу сънинг\" , но до договор не се стигна.", "date": "2019.12.25", "title": "С таван на заплатите Китай ограничава привличането на високоплатени футболисти"}
{"url": "https://www.dnevnik.bg/v_pamet/2019/12/25/4009757_avtorut_na_saundtraka_ot_priiateli_ali_uilis_pochina/", "text": "Носителката на \"Грами\" и номинация за \"Еми\" автор на песни Али Уилис почина на 72-годишна възраст, съобщава Би Би Си. Тя е автор на песента на популярния сериал \"Приятели\". Тя е съавтор на песента, която стана една от най-разпознаваемите телевизионни мелодии за всички времена. През миналата година Улиис бе приета в Залата на славата на авторите на песни. Причината за смъртта е сърдечен арест. Тя е родена и израснала в Детройт - градът, в който се намира легендарното звукозаписно студио \"Мотаун\". Миналата година Улиис разказва пред \"Ню Йорк таймс\", че всяка седмица е посещавала студиото като дете, за да слуша песни, които се чували и през стените, и така по думите й е станалата автор на песни. Въпреки че освен сингъла от \"Приятели\" Уилис е написала музика и текстове на редица хитове, тя никога не се е научила да разчита ноти или да свири на някакъв инструмент. \"Чувам мелодии непрекъснато. Винаги казвам, че ако паднеш мъртъв, мога да пиша на буцата пръст до тялото ти\", казва тя. Учи журналистика в Университета на Уисконсин, а през 1969 г. се мести в Ню Йорк, където работи като копирайтър в Columbia and Epic Records. През 1972 г. трайно се насочва към писането на текстове и музика за песни. 60 млн. копия на записи с нейни хитове са продадени по света според информация на сайта й. Тя печели два пъти \"Грами\" - първия път за саундтрака на \"Ченгето от Бевърли Хилс\" и втората за мюзикъла The Color Purple. През 19915 г. е номинирана за \"Еми\" с музиката за \"Приятели\", но тогава печели музиката към \"Стар Трек\". Би Би Си я описва като ценителка на кича - с дълга коса от едната страна и къса от другата, жимееща в светлорозова къща в Лос Анджелис, известната като \"Страната на чудесата на Уилис\" - намек за друг неин хит - Boogie Wonderland, написан за групата Earth, Wind & Fire. В дома си тя често прави големи партита, на които отиват най-големите знаменитости. Там събира и предметите, които могат да се видят в онлайн каталога, наречен Музеят на кича на Али Уилис.", "date": "2019.12.25", "title": "Авторът на саундтрака от \"Приятели \" Али Уилис почина"}
{"url": "https://www.dnevnik.bg/sviat/2019/12/25/4009599_lukashenko_belarus_e_forpost_na_rusiia_no_zapadut_shte/", "text": "Русия притиска Беларус в опита си да интегрира тази страна в съюзна държава, но независимостта ни е осигурена от баланса на силите със западните страни и НАТО. Ако Русия опита да присъедини тази съседна страна, ще се окаже въвлечена във военен конфликт. Това заяви в  интервю  за радио \"Ехото на Москва\" беларуският президент Александър Лукашенко малко след като приключиха с разногласия поредните преговори между Москва и Минск за \"пътни карти за интеграция\". Темата за договореното преди 10 години създаване на Съюзна държава е следена особено внимателно от анализатори и поради версията, че Владимир Путин може да опита да остане на власт като лидер на такова формирование, след като през 2024 г. изтече вторият му пореден мандат в Кремъл. Според Лукашенко на този етап двете страни дори сякаш се движат по различни пътища. Макар да определи НАТО като гарант за суверенитета на Беларус, той напомни, че страната му все пак няма да остане безучастна при конфликт със Запада. \"Това и казах на последните преговори. Днес сме форпост на Русия. И попитах президента Владимир Путин: \"Нали не допускаш, че ще пропуснем танковете, поели към Москва, ако опитат да преминат през нас?\". Но Лукашенко каза още, че \"ако Русия опита да наруши нашия суверенитет, знаете как ще реагира международната общност - ще се окажат въвлечени във война. Това вече Западът и НАТО няма да го понесат, защото ще го сметнат за заплаха за себе си. И в известна степен ще са прави.\" Говорейки за ситуацията в Украйна, той обясни, че много мисли за случващото се там и че за Русия основната заплаха няма да е влизането на страната в НАТО, а ако на власт в Киев дойдат националистите и се сдобият с оръжие. \"Това ще е по-страшно и от НАТО. Разбира се, ще е лошо, ако Украйна влезе в НАТО, защото това няма да добави сигурност нито за Беларус, нито за Русия, но \"нацисти\" - както вие грубо ги наричате - на власт, ще е по-лошо.\" През декември Лукашенко и Путин имаха няколко кръга преговори за това дали и как да продължат към интегрирането в евентуална Съюзна държава. В действителност преговорите по всички 30 \"пътни карти\" в този процес завършиха с напредък с изключение на най-деликатната 31-а - за създаване на наднационални органи. Премиерът Дмитрий Медведев каза пред журналисти, че Москва и Минск са съгласували задълбочаване на икономическата интеграция, но изпълняването на последната \"пътна карта\" ще става, след като приключи реализирането на предходните 30. Но това не съвпада с публичната позиция на Беларус, където категорично отказват обсъждане на наднационални структури, макар те да са предвидени в договора за Съюзна държава от 1999 г.      На следващия ден Лукашенко каза в интервюто за \"Ехото на Москва\", че \"ние сме две суверенни държави. Да, ние напредваме с интеграцията, но с тази, която не нарушава суверенитета ни. С Путин въобще изключихме разговорите за 31-вата карта или плана за наднационални структури. Но на някои, изглежда, много му се иска и го подхвърлят и промъкват, особено през правителството.\" Източник на РБК, запознат с преговорите от руска страна, обяснява, че реализирането на по-сложните пътни карти за интеграция - за газовите доставки, цената на петрола или унифицирането на данъчните закони - е възможно някъде към средата на следващото десетилетие. Затова и перспективата да има наднационални органи или единен център за емисии на дълг е много далечна. Минск продължава да смята за особено болезнена темата с цените на горивата, които заради руска данъчна маневра трябва да се определят по нов начин от 2022 г. Оценките на Беларус за загубите от този ход на Москва през 2019-2024 г. са за 10.5-11 млрд. долара. Още не е ясна цената на газа за 2020 г., след като сегашният договор изтече на 31 декември. В момента цената е 127 долара за 1000 куб. м, беларусите искат тя да е под 100 долара, а Лукашенко е казвал, че руснаците предлагат 152 долара. Беларуският президент каза в интервюто за \"Ехото на Москва\" и че ако не се разбере с Москва за цената на газа и петрола, може да потърси алтернативен внос от запад през двете тръби на нефтопровода \"Дружба\". Аз лично не искам това, но Русия ме притиска в ъгъла, добави той. \"Ще ви дам пример - какво направихте, когато започнахте да се лаете с Украйна за транзита на газ? Построихте обиколни маршрути - Южен и Северен поток. Това са десетки милиарди долари. Така че не е известно какво ще е бъдещето, но вие махнахте с ръка и направихте това. И аз така ще постъпя, Владимир Владимирович. Ще търся алтернатива. Така или иначе трябва да я търся. И не го крия от ръководството на Русия.\" Той поясни, че един такъв вариант е реверсивен внос по две от трите тръби на \"Дружба\" от Полша, по който може да мине американски или саудитски петрол. \"Русия доставя под 70 млн. тона на важния за нея западен пазар. Ако взема две тръби, ще ви останат някъде около 20 млн. тона. Питам защо ме тласкате към подобно решение на въпроса. Не го искам.\" Беларус е в пълното си право да се възползва от по-изгодни покупки на петрол, ако съществуват такива, коментира говорителят на Кремъл Дмитрий Песков. След което напомни, че докато няма пълна интеграция Русия-Беларус, няма и равни цени и условия за беларусите и руснаците.", "date": "2019.12.25", "title": "Лукашенко: Беларус е форпост на Русия, но Западът ще ни защити от руски танкове"}
{"url": "https://www.dnevnik.bg/bulgaria/2019/12/25/4009767_sdrujenie_rod_obiavi_che_ne_se_finansira_ot_chujbina/", "text": "Сдружението РОД, което организира протести срещу потенциална заплаха според членовете му да бъдат неоснователно отнемани деца от техните родители, обяви, че не се финансира от чужбина. Това е написано в публично писмо до социалния министър Деница Сачева с дата 23 декември, но получено днес на редакционната поща на \"Дневник\". В писмото пише, че е в отговор на разпространени изявления на министъра от електронни медии за това, че има чужда намеса при организираните протести. Според участници преди създаването на РОД финансирането ставало с доброволни дарения. Бивши администратори отричат да са получавали пари от другаде. Те коментират, че големият протест в средата на септември в София и придружаващата го международна конференция с участие на немалко гост-лектори от чужбина в рамките на два дни са стрували към 100 хил. лв. Те били събрани от членове на \"Фейсбук\" групата. Сега сдружението е пуснало покана до всички съмишленици да станат асоциирани членове на организацията всеки да внесе по сметка на сдружението 10 лева встъпителна вноска и 10 лева годишен членски внос. В писмото не се цитират точните думи на министъра, а публикации по тях в медии, на които се базира и писмото до министъра въпреки присъствието на представител на организацията в дискусия с домакин министъра Деница Сачева. В петък ведомството, оглавявано от Сачева, организира дискусия за Закона за социалните услуги, в която участваха представители на различни организации - и подкрепящи, и противници на закона. Сред тях бе и адвокат Владимир Шейтанов от името на РОД. (Повече от дискусията вижте  тук .) Докато различните страни изказваха позициите си, в Народното събрание  депутатите почти единодушно  решиха да бъде отложен с шест месеца новият Закон  за социалните услуги, който трябваше да влезе в сила от 1 януари 2020 г. \"Недопустимо е да се отправят заплахи срещу законно протестиращи граждани под предлог, че имали \"квазиполитически\" или \"квазирелигиозни схващания\". Заплахата за свободата и демокрацията са повече от очевидни\", пише още в писмото. В него на министъра се предлага да се въздържа от \"публични изявления, които могат да се възприемат като опит за \"респектиране\" на едни европейски граждани, каквито са гражданите на Република България, за да не упражняват свои основни граждански и политически права\". Писмото е подписано от името на управителния съвет на РОД. На сайта на организацията не е очевиден съставът на този съвет, но проверка на \"Дневник\" показа, че адвокатите, подготвили учредяването на РОД, оглавяват сдружението – в управителния съвет влизат адв. Владимир Шейтанов (известен като защитник на българските медици от либийския процес, в момента член на стратегическия съвет при президента Румен Радев), а заедно с него адвокат Петър Николов (водещ дела в защита на родители срещу социалните служби) и адв. Илияна Мавродиева. Повече за историята на РОД четете  тук .  През ноември сдружението има и нов канал за комуникация, размяна на мнения, позиции, видеа в известния като  руския \"Фейсбук\" сайт \"ВКонтакте\" .", "date": "2019.12.25", "title": "Сдружение РОД обяви, че не се финансира от чужбина"}
{"url": "https://www.dnevnik.bg/sport/2019/12/25/4009762_antuni_djoshua_e_poluchil_predlojenie_za_mach_v_afrika/", "text": "Световният шампион по бокс за професионалисти в тежка категория Антъни Джошуа е получил предложение за мач в Африка. То е дошло от Демократична република Конго, съобщава \"Скай спортс\", като цитира мениджъра на боксьора Фреди Кънингам. През 1974 г. африканската страна, която по това време се казваше Заир, прие един от най-големите мачове в историята на бокса. Тогава Мохамед Али победи Джордж Форман за световната титла. \"Той (промотърът на Джошуа - Еди Хърн) проучва възможността. Вече има контакт\", заяви Кънингам. Джошуа, който има нигерийски корени, вече е обсъждал идеята за мач в Африка. \"Сега не е подходящото време за това. Но в даден момент той със сигурност иска (да го направи)\", добави Кънингам.", "date": "2019.12.25", "title": "Антъни Джошуа е получил предложение за мач в Африка"}
{"url": "https://www.dnevnik.bg/photos/2019/12/25/4009738_snimka_na_denia_da_posreshtnesh_koleda_v_ledenata_voda/", "text": "Смелчаците от клуба \"Серпентина\" и тази година участваха в традиционното коледно преплуване на изкуственото езеро Серпентина, намиращо се в Хайд парк в Лондон.", "date": "2019.12.25", "title": "Снимка на деня: Да посрещнеш Коледа в ледената вода"}
{"url": "https://www.dnevnik.bg/sviat/2019/12/25/4009770_arhiepiskoput_na_parij_otsluji_tradicionnata_koledna/", "text": "Архиепископът на Париж Мишел Опти отслужи тази сутрин традиционната коледна литургия в циркова шатра пред около 2500 вярващи, след като преди осем месеца огромен пожар нанесе тежки щети на катедралата \"Нотр Дам\", предаде ДПА, цитирана от БТА. Парижката епископия съобщи тази седмица, че за първи път от 200 години коледната меса няма да бъде отслужена в катедралата. Днешната литургия беше отслужена под шапитото на цирк \"Грюс\" в Булонската гора - парк в западната част на френската столицата, съобщи радио \"Франсенфо\". Освен в шапитото парижани и гостите на града можеха да присъстват на коледна литургия в църквите \"Сен Жермен л'Оксероа\" близо до Лувъра и \"Сен Сюлпис\" близо до Люксембургската градина. Емблематичната \"Нотр Дам\" обичайно привлича десетки хиляди богомолци и туристи на ден.", "date": "2019.12.25", "title": "Архиепископът на Париж отслужи традиционната коледна литургия в циркова шатра"}
{"url": "https://www.dnevnik.bg/photos/2019/12/25/4009694_fotogaleriia_koleda_po_sveta/", "text": "За повече щедрост и милосърдие призова Папа Франциск в снощното си коледно послание към вярващите по време на тържествената литургия в базиликата \"Св. Петър\".", "date": "2019.12.25", "title": "Фотогалерия: Коледа по света"}
{"url": "https://www.dnevnik.bg/regioni/2019/12/25/4009776_trima_pernichani_sa_v_bolnica_sus_sumneniia_za_zaraza/", "text": "Трима души са приети със съмнения за ешерихия коли в болницата в Перник, съобщи Би Ти Ви. Те са от един и същи блок от квартал \"Проучване\", където е открита заразата във водата, казва цитиран от телевизията директорът на лечебното заведение. Настанени са с оплаквания от температура и гадене в инфекциозното отделение. Състоянието им вече е добро, добавиха от болницата, като е възможно още утре да бъдат изписани. Резултатите от пробите им за евентуална бактериална инфекция се очакват до края на седмицата. Телевизията съобщи още, че в част от пернишкия квартал \"Калкас\" от ноември не е имало вода, тъй като се намира в по-висока част. Междувременно от \"Стомана Перник\", където вчера започна проверка за теч на питейна вода обявиха, че няма отклонение и там не изтича питейна вода.", "date": "2019.12.25", "title": "Трима перничани са в болница със съмнения за зараза от водата"}
