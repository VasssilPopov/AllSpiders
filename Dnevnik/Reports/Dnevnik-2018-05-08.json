{"url": "https://www.dnevnik.bg/sport/2018/05/08/3175507_grigor_dimitrov_otpadna_na_starta_v_madrid_sled/", "text": "Григор Димитров отпадна още след първия си мач на тенис турнира от сериите \"Мастърс\" в Мадрид след драматично поражение от Милош Раонич. Световният №4 отстъпи в три сета 5:7, 6:3, 3:6 в истинска битка срещу канадеца. Двубоят продължи два часа и една минута. Поражението е второ за Димитров в петия му мач срещу Раонич. Българинът се намираше в серия от три последователни успеха, но този път не беше на висота в решаващите моменти. Раонич прекъсна и серия от шест последователни загуби срещу тенисисти от Топ 10 на ранглистата. Канадецът не блестеше, връщайки се след продължително лечение на контузия, но направи достатъчно, за да спечели, като отново разчиташе на бомбения си сервис. В третия кръг в Мадрид ще има изцяло канадски сблъсък, след като Раонич ще се изправи срещу сънародника си Денис Шаповалов. Младият талант се наложи в три сета над французина Беноа Пер. Голямата разлика в мача донесоха 12-те аса, които Раонич успя да реализира. Той направи само две двойни грешки, срещу пет на Димитров. Българинът записа шест аса на сметката си. Двамата тенисисти имаха идентични показатели при вкарания първи сервис – 64 за българина и 68 за канадския му съперник. Разликата дойде от вторите подавания – Раонич спечели 68% от точките при тях, а Димитров само 50. Световният №4 даде девет точки за пробив на канадеца и макар че спаси седем от тях, това не се оказа достатъчно. Раонич позволи да бъде пробит само веднъж. Първият сет продължи 40 минути и в него Раонич сервираше на изключително високо ниво. Той спечели четири сервис гейма на нула и загуби едва три точка в шестте си подавания, като записа пет аса и вкара 67% от първите си подавания. Димитров също имаше висок процент на вкаран първи начален удар - 70%. Голямата разлика дойде при вторите сервиси. Българинът не спечели нито едно от седемте разигравания, когато посрещаше втори сервис, и взе само три от десетте случая, когато не вкара първото си подаване. В петия гейм световният номер 4 за пръв път изгуби първия си сервис и Раонич стигна до три възможности за пробив. Димитров ги отрази, измъкна гейма и поведе с 3:2. В 11-ия гейм първият сервис на българина отново изчезна и канадецът получи три \"скрити\" сетбола при 15:40. Първият беше спасен, но при втория бившият номер 3 не пропусна, след което затвори сета на свой сервис. След драматичния първи сет Димитров започна много силно във втората част. Резултатът се задържа равен до 1:1, след което последва серия от три поредни гейма за българина, който реализира много важен пробив, за да поведе с 4:1. Раонич успя да спре серията на Димитров и в седмия гейм вдигна нивото си, стигайки до две точки за пробив. Световният №4 обаче отговори подобаващо и излезе от трудната ситуация, спечелвайки подаването си. След 37 минути Димитров изравни сетовете с резултат 6:3. Българинът запази процентите от първата част, като вкара 70% от първия си сервис и спечели 70% от точките в него (16 от 23). Във вторите подавания този път Димитров беше по-стабилен от Раонич – 70 срещу едва 56 процента, което се оказа и разликата. Във втория сет и двамата тенисисти направиха по три аса и една двойна грешка. Третият решителен сет беше много оспорван, като в него резултатът се движеше гейм за гейм. И двамата тенисисти паднаха под 70-те процента на вкаран първи сервис, но бяха достатъчно ефектини, за да печелят подаванията си. При Димитров отстъплението беше по-голямо, след като той изгуби първия си сервис на моменти, но все пак продължи да намира верните решения. Първите шест гейма бяха с абсолютно предимство за сервиращия и едва в следващите два имаше по-завързани моменти. Първо Димитров стигна до втората си точка за пробив в мача, но Раонич я отрази и поведе с 4:3. Последва труден сервис гейм на българина, в който Димитров постоянно беше в позицията да догонва. Раонич повеждаше два пъти, стигна до точка за пробив при 40:30, но Димитров се спаси. След това дойде двойна грешка на българина и дълго разиграване, което беше спечелено от канадеца с мощен форхенд по правата, което му донесе и гейма. В последния сервис гейм на Раонич канадецът не допусна изненада и макар да даде две точки на Димитров, като дори изоставаше с 0:15, показа здрави нерви, за да измъкне мача.", "date": "2018.05.08", "title": "Григор Димитров отпадна на старта в Мадрид след трисетова битка с Раонич"}
{"url": "https://www.dnevnik.bg/sport/2018/05/08/3175389_grigor_dimitrov_e_chast_ot_nai-silniia_turnir_v/", "text": "Шестима играчи от  топ 10 , сред които шампионът от финалите на АТП Григор Димитров, ще се включват в турнира на тревни кортове в лондонския клуб \"Куинс\". Надпреварата от категория \"АТП 500\", която подгрява най-старото и престижно състезание в тениса - \"Уимбълдън\", ще бъде с най-силния състав в 128-годишната си история. Димитров е шампион в \"Куинс\" от 2014 г., когато  спечели епичен финал с Фелисиано Лопес , а впоследствие стигна до полуфиналите на \"Уимбълдън\". Тазгодишният турнир ще събере всеки от носителите на трофея през последните десет години. Световният №1 Рафаел Надал, който спечели в \"Куинс\" през 2008 г., е начело в списъка със заявките. Димитров е втори, следван от шампиона от 2012 г. и финалист от 2013 и 2017 г. Марин Чилич. Носителят на рекордните пет титли в \"Куинс\" Анди Мъри също ще се включи в надпреварата. Лопес, който миналата година триумфира в лондонския клуб след няколко спасени мачбола срещу Чилич, се завръща, за да защитава титлата си. Заявки за участие са подали още шампионът в \"Куинс\" от 2010 г. Сам Куери, Хуан Мартин дел Потро, Кевин Андерсън, Давид Гофен, Стан Вавринка, Томаш Бердих, Милош Раонич, Ник Кириос, Джак Сок, Жо-Вилфред Цонга, Жил Мюлер, Фернандо Вердаско, Денис Шаповалов и др.", "date": "2018.05.08", "title": "Григор Димитров ще е част от най-силния турнир в 128-годишната история на \"Куинс\""}
{"url": "https://www.dnevnik.bg/zelen/2018/05/08/3175407_zaduljitelnata_kaska_za_koloezdachi_da_otpadne/", "text": "Изискването за задължителни каска и светлоотразителна жилетка да отпадне от новия проект за закон за движение по пътищата. Това е едно от редица искания за корекции, за които настояват от сдружение \"Велоеволюция\" в  тяхно становище по проекта , поместил правилата и изискванията за велосипедисти. На 20 април 2018 г. МВР публикува три проектозакона, които да заместят действащия Закон за движение по пътищата.  Според сдружението, което от години консултира общинските съветници и работните групи в Столичната община, както и от МВР за по-добра градска инфраструктура, включваща и велосипеден транспорт, предложените нововъведения очевидно не са част от цялостна визия за подкрепа на велосипеден транспорт в населените места, нито за велосипеден спорт и туризъм.  Те определят новостите, свързани с велосипедите, в закона като \"хаотични, непълни и неясни, не са подкрепени с аргументи и не съответстват по никакъв начин на европейска и световна практика\". Заради всички допуснати пропуски и липса на мотиви и аргументи към проектозакона и преработен, като в работните групи бъдат включени представители на велосипедни организации. Според тях в проектозакона не са поставени определени високи цели за постигане на безопасност и подобряване на пътното движение въобще,а подходът към велосипедистите е по-скоро рестриктивен. \"Нововъведенията с нищо не биха допринесли за развитие на велосипедния транспорт, спорт и туризъм, каквото е необходимо за постигане на по-добро здраве, по-качествена среда за живот и по-чиста околна среда за всички ни\", смятат от \"Велоеволюция\". Фалшива грижа и бягане от отговорност  В  становището  си \"Велоеволюция\" акцентират на новозалегнало задължение велосипедистите да носят каски и жилетки. От сдружението считат, че подобна \"униформа винаги, по всяко време и във всякакви условия\" не е достатъчна защита от злополуки. Те обясняват, че такова законово задължение е доказано неефективно от опита на други страни и тези задължения се премахват.  Подобно универсално правило не съществува в никоя страна по света, изтъкват от сдружението.  \"Ползата от индивидуалната употреба на тези защитни средства е несъмнена и не я отричаме. Смятаме, че най-добрата защита е познаването и спазването на ясни правила за движение. Употребата на каски и светлоотразителни жилетки и елементи може и трябва да бъде активно насърчавана, но не и законово налагана\", подчертават от сдружението. Според информация на \"Велоеволюция\" Европейската федерация на велосипедистите (European Cyclists Federation, ECF) е отправила в дадения срок официална препоръка към МВР против изискването за задължителни каски и жилетки в проектозакона.  Основният съвет на европейската федерация към българските власти е вниманието да бъде насочвано към подходящо отделяне на велосипедното движение от автомобилното, както и към ефективни мерки за намаляване и спазване на скоростта на движение в населените места. ( Други пропуски според каращите колела Сред основните пропуски в проекта за закон, на които наблягат от сдружението, са: липсата на дефиниции за велосипедна инфраструктура – проектозаконът не различава велосипедна алея от велосипедна лента, двупосочна от еднопосочна велоалея – правилата за поведение на велосипедисти при конкретни ситуации продължават да не са изяснени. Оставено е, както досега, общини и проектанти да тълкуват каква е правилната организация на движение при кръстовища с различни типове велоинфраструктура. \"Вече сме потърпевши от недомислени велоалеи и законът трябва да коригира това\", напомнят от организацията – пропуснато е наказание за водачи, които не осигуряват предимство на велосипедист на велосипедна пътека – пропуснати са конкретни глоби за паркиране, престой или движение на автомобил по велосипедни пътеки, велоалеи и велоленти, макар тези действия да са забранени в проектозакона.", "date": "2018.05.08", "title": "Задължителната каска за колоездачи да отпадне, настояват от \"Велоеволюция\""}
{"url": "https://www.dnevnik.bg/sport/2018/05/08/3175411_svetovno_po_futbol_v_sasht_kanada_i_meksiko_bi_doneslo/", "text": "Евентуално провеждане на световното първенство по футбол през 2026 г. в САЩ, Канада и Мексико може да донесе 11 милиарда долара печалба за Международната футболна федерация (ФИФА). Това изчислиха експерти от организацията, според които приходите от турнира биха достигнали 14 милиарда долара. В спор за домакинството на шампионата на планетата през 2026 г. са силната обща кандидатура на САЩ, Канада и Мексико, и тази на Мароко. На 13 юни ФИФА ще реши дали да допусне кандидатурите до следващата фаза на процедурата. Окончателният избор на домакин ще бъде направен през май 2020 г. Според президента на Американския футболен съюз Карлос Кордейро северноамериканските страни биха направили \"най-успешното световно в историята\". Той се надява, че изборът на домакин няма да бъде повлиян от  политически нагласи . \"Понякога въпросът за домакина на световното през 2026 г. се смесва с геополитиката. Искаме да получим оценка не по политическите настроения в момента, а по заслугите на нашата кандидатура\", каза Кордейро. Световното първенство през 2026 г. ще е първото с 48 отбора, а броят на мачовете е увеличен на 80. Според ротационната система на ФИФА Европа и Азия, които ще посрещнат следващите два мондиала - Русия 2018 и Катар 2022, нямат право да кандидатстват за световното през 2026 г.", "date": "2018.05.08", "title": "Световно по футбол в САЩ, Канада и Мексико може да донесе 11 млрд. долара печалба за ФИФА"}
{"url": "https://www.dnevnik.bg/sviat/2018/05/08/3175340_zaplahite_za_iadrenata_sdelka_s_iran_moje_da_vurnat/", "text": "За иранския президент Хасан Рохани нещата вървят все по-зле. Главното постижение на относително умерения духовник, ядреното споразумение със световните сили, може да се разпадне тази седмица, ако президентът Доналд Тръмп реши да изтегли Америка от споразумението. Иранската икономика, за която Рохани обеща да бъде укрепена в резултат на договора, продължава да отслабва. В същото време самият Рохани призна, че не може да спре съдебната забрана на популярно чат приложение, което помогна за разпалването на протестите в началото на годината. Всички тези проблеми навеждат на мисълта, че привържениците на твърдата линия може отново да станат водеща сила в иранската вътрешна политика, отслабвайки още повече някога популярния президент. Някои хардлайнери дори твърдят, че страната се нуждае от военна диктатура. Ако привържениците на твърдата линия вземат връх, това ще постави под заплаха всякакво по-нататъшно сближаване със Запада в момент, когато Вашингтон изглежда по-склонен към конфронтация. Тези тенденции контрастират рязко с надеждите на поддръжниците на ядреното споразумение и в двете страни, че то ще стане първа стъпка към засилване на диалога.  \"Това, на което сме свидетели в обществото, е проява на съжаление\", заяви Садех Зибакалам, професор по политически науки в Техеранския университет. \"Ако тази (тенденция) се запази, без съмнение следващият парламент ще бъде в ръцете на твърдия консервативен лагер и на следващите избори ще спечели техен кандидат.\" \"За\" сделката За 69-годишния Рохани беше изненадващ обрат, че през 2015 г. иранците излязоха с радост на улиците, за да подкрепят него и ядреното споразумение. През май 2017 г. той беше преизбран със смазващо мнозинство, печелейки още повече гласове, отколкото при първия си мандат, въпреки че Тръмп заплашваше споразумението. Проблемите за Рохани обаче зрееха точно под повърхността. Реформаторите - тези, които искат цялостна промяна на теократичното управление на Ислямска република Иран - отдавна изпитваха подозрения към Рохани, който до голяма степен е продукт на тази система. Подкрепящите твърда политическа линия духовници, които контролират съдебната власт, както и влиятелни сили като  Корпуса на гвардейците на Ислямската революция  също объркаха някои планове на Рохани. Например той не успя да изпълни обещанието си да освободи лидери на иранското Зелено движение от 2009 г., които остават под домашен арест и до днес. Основният проблем обаче се оказа иранската икономика. Мнозина критикуват администрацията на Рохани за това, че не е успяла да контролира ръста на цените на основни продукти като месото, пилешкото и ориза. Всичко - от пътуването с такси до подстригването - вече е по-скъпо. Иранският риал поевтиня до 70 000 за долар на черния пазар при официален обменен курс от 42 000 за долар. \"Когато споразумението беше подписано преди няколко години, мислех, че ситуацията ще се подобри, но това не се случи, каза Бехрузи Молаеи, 42-годишен шофьор на такси. След провала на споразумението не знам как Рохани ще може да оправи всички тези засилващи се проблеми.\" Ядола Каземи, 54-годишен работник във фабрика за пластмаси, се съгласява с това. \"Рохани просто излиза на трибуната и повтаря някои числа, показващи, че ситуацията е добра. Това няма никаква стойност за мен, защото не съм получавал заплата от месеци\", заяви Каземи. \"Рохани не може да отговори на нашите искания също както аз не мога да отговоря на онези на моите три деца и съпругата ми.\" Несигурността около ядреното споразумение само влошава тези икономически затруднения. \"На най-високо равнище\" \"Когато и да повишите равнището на несигурността, това оказва негативно отражение върху икономиката\", заяви Джихад Азур, директор на отдела на Международния валутен фонд за Близкия изток и Централна Азия. Икономическите проблеми на Иран доведоха до протести в цялата страна през декември миналата година и януари тази година. Най-малко 25 души бяха убити и бе съобщено за близо 5000 арестувани. Масираното разполагане на полицаи и доброволци, свързани с подкрепящия твърда политическа линия Корпус на гвардейците на Ислямската революция, сложи край на размириците, но трудови стачки и локални проблеми все още водят до протести на местно равнище. По  време на протестите  правителството спря временно популярното комуникационно приложение \"Телеграм\", което според оценките използват 40 милиона иранци. Миналата седмица ирански съд нареди всички интернет доставчици  да спрат за постоянно достъпа до приложението , предизвиквайки общественото недоволство. Рохани призна, че не може да възстанови достъпа, и намекна в пост в \"Инстаграм\", че той е бил прекъснат от хора \"на най-високото равнище\" в страната. Това също предизвика незабавно недоволство, дори от страна на Али Мотахари, влиятелен депутат и поддръжник на Рохани. \"Президентът трябваше да се обърне към съда дали е нарушена конституцията по въпроса с \"Телеграм\", заяви Мотахари в неделя. \"Говоренето с намеци е признак на слабост. Хората очакват яснота.\" \"Военна диктатура\"? Част от недоволството, с което се сблъсква Рохани, може да се припише на разочарованието на гласоподавателите, независимо дали в Иран или в чужбина, от втория мандат на президента. През първото десетилетие на XXI век недоволството от президента реформатор Мохамад Хатами, също ислямски духовник, който се опитваше да подобри връзките със Запада, позволи идването на власт на неговия твърдолинеен наследник Махмуд Ахмадинеджад. Анализатори обаче отбелязват, че Хатами поне запази икономиката под контрол и сдържаше САЩ, в момент когато Вашингтон водеше войни в съседните Афганистан и Ирак. Може би още по-притеснителни за Рохани и съюзниците му са засилващите се призиви властта в Иран да бъде поета от военен. Макар че бивши войници и служители на силите за сигурност са част от иранските политически среди, властта в Иран никога не е била поемана от военен след Ислямската революция през 1979 г.  \"Вярвам, че ако военен стане президент, със сигурност ще може да спаси страната от проблемите ѝ\", заяви наскоро депутатът хардлайнер Али Пурмохтар, бивш командир на Корпуса на гвардейците на Ислямската революция. Предвид факта, че следващите президентски избори трябва да бъдат произведени през 2021 г., моментът, в който бяха направени тези коментари, предизвика неодобрение.  \"Това, което се случва по света, ще се случи и в Иран. Хората искат диктатура\", заяви Ебрахим Фаяз, преподавател по политически науки в консервативния техерански университет \"Садег\". \"Хората са уморени от сегашния социален ред. В страната няма политическа власт. Ако сегашната политическа ситуация продължи, това ще доведе до разпадане на страната.\" /БТА", "date": "2018.05.08", "title": "Заплахите за ядрената сделка с Иран може да върнат консерваторите в политиката"}
{"url": "https://www.dnevnik.bg/video/novinite_na_bnt/2018/05/08/3175436_video_drugite_novini/", "text": "\"Екуинокс\" излизат на сцената на Евровизия.", "date": "2018.05.08", "title": "Видео: Другите новини"}
{"url": "https://www.dnevnik.bg/bulgaria/2018/05/08/3175362_sudiiskata_kolegiia_podkrepi_da_niama_monitoring_na/", "text": "Съдийската колегия подкрепи да няма европейски мониторинг на административното правосъдие. Единствено председателят на Върховния касационен съд Лозан Панов гласува \"за\" подобен евроанализ. Точката беше внесена от ръководителя на Върховния административен съд Георги Чолаков, като становището на пленума на върховния съд, както и на отделните 28 административни съдилища също е против подобна проверка. Кабинетът реши на 18 октомври миналата година да поиска мониторинг на административното правосъдие, който трябваше да започне  през май . Преди това Службата за подкрепа на структурните реформи към Европейската комисия изпрати в София прокурори от различни европейски държави, които направиха анализ на българската прокуратура. Докладът, който те изготвиха, бе силно критичен. Още тогава се появиха информации и намеци, че подобен мониторинг ще бъде поискан и за съдилищата. С решението от октомври правителството е поискало от служба на ЕК помощ в 12 области, като три от са насочени към съдебната система.", "date": "2018.05.08", "title": "Съдийската колегия подкрепи да няма мониторинг на административното правосъдие"}
{"url": "https://www.dnevnik.bg/bulgaria/2018/05/08/3175395_bulgariia_poiska_ot_kitai_helikopter_da_izdirva_boian/", "text": "България е поискала от китайските власти разрешение хеликоптери на Непал да се включат в издирването на алпиниста Боян Петров. Това се налага, тъй като летателната техника, с която разполага Тибетската алпинистка асоциация, не може да изпълнява полети и спасителни операции на надморска височина над 5 хил. м. Това е позиция, която е по-ниска дори от височинен Лагер 1. Това се разбира от съобщение на Министерството на външните работи. В него се уточнява, че Непал има готовност да изпрати такива хеликоптери, което се е разбрало от информация, дадена на почетния консул на България в Катманду Бхола Тхапа. Министерството потвърждава обявената вече информация от екипа в България на Боян Петров и от съпругата му, че спасителният екип, започнал издирване днес, е достигнал до около 6 хил. м надморска височина, където изчаква подобрение на времето, за да продължи издирването. За днес  то вече беше прекратено  и заради напредването на деня. Министерството получило уверение от дипломатическите мисии на България в Пекин и Делхи, че продължават да са в постоянна връзка с 4 министерства в Китай, Тибетската алпинистка асоциация и непалските власти с искане за интензивно издирване на българския алпинист Боян Петров. Получено е уверение от компетентните институции, че правят всичко възможно по случая и желаят да окажат максимално съдействие.  Както е известно, българският алпинист Боян Петров е бил забелязан за последно на височина над 7 хил. метра.", "date": "2018.05.08", "title": "България поиска от Китай хеликоптер да издирва Боян Петров"}
{"url": "https://www.dnevnik.bg/bulgaria/2018/05/08/3175438_dvijenieto_v_centura_na_sofiia_utre_se_promenia_zaradi/", "text": "Полицията призовава жителите и гостите на София да избягват утре шофирането в централната градска част и да използват алтернативни маршрути. Очакваните сериозни затруднения в трафика ще са свързани с организирани мероприятия под егидата на Европейски парламент, Министерството на Българското председателство на Съвета на ЕС и футболната среща - финал за Купата на България. На изградени контролно-пропускателни пунктове за всички мероприятия полицейските служители ще извършат щателна проверка на посетителите. От 18.30 до 19.50 часа в Народен театър \"Иван Вазов\" ще се проведе церемония по връчване на годишните награди за \"Успели деца\" за 2017 г., организирана от Министерството на Българското председателство на Съвета на ЕС. В тази връзка от 12:00 до 23:00 часа утре се с изключение на автомобилите на участниците в мероприятието и извън местата в режим на платено паркиране \"служебен абонамент\". От 21.30 до 22. 30 часа на бул. \"Княз Дондуков\" и пл. \"Независимост\" ще се проведе мероприятие по повод отбелязване Деня на Европа, включващо прожектиране на триизмерен светлинен и звуков спектакъл върху фасадата на Министерския съвет, организирано от Европейски парламент. Забрани за влизането на пътни превозни средства, въведени от Столичната община по този повод от 20:00 до 23:30 часа на 9.05.2018 г., както следва: - по бул. \"Кн. Александър Дондуков\" между бул. \"Кн. Мария Луиза\" и ул. \"Г. С. Раковски\"; - по бул. \"Цар Освободител\" между пл. \"Независимост\" и ул. \"Г. С. Раковски\". От 19.30 ч пък на Националния стадион \"Васил Левски\" ще се проведе футболна среща между отборите на \"Славия\" и \"Левски\" за финала от турнира за Купата на България. Привържениците на \"Славия\" ще бъдат пропускани през вход 25 на сектор А и през вход 24 на сектор Г. Симпатизантите на \"Левски\" ще могат да минават през вход 1 и 2 на сектор А и през входовете на секторите Б и В. Пристигащите организирано от страната фенове на \"Левски\" ще бъдат насочвани да паркират на ул. \"Митрополит Кирил Видински\". Предприети са стриктни мерки за недопускане на посетители, които имат наложена съдебна забрана за посещение на спортни мероприятия. Малолетни ще се допускат на територията на стадиона само с пълнолетен придружител и предварително попълнена декларация, която може да бъде изтеглена от интернет или взета от касите на стадиона. Униформените ще следят за недопускане на зрители във видимо нетрезво състояние, както и за носене на забранени предмети и вещи (огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри). За да бъде избегнато струпване, приканваме зрителите да се възползват от по- ранното отваряне на входовете на стадиона. Вратите за посетители ще бъдат отворени в 17.00 часа. с изключение на автомобилите на участниците в мероприятието, както следва: - от 8:00 часа вчера до приключване на футболната среща утре по алеите около Националния стадион \"Васил Левски\", при сектор Б, В и Г. От 14:00 до 22:00 часа утре: - на моста пред Националния стадион \"Васил Левски\"; - на ул. \"Ген. Гурко\" между бул. \"Васил Левски\" и бул. \"Евлоги и Христо Георгиеви\". От 18:30 часа утре до приключване на футболната среща само при необходимост се разрешава влизането на пътни превозни средства в двете посоки с изключение на автобусите на масовия градски транспорт по: - ул. \"Ген. Гурко\" между бул. \"Васил Левски\" и бул. \"Евлоги и Христо Георгиеви\"; - бул. \"Евлоги и Христо Георгиеви\" между пл. \"Орлов мост\" и бул. \"Черни връх\"; - бул. \"Драган Цанков\" между бул. \"Евлоги и Христо Георгиеви\" и бул. \"Пейо К. Яворов\".", "date": "2018.05.08", "title": "Движението в центъра на София утре се променя заради мач и празника на Европа"}
{"url": "https://www.dnevnik.bg/politika/2018/05/08/3175452_ninova_i_karakachanov_se_sreshtnaha_tia_poiskala/", "text": "Корнелия Нинова и вицепремиерът Красимир Каракачанов се срещнаха в парламента, след като  вицепремиерът я покани \"на по бира\" . Двамата обаче се разминаха в разказите си за срещата. \"За оставки на срещата с лидера на БСП Корнелия Нинова не е ставало дума\", каза Каракачанов, който излезе първи от залата. \"Потвърдих пред Красимир Каракачанов позицията на БСП, че правителството, в което участват патриотите, е вредно за България и трябва да си ходи\", каза Нинова след него. Темите на разговор са били проектите за модернизация на армията и законът за вероизповеданията, който е разглеждан като елемент от националната сигурност. Каракачанов каза, че информирал опозицията какви са амбициите на правителството по отношение на разходите по отбрана. \"Вие знаете, че по темата за разходите за отбрана имахме разминаване. На  КСНС пред президента  преди две седмици БСП заявиха, че те се въздържат от това да подкрепят увеличаването на разходите за отбрана до 2% от БВП. Правителството на 3 януари 2018 г. прие този национален план. Моята цел е ясна, когато става въпрос за модернизацията на Българската армия, моята амбиция е да има консенсус в обществото, включително в партиите в парламента, без значение дали са управляващи или опозиция\", заяви Каракачанов. По думите му крайно време е, ако искаме да имаме модерна армия, тези разходи да се направят. Контрол на религиите  Каракачанов припомни, че съвместно със службите за сигурност се обмислят промени в Закона за вероизповеданията, \"за да стопираме всички възможности чрез религиите в България да се реализира чуждо влияние, било то политическо, или религиозно\". Той е предоставил на БСП този законопроект, за да се запознаят с него. В края на миналата седмица  ГЕРБ и ДПС  внесоха друг законопроект за вероизповедания, който предвижда доста по-меки мерки за ограничаване на финансирането на вероизповеданията от други страни. \"Ние смятаме, че няма да свършим работа по законопроектите с вероизповеданията, ако вътре фиксираме само заплащането на свещенослужителите на едно или друго вероизповедание. Ние трябва да ограничим финансирането по отношение на религиозни дейности, по отношение на строителство на храмове. Трябва да има контрол на всички. Не само през мюсюлманската религия се упражнява външно влияние. Ние добавяме много други неща, като много по-строг контрол на български граждани, които са завършили извън България религиозни науки и ги упражняват. Ако някой от българските граждани завърши едно или друго висше образование, неговата диплома се легализира през МОН. В различните вероизповедания в момента всеки един, завършил някъде, може да дойде и да започне да проповядва една или друга религия. Дипломата му трябва да се лицензира\", допълни Каракачанов. Нинова каза, че БСП ще се запознаят и с двата проекта и между четенията ще подкрепят промените, които смятат за правилни. Коалиционната количка скърца в парламента Попитан защо  Волен Сидеров е сърдит , че не е поканен на срещата, Каракачанов каза, че тази среща не е в качеството му на лидер на една от партиите от \"Обединени патриоти\", а в качеството му на военен министър. Той добави, че е е звъннал на Волен Сидеров, но е бил зает. \"Ще се видим, няма проблем с него. Според мен някой погрешно го е информирал. Тук не става въпрос за преговори\", коментира Каракачанов. Той добави, че няма как да се случи да говори с БСП за преформатиране на коалицията. Каракачанов каза, че в правителството коалицията работи добре, но в парламента \"количката скърца\" по повод на различията им с ГЕРБ за закона за вероизповеданията. Нинова иска правителството да си изясни плановете за повече пари за отбрана Нинова каза, че правителството и Каракачанов предлагат нови срокове за изпълнение на модернизацията и различен начин на финансиране – разсрочено до 2024 г. \"Тук очевидно имат някакво противоречие с министъра на финансите, защото в тригодишната прогнозна рамка на г-н Горанов такива пари не са предвидени\", каза Нинова. Според нея очевидно тук е проблемът и Красимир Каракачанов предлага нещо различно. \"Отговорът ни тук беше – когато го внесете официално и това стане факт, ние ще се съберем и партийно, и парламентарната група, ще го разгледаме конкретно и ще се запознаем със съдържанието. Оставаме отворени за втора среща, за да изразим позиция по конкретните неща, които се предлагат, но на първо място трябва да се изясни между тях в коалицията и в правителството финансирането и как ще се действа оттук нататък\", каза още Нинова.", "date": "2018.05.08", "title": "Нинова и Каракачанов се срещнаха, тя поискала оставката на кабинета, той не чул"}
{"url": "https://www.dnevnik.bg/bulgaria/2018/05/08/3175454_vlastite_izdirvat_brendo_za_da_go_vkarat_v_zatvora_po/", "text": "Властите издирват Евелин Банев-Брендо, за да приведат в изпълнение окончателна присъда по делото срещу него за пране на пари. Това съобщи сайтът на \"24 часа\", като решението е от преди две седмици, но не може да бъде публично оповестено заради забраната решенията да се публикуват, преди осъденият да бъде вкаран в затвора (при присъди с лишаване от свобода). От прокуратурата съобщиха за \"Дневник\", че Брендо се издирва и че е имал забрана да напуска страната, но не е известно с каква мярка за неотклонение е бил той. От държавното обвинение не коментираха повече подробности по акта на Върховния касационен съд (ВКС). Адвокатът на Банев Ина Лулчева заяви пред \"Дневник\", че има присъда на върховния съд, с която в една част се потвърждава присъдата на Банев от долната инстанция, а в друга има изменение. Тя не пожела да даде повече детайли. През март 2017 г. Софийският апелативен съд намали наказанието на Банев от седем на шест години затвор по обвинението, че е прал пари от наркотрафик. С него по този процес подсъдими бяха още доведеният му брат Симо Крайчев, бившата съпруга на Брендо Моника Добринова и сестра й Десислава Дишлиева. В началото на 2013 г.  Софийският градски съд (СГС)  призна четиримата за виновни. Наложеното наказание на Банев бе затвор за седем и половина години, а присъдите на другите трима бяха три години условно с пет години изпитателен срок. Разследването по казуса е от 2007 г., а в съда процесът започна през 2010 г., въпреки че беше внесено още през 2009 г., но бе забавено. Според обвинението между 17 октомври 2002 г. и май 2005 г. Брендо и останалите, са превеждали парични суми от различни сметки в чужбина към \"Прайвът файнанс юниън\" АД, като \"знаели или предполагали\", че средствата са придобити от наркотрафик. Освен това от прокуратурата твърдят, че подсъдимите са изпрали пари, придобити от внос на наркотици в Италия и Испания, осъществен през 2000 г. от Атанас Генов, и от група, ръководена от Ивайло Хеселбърт, в периода 2003 - 2005 г. През септември 2017 г. стана известно, че Брендо е осъден  окончателно на 20 години затвор  в Италия по обвинение за участие в престъпна група за международен трафик на кокаин. А няколко месеца по-рано  румънски съд също се произнесе окончателно и осъди Банев  на десет години затвор по обвинение, че е внесъл на територията на Румъния над 51 килограма кокаин.", "date": "2018.05.08", "title": "Властите издирват Брендо, за да го вкарат в затвора по присъда за пране на пари"}
{"url": "https://www.dnevnik.bg/ot_vas/galeriiotvas/2018/05/08/3175206_chitatelska_fotogaleriia_minzuhari_v_rila/", "text": "В София люляците и кестените вече са прецъфтели, но на Рила до езерата сред преспи сняг синеят килими от минзухари.", "date": "2018.05.08", "title": "Читателска фотогалерия: Минзухари в Рила"}
{"url": "https://www.dnevnik.bg/politika/2018/05/08/3175467_komisiiata_za_chez_ne_moje_da_si_svurshi_rabotata/", "text": "На временната комисия, която бе сформирана да установи всички факти и обстоятелства във връзка с приватизацията и планираната продажба на дружествата на \"ЧЕЗ груп\" в България, не е било оказано нужното съдействие и е била отказвана информация за финансирането на сделката, заяви председателят на временната комисия Жельо Бойчев пред журналисти, цитиран от БТА. Според него това е било погазване на конституционните принципи на управление на страната. Бойчев добави, че някои финансови институции са отказвали информация, като са посочвали за мотив \"професионална тайна\". Поради тази причина според него комисията не може да изпълни своята основна цел, заради която е била създадена. Заради това с 2 дни се отлага приемането на доклада от работата й. Председателят на временната комисия добави, че има много притеснения за работата на някои български институции за дейността по процеса на продажбата на дружествата на \"ЧЕЗ груп\" в България. По думите му тази сделка показала слабостта на много български институции. Затова не случайно миналата седмица Народното събрание е коригирало законодателството във връзка с логиката на тази сделка,  давайки допълнителни правомощия на регулатора . Той допълни, че една от препоръките на комисията е да бъде засилен административният и експертен капацитет на енергийния регулатор, за да може той да проверява тези заявления за инвестиции не само на документи, а и на място, защото тези те влияят на цената на тока.  Основният извод, направен от временната комисия, е, че имало много въпроси, на които не са получени нужните отговори, посочи Бойчев. Той изтъкна, че не е ясно как фирма с такъв мащаб и такъв обем на активи може да придобие такъв тип стратегическо предприятие.", "date": "2018.05.08", "title": "Комисията за ЧЕЗ не може да си свърши работата, защото й се пречи, обяви председателят й"}
{"url": "https://www.dnevnik.bg/sport/2018/05/08/3175460_oshte_edin_brazilec_ot_ludogorec_vze_bulgarski_pasport/", "text": "Вратарят Ренан дос Сантос е поредният бразилски футболист на \"Лудогорец\", който се сдоби с българско гражданство. 28-годишният играч, който кара своя втори сезон в тима от Разград, се похвали с новите си документи пред медиите в родината си. \"Всеки знае каква е важността от това да имаш европейски паспорт. Особено за нас, спортистите, е изключително важно, защото ни отваря много по-широко вратите към европейския пазар. За мен и семейството ми това е огромна придобивка\", заяви Ренан, цитиран от  \"Гонг\" . Бразилският вратар е получил българката си лична карта на 30 април. По думите му процедурата е приключила светкавично. Ренан е четвъртият бразилец от настоящия състав на \"Лудогорец\", който има български паспорт. Другите са Марселиньо, Вандерсон и Натанаел. Украинецът Игор Пластун също е с българско гражданство. През последните години български паспорт получиха още няколко бразилци, които бяха част от \"Лудогорец\" - Жуниор Кайсара, Жуниор Кишада, Джонатън Кафу и Гилерме Шоко. След като Ренан взе българско гражданство, \"Лудогорец\" си освободи две места за играчи извън Европейския съюз. Максимално разрешената бройка е петима, като в момента три са заети от Хорхе Броун, Рафаел Форстър и Сисиньо.", "date": "2018.05.08", "title": "Още един бразилец от \"Лудогорец\" взе български паспорт"}
{"url": "https://www.dnevnik.bg/sviat/2018/05/08/3175448_cipras_i_zaev_moje_da_imat_otdelna_sreshta_v_sofiia_na/", "text": "Премиерите на Гърция и Македония, Зоран Заев и Алексис Ципрас планират да проведат отделни разговори за името на Македония по време на срещата на върха в София на 17 май, съобщи гръцкият новинарски сайт News247. Това би била  втората им лична среща  по темата от началото на годината - първата завърши с  конкретни отстъпки на Скопие . В двустранните разговори би трябвало да се постигне окончателен договор за решаването на продължаващия почти 3 десетилетия спор за името на Македония. Източници на медията отбелязват, че до момента е постигнат важен напредък и разбиране за по-голямата част от темите. В. \"Катимерини\" отбелязва, че дори да не се проведе такава отделна среща, остава възможността за разговор, тъй като Ципрас и Заев ще са в София за срещата Европейски съюз - Западни Балкани. Като препъникамък обаче остава главната разлика - за употребата на бъдещото име на Македония. Атина настоява каквото и име да бъде договорено, то да се използва от Македония и вътрешнополитически освен двустранно и в международните институции. Няколко напрегнати дни Особено важен в преговорите за името ще е 11 май, когато на конференция в Гърция външните министри на двете държави, Никола Димитров и Никос Коциас, ще могат отново да разговарят за името, пише агенция МИА. Следващата важна стъпка ще е ден по-късно - тази събота, когато двамата първи дипломати ще се срещнат със специалния пратеник на ООН по въпросите на името, Матю Нимиц, решен \"да окаже натиск за постигане на решение\". Ключ за решаването на спора ще е въпросът дали да има промяна в конституцията на Македония, пише в. \"Катимерини\". Според вестника Македония не желае да променя основния си закон както от политически съображения (поради липса на абсолютно мнозинство в парламента), така и правно (защото съдебните власти в Македония никога не са постановявали, че международните договори могат да имат предимство пред конституцията). Според в. \"Вима\" пък е постигнато и решение за име - Горна Македония. Ако информацията се потвърди, Скопие и Атина са направили избор  между четирите варианта , обсъждани в последните няколко месеца. Те включваха също така Северна Македония, Вардарска Македония (за този вариант се говореше, че е най-силно подкрепян от Скопие) и Нова Македония.", "date": "2018.05.08", "title": "Ципрас и Заев може да имат отделна среща в София на 17 май, пишат гръцки медии"}
{"url": "https://www.dnevnik.bg/sport/2018/05/08/3175479_belgiec_specheli_petiia_etap_v_djiroto_frum_zagubi_17/", "text": "Белгиецът Тим Веленс спечели четвъртия етап от 101-ата  Обиколка на Италия . Колоездачът от \"Лото Судал\" беше най-бърз в отсечката между Катания и Калтаджироне – 202 км. Четвъртият етап беше първи през тази година, който се проведе на територията на Италия, след като първите три дни бяха в Израел. Веленс беше най-силен във финалния спринт на стръмно изкачване в живописния град Калтаджироне в Сицилия. Майкъл Уудс (\"Драпак\") финишира след Веленс, а трети беше Енрико Баталин от \"Лото Йъмбо\" изпревари Саймън Йейтс в спора за третото място. Британецът Йейтс, който е лидер на \"Мичълтън Скот\", беше състезателят с претенции за генералното класиране, представил се най-добре. Топ 10 допълниха Давиде Формоло (\"Бора\"), Роман Кройцигер (\"Мичълтън\"), Патрик Конрад (\"Бора\"), Луис Леон Санчес (\"Астана\"), Доменико Поцовиво (\"Бахрейн Мерида\") и Естебан Чавес (\"Мичълтън Скот\"). Всички те загубиха четири секунди от Веленс. Победата е пета за белгиеца през 2018 г., след като той триумфира испанското състезание Сера де Трамунтана, спечели четвъртия етап в Обиколката на Андалусия, както и генералното класиране, а после триумфира и във Флеш Брабансон. За Веленс това е втора победа в Джирото, след като спечели шестия етап през 2015 г. между Понте и Рокарасо, тогава с далечна атака. Успехите в Джирото са и единствените етапни победи на Веленс в една от трите големи обиколки. Лидерът в генералното класиране Роън Денис запази розовата фланелка, след като не загуби време от Том Дюмулен. Той продължава да води с една секунда през шампиона от 2017 г. Саймън Йейтс се изкачи с три позиции и вече е трети, а Веленс скочи с 10 позиции до четвъртото място. Големият губещ беше Крис Фрум, който  след проблемите в откриващия часовник в Йерусалим , финишира с 21 секунди след победителя. В генералното класиране лидерът на \"Скай\" загуби общо 17 секунди от основните си конкуренти, които пристигнаха на четири секунди след Веленс. Петима колоездачи се откъснаха в наалото на етапа. Сред тях беше носителят на синята фланелка за най-добър катерач Енрико Барбин (\"Бардиани\"), който се целеше в спечелване на височините и в четвъртия етап. С Барбин успяха да избяган Марко Фрапорти (\"Андрони\"), Якопо Моска (\"Вилиер Триестина\"), Кентен Жореги (AG2R) и Максим Белков от \"Катюша\". Групата не пусна бегълците да се откъснат на повече от три-четири минути, като ги държеше много изкъсо. Отборът на лидера в генералното класиране Роън Денис, ВМС работеше в челото през целия ден и с напредване на километрите наложи много високо темпо. На няколко пъти групата се разкъса заради страничен вятър, но без драматични последствия. Барбин премина пръв през двете категоризирани изкачвания и взе шест точки, с което събра 11 в класацията за катерачи. Колоездачът на \"Бардиани\" запази синята фланелка. В последните 25 километра спукани гуми затрудниха Жозе Гонсалвеш от \"Катюша\" и Серхио Енао от \"Скай\", но и двамата успяха да се върнат в групата преди навлизане във финалния град Калтаджироне. Късна атака на Валерио Конти от ОАЕ раздвижи основната група, когато бяха хванати и последните бегълци. В крайна сметка италианецът беше прихванат, а темпото в групата се увеличи драстично. На последната височина Джак Хейг и Естебан Чавес от \"Мичълтън Скот\" заедно с Веленс и Енрико Баталин от \"Лото Йъмбо\" подкараха много здраво и отвориха лек аванс. Белгиецът ускори в последните 100 метра, където беше много стръмно и никой не успя да покрие неговото ускорение. Невероятно се представи и колоездачът на \"Куикстеп\" Максимилиан Шахман, който на един остър десен завой малко преди финала падна. Германецът бързо се изправи и взе велосипеда си, за да финишира само с 20 секунди изоставане. Петият етап в сряда е с дължина 153 километра между Агридженто и Санта Нинфа. Отсечката отново е на територията на Сицилия, а финалът наподобява на днешния със стръмен наклон от 12% в последните два километра.", "date": "2018.05.08", "title": "Белгиец спечели четвъртия етап в Джирото, Фрум загуби 17 секунди"}
{"url": "https://www.dnevnik.bg/sport/2018/05/08/3174905_mark_uiliams_specheli_treta_svetovna_titla_sled/", "text": "Марк Уилямс стъпи за трети път на световния връх в снукъра след победа с 18:16 в епичен финал с четирикратния шампион Джон Хигинс. 43-годишният уелсец триумфира в \"Круисбъл\" цели 15 години след втората си световна титла. Само преди 12 месеца Уилямс отпадна в квалификациите на световното за втори път в последните три години. Превъзмогнал мисълта за отказване от снукъра, той направи изключително завръщане през този сезон, като спечели две ранкинг титли, което не му се беше случвало от сезон 2002-03 г. Уелсецът сложи край на шестгодишно чакане за трофей от ранкинг системата. Във финал, в който  се изправиха двама легендарни играчи с обща възраст 86 години , Уилямс стана вторият най-възрастен световен шампион след друг велик уелсец - Рей Риърдън, който през 1978 г. вдига трофея на 45 години и 33 дни. Уилямс постави нов рекорд за най-голяма пауза между две световни титли - 15 години. Той е осмият състезател, който печели три световни титли в модерната ера на снукъра. Уелсецът се изравни с Джон Спенсър и Марк Селби. Пред тях са Хигинс (4), Рони О'Съливан (5), Риърдин (6), Стив Дейвис (6) и Стивън Хендри (7). Хигинс загуби битката за трофея за втора поредна година, след като преди 12 месеца отстъпи с 15:18 срещу Селби. Шотландецът, който на 18 май ще навърши 43, допусна трета загуба в седмия си финал в \"Крусибъл\". Хигинс показа изключителна борбеност и няколко пъти се върна в мача от тежки ситуации. В началото той изоставаше с 0:4 и 1:5, но стигна до първо равенство при 7:7. Последва страхотна серия на Уилямс, който спечели седем поредни фрейма и беше само на две топки от това да поведе с 15:7. Хигинс направи блестящо завръщане и отново изравни при 15:15. Уилямс спря серията на шотландеца, спечели два поредни фрейма, но след това трябваше да преглътне още един тежък момент. При 17:15 уелсецът стигна до мачбол след серия от 63 точки, но направи пропуск по розовата от много добра позиция. Хигинс се възползва и \"открадна\" фрейма с брейк от 65 точки. Във фрейм №34 Уилямс отново започна дълга серия, получи втори мачбол и този път не пропусна. Серията му спря на 69 и Хигинс се върна на масата в търсене на три снукъра. Скоро след това обаче четирикратният шампион стисна ръката на своя съперник. \"Преди 12 месеца дори не бях тук. Бях в караваната, с бира в ръка. Така гледах турнира. Миналата година сериозно обмислях да се откажа, но жена ми ми каза, че няма как да спя вкъщи по цял ден. Сега се чувствам в много добра форма и гледам с нетърпение към следващия сезон\", каза Уилямс след вълнуващата битка, която продължи девет часа игрово време. Уелсецът даде обещание да се появи гол пред медиите, ако стигне до финала в тазгодишния турнир. С леко закъснение той спази обещанието си, като влезе само по хавлия в залата за пресконференции, след което я свали, когато седна на масата. Финалът предложи шест сенчъри брейка и общо 31 серии от 50 и повече точки. Повечето от тях - съответно четири и 17, бяха в сметката на Хигинс. Уилямс обаче беше играчът, който се справяше по-добре с реализирането на трудните топки от средна и далечна дистанция, които даваха начален старт във фреймовете. Хигинс заслужи овации с непримиримостта си и страхотната игра в последната сесия. Той направи три големи \"кражби\" в 28-ата, 30-ата и 33-ата партия, като навакса изоставания от 47, 47 и 63 точки. Шотландецът обаче не успя да пречупи вдъхновения Уилямс и да довърши един от най-великите обрати във финалите на световни първенства \"Винаги когато играеш с Джон, знаеш, че можеш да загубиш, дори да поведеш с 50-60 точки. Той е най-добрият в тези обрати, когото някога съм виждал. Когато пропуснах розовата, си казах: \"О, Господи\". Но сега съм на седмото небе от щастие\", каза още Уилямс. Той взе реванш за болезнената загуба от Хигинс в единствения финал помежду им преди тазгодишното световно - в UK Championship 2010. Тогава уелсецът водеше с 9:5, но загуби с 9:10. \"Просто исках да не загубя мача в три сесии, когато резултатът стана 7:14. Опитах да упражня малко по-голямо напрежение върху Марк. Разочароващо е да загубя, след като стигнах толкова близко, но поздравления за Марк. Той е голям шампион\", заяви Хигинс след последния мач за сезон 2017-18. Победителят си тръгва от \"Крусибълл\" с рекордна премия от 425 хил. паунда, а загубилият ще получи с чек за 180 хил. паунда.", "date": "2018.05.08", "title": "Марк Уилямс спечели трета световна титла след епичен финал с Джон Хигинс"}
{"url": "https://www.dnevnik.bg/sport/2018/05/08/3174917_grigor_dimitrov_izliza_v_madrid_s_nadejda_da_produlji/", "text": "Григор Димитров започва тази вечер участието си в турнира от сериите \"Мастърс\". Той излиза срещу Милош Раонич в среща от втория кръг на надпреварата. Двубоят е на втория по големина корт - \"Аранча Санчес\", и е четвърти по програма след два мъжки и един женски мач. Началото на срещата няма да е преди 18.30 часа българско време. Раонич, който е 24-и в света, премина леко първото си изпитание. Канадецът  се наложи с 6:3, 6:2 срещу квалификанта от Аржентина Николас Кикер . Димитров се надява да продължи серията си срещу Раонич, когото вече преодоля четири поредни пъти (единия от които без игра) на ниво АТП. Това ще е първата им среща на червени кортове. За последно двамата се срещнаха в полуфиналите в Бризбейн в началото на 2017 г. Българинът спечели със 7:6 (7), 6:2 и впоследствие стигна до титлата. Двамата са в третата четвърт на схемата в Мадрид. При успех Димитров ще срещне в осминафиналите Беноа Пер или Денис Шаповалов. Миналата година българинът стигна до третия кръг в Мадрид. Той  е четвърти в света  и се надява да се изкачи до третото място преди \"Ролан Гарос\", за да може да бъде поставен под номер две в турнира от Големия шлем и да избегне евентуална среща с Рафаел Надал до финала.", "date": "2018.05.08", "title": "Григор Димитров излиза в Мадрид с надежда да продължи серията си срещу Раонич"}
{"url": "https://www.dnevnik.bg/bulgaria/2018/05/08/3174861_alpinistut_boian_petrov_e_v_neizvestnost_-_kakvo_znaem/", "text": "Група от трима шерпи е тръгнала тази сутрин към Лагер 1 на 8-хилядника Шиша Пангма (8027 м) в Хималаите, за да търси българския алпинист Боян Петров, каза пред БНР Петър Атанасов, алпинист и специалист по екстремни спортове. Вчера беше  официално съобщено, че алпинистът е в неизвестност , след като е бил видян последно на 3 май и след това няма връзка с него. Времето в района в последните дни се е влошило и затова никой не тръгва нагоре в планината, а другите алпинисти изчакват в базовия лагер, преди да подновят опитите си за изкачване. От екипа на Петров смятат, че е възможно да е успял да слезе в лагер 1 или 2, в които да изчаква по-добро време, за да се върне в базовия лагер. \"Дневник\" обобщава какво е известно до момента след разговори с екипа му в София, обясненията на съпругата му пред медиите, съобщението на МВнР и коментари на алпинисти. Кога последно е имало връзка с Петров  Съпругата на Петров, Радослава Ненова, каза пред БНР, че   и по план той е тръгнал да изкачва върха на следващия ден Алпинистът е оставил в базовия лагер сателитния телефон, който ползва. На този номер през последните два дни отговаря някой друг от катерачите там, затова информациите, че има връзка с номера или че Петров е звънял от него, не са верни. От екипа му казаха, че и друг път е катерил без телефон и преценява това на място. Връзката с Боян Петров по време на тази експедиция е трудна и поради липса на интернет, той не изпраща и традиционните описания на етапите от подготовката и изкачването за \"Дневник\".  и затова в съобщението на Тибетската алпинистка асоциация, изпратено до българското посолство в Пекин и цитирано от МВнР, се казва, че е в неизвестност от тази дата. Унгарският алпинист Дейвид Клайн, който пръв съобщи, че не е ясно къде е Петров, пише на 6 май в страницата, която следи неговата експедиция, че са го забелязали с бинокъл на 3 май да се придвижва към лагер 3. Той обяснява, че  , където са открили палатката на Боян Петров и спалния чувал. Алпинистите са се свързали и със съпругата на Петров, за да й кажат каква е ситуацията. Според съобщението на МВнР  . местно време от лицето за връзка от района на Шиша Пангма, каквато е стандартната процедура. Тя изпраща информацията и до българското посолство в Пекин.  съпругата на Петров написа във \"Фейсбук\", че \"Боян е в неизвестност от дни, някъде по склона на връх Шиша Пангма\", а малко след това Министерството на външните работи разпространи официално съобщение.  Възможно ли е Петров да е в лагер 1 или 2 От картата, представена от унгарската експедиция, се вижда разположението на базовите лагери. Тя е публикувана на 30 април. От екипа на Боян Петров в София обясняват, че когато на 5 май е била открита палатката му край лагер 3, вероятно той е правил опит да изкачи върха, тъй като се движи сам и с около ден преди другите. Украинците са останали до лагер 3 за съвсем кратко време и след това са се спуснали надолу. Според организатора на експедицията Деян Петков е много вероятно след опита да качи Шиша Пангма алпинистът да е слязъл до втори лагер (7000 м) или първи (6700 м), които са добре екипирани с храна и кислород. Шиша Пангма е най-ниският от осемхилядниците на планетата и според Петков не е технически труден за опитен алпинист от категорията на Боян Петров. Нормално е да намерят спалния му чувал, тъй като предполагаме, че в този последен хубав ден той е бил горе. Докато колегите му са вървели към Лагер 3 (на около 7400 м), Боян се е опитвал пък да качи върха, каза още Петков пред БНР. В лагер 1 и 2 няма средства за комуникация, а след като по маршрута в момента няма и други алпинисти или шерпи, няма кой да даде информация видял ли е, къде и кога Петров. Заради лошото време на 6 и 7 май никой не тръгва нагоре, за да търси Петров в тези лагери или по маршрута. Разстоянието между лагерите е около един ден ходене. Деян Петков каза пред \"Нова тв\", че не е изключено алпинистът да е избрал и друг маршрут за връщане, макар че на Шиша Пангма няма много варианти. \"Ние бяхме в подобна ситуация изпаднали - да ни мислят за изчезнали, вече 2-3 дена ни нямаше, но се появихме. Така че има шанс Боян да се появи по някое време, ако се оправи горе и условията позволят да слезе.\" Това коментира пред Би Ти Ви алпинистът Дойчин Василев, който през 1999 г. заедно с д-р Карина Сълова стига до 8008 метра височина на връх Шиша Пангма (8027 м).  Според Василев фактът, че Петров се е забавил, подсказва, че може би е имал някакъв проблем. \"Както бързо се изкачва, така и бързо слиза. След като не е слязъл навреме, значи има някакъв проблем, въпросът е какво се е случило\", каза Василев, който изрази надежда случаят да приключи благополучно. Рискът с диабета  \"Най-големият проблем е, че Петров, който е на 45 години, е диабетик. В миналото е имал тежки моменти заради болестта си - както на Анапурна, така и на К2, където е бил спасен от намесата на други алпинисти\", коментира във \"Фейсбук\" италианският журналист Алесандро Филипини, който следи отблизо алпинизма. Филипини е съпруг на бившата волейболна националка Цветана Божурина и се познава с Петров. От екипа на Петров казаха, че той винаги носи достатъчно лекарства със себе си, а в лагер 1 има и храна, с която може да прекара почти седмица. Българският алпинист катери без кислород и обикновено сам, защото е бърз и предпочита този начин на изкачване. В стила му е и предпазливостта, която не включва високи рискове, припомнят близките му. Калина Сълова; \"Кислородният глад се усеща осезаемо след 7500. Надявам се, че се е окопал и чака подкрепа, условията са тежки. Много индивудуално е колкоможе да издържи\", това коментира Калина Сълова пред \"Нова телевизия\". която е единсвената българка, покорила върха през 1999-та. \"Най-трудният момент, когато ние изкачвахме, беше условоето да не замръзнем. Психиката е един от водещите фактори, мисля, че Боян има добра психика\" добави тя. По информация на екипа на Петров времето в района на Шиша Пангма няма да е добро за атака на върха поне до 12 май, но те следят прогнозата непрекъснато, за да преценят кога може да тръгнат шерпи нагоре към лагер 1 и от тях да дойде информация дали е там. Ако не - изкачването до лагер 2 може би ще е на следващ ден. В момента няма буря, но има силен вятър, което затруднява и използването на хеликоптери. ", "date": "2018.05.08", "title": "Алпинистът Боян Петров е в неизвестност - какво се знае до момента (допълнена)"}
{"url": "https://www.dnevnik.bg/sport/2018/05/08/3174904_baiern_shte_razshiriava_vliianieto_si_v_aziia_s/", "text": "Германският шампион \"Байерн\" и Японската футболна федерация (JFA) подписаха споразумение за партньорство, обявиха от клуба. Договорът е част от политиката на баварците за разширяване на влиянието на отбора на азиатския пазар. Подробности по сделката не бяха посочени, като приоритет ще бъде развитието на млади таланти в Япония и региона. Като част от споразумението \"Байерн\" ще изпраща треньори в азиатската страна и ще приема екипи от JFA на обучение в Мюнхен. Планирани са също приятелски мачове между юношеските формации на баварците и японския национален отбор, както и съвместни тренировъчни лагери в академията на германците в близост до Хирошима. \"Японският пазар е много привлекателен за \"Байерн\". Ентусиазмът към футбола е впечатляващ и качеството на играчите е много високо. С партньорството с японската федерация искаме да добавим още един градивен елемент към нашата глобална стратегия\", каза изпълнителният директор на баварците Карл-Хайнц Румениге. Баварците обявиха също, че Франк Рибери ще остане в отбора и през следващия сезон. 35-годишният французин продължи договора си с една година, като  това се очаква да направи и Ариен Робен . \"Много съм щастлив, че ще продължа да играя още една година за този голям клуб. Отдавна Мюнхен е наш дом за семейството ми и съм горд, че ще нося екипа на \"Байерн\" и през новия сезон\", заяви Рибери пред сайта на клуба.", "date": "2018.05.08", "title": "\"Байерн\" ще разширява влиянието си в Азия с партньорство с японската федерация"}
{"url": "https://www.dnevnik.bg/razvlechenie/2018/05/08/3174880_grupa_equinox_predstaviat_bulgariia_v_purviia/", "text": "Група Equinox ще представи България на първия полуфинал на песенния конкурс \"Евровизия\" в Лисабон тази вечер. Шоуто ще се предава на живо по обществената БНТ1 от 22 ч. тази вечер, а за българите в чужбина - по БНТ Свят. Еquinox, предвождани от певицата Жана Бергендорф, ще се борят за място на финала на \"Евровизия\" на 12 май с още 18 държави - Азербайджан, Исландия, Албания, Белгия, Чехия, Литва, Израел, Беларус, Естония, Македония, Хърватия, Австрия, Гърция, Финландия, Армения, Швейцария, Ирландия и Кипър. Това са и държавите, между които българите ще могат да избират и тъй като по регламент не можеш да подкрепиш страната, на чиято територия се намираш. За Equinox  гласуват и българите от шестте автоматично класиращи се за финала страни - Франция, Германия, Италия, Испания и Обединеното кралство, плюс домакина Португалия. Equinox са създадени специално за конкурса, а съставът им е международен - Жана Бергендорф, Владимир Михайлов, Георги Симеонов-JJ, Джони Манюел и Трей Кембъл. Те ще излязат под номер 10 с песента Bones, написана от Борислав Миланов и продуцирана от Symphonix International - същите, с които БНТ си партнира за  второто място на Кристиан Костов  от миналата година и  четвъртото на Поли Генова от 2015 г.  което означава и класиране в 10-ицата за съботния финал. На него ще участват 26 държави - по 10 от двата полуфинала плюс 6-те автоматично класирали се страни. Тази година конкурсът се провежда в Лисабон, след като миналата година победител бе португалецът Салвадор Собрал с нежната балада Amor a dos pelos. започва веднага след края на последната конкурсна песен. От България то ще става по телефон и чрез SMS на номерата, изписани на телевизионния екран, както и  чрез официалното мобилно приложение на конкурса . Може да се гласува до 20 пъти, но не и за представителя на държавата, на чиято територия се намирате. Българите в чужбина могат да открият каналите, които ще излъчват конкурса - а чрез тях и съответните номера - на специалната страница на БНТ за  \"Евровизия\". Резултатите на участниците са комбинация от вота на публиката и този на професионалните журита за всяка страна. Както и зрителите, те не могат да подкрепят своя представител. В българското жури участват Мая Райкова, Алексей Василев, Мария Мутафчиева, Лора Коцева и Калин Вельов. Другата особеност е, че България може да гласува само в полуфинала, в който участва. Вторият, на 10 май, също ще бъде излъчен от 22 ч. по БНТ.", "date": "2018.05.08", "title": "България се представя в първия полуфинал на \"Евровизия\" - кога, къде и как се гласува"}
{"url": "https://www.dnevnik.bg/bulgaria/2018/05/08/3175070_kratki_novini_nereglamentirana_prodajba_na_surovo/", "text": "Осигурен е санитарен коридор за прибирането на Теодора Маджарова  Българката, която е болна от рак, и трябваше да бъде прибрана от Сао Пауло, вече пътува за България от Истанбул, където кацна с редовен полет, съобщава Министерството на външните работи. Очакващите я лекари са установили, че състоянието й позволява превоз до България като за целта е осигурен санитарен коридор до София. Игуменът на Чипровския манастир е шофирал пиян  това съобщава БиТиВи като се позовава на информация от полицията, която установила, че йеромонах Спиридон е шофирал без книжка и с 2.6 промила алкохол в кръвта си на Гергьовден. Заради провинението си игуменът е наказан от Видинския митрополит - от днес е освободен от длъжността и има и забрана за свещенослужение за срок от петнайсет дни. Но той остава на послушание в манастира и ще бъде съден от светския закон по бързата процедура. Шофьор на тир е загинал при катастрофа край Златна Панега По неизяснени към момента причини товарният автомобил се е врязал в къща и след това в друга постройка. По данни на собственика на постройката в нея не е имало други хора, съобщава агенция \"Фокус\" като се позовава на МВР в Ловеч. И двете сгради се намират на завой и подобен инцидент в района не се случва за първи път, съобщава БиТиВи. Миналата година катастрофа с тир също е взела жертва. Шестимата от ДАИ, обвинени за подкуп, остават окончателно в ареста  Апелативният специализиран наказателен съд, чието определение е окончателно, реши, че за шестимата служители на Изпълнителната агенция \"Автомобилна администрация\" в Благоевград - Димитър Туджаров, Никола Панов, Петър Денишев, Евтим Гоцев, Георги Глинджурски и Димитър Занков, са събрани достатъчно доказателства за участието им в престъпна група, която е искала и получавала подкупи от транспортни фирми. По време на днешното заседание в съдебната зала припадна 47-годишният Евтим Гоцев, който беше откаран с линейка в болница. Въпреки състоянието му и твърдението на защитата, че получава трети пристъп, откакто е задържан, съдът не намери основания за промяна на мярката му за неотклонение и той ще бъде върнат в ареста, когато бъде стабилизиран. Антикорупционната комисия напомня, че:  със свое решение от днес утвърди образци на декларациите за имущество и интереси. Подалите по реда на отменения Закон за публичност на имуществото на лица, заемащи висши държавни и други длъжности, трябва да подадат ежегодна декларация в частта за имуществото в срок до 15 май за предходната календарна година. Тези, които за първи път ще подават трябва да го направят в срок до един месец от датата на утвърждаване на образеца, т.е. до 8 юни 2018 г. Декларация задължително се подава на хартиен и технически носител. Може да се подаде и по електронната поща само когато деклараторът притежава електронен подпис. Неподаването на декларацията в срок се наказва с глоба в размер от 1 000 до 3 000 лв. и задълженият да го направи подлежи на проверка. Магистрала \"Тракия\" е затворена за ремонт между Пловдив и Чирпан  От 13 часа днес беше затворена отсечката, строена преди повече от 20 години и в изключително лошо състояние, съобщиха от агенция \"Пътна инфраструктура\". Ограничението първоначално важи за тежкотоварни автомобили над 12 тона, а от вечерта ще влезе в сила и за всички останали превозни средства. След въвеждане на временната организация, леките автомобили ще се движат в едното платно на магистралата, а тировете ще се пренасочват. Срокът за завършване на ремонтните дейности е 20 юни. Цацаров награди прокурора по делото за убийството на Яна Кръстева Стефан Рачев от Софийска градска прокуратура получи почетен знак \"За заслуги\" и грамота за работата му по процеса. Извършителят на убийството на Кръстева – Николай Русинов - Чеци, беше окончателно признат за виновен от Върховния касационен съд. Разследването под ръководството на прокурор Рачев продължи 1 г. и 4 месеца. Наградата му беше връчена в присъствието на административния ръководител на Софийска градска прокуратура Емилия Русинова. ЧЕЗ установи 27 обрани трафопоста в столичния квартал Люлин Нарушението е констатирано след като компанията е извършла извънреден обход на съоръженията в почивните дни след регистрирани нерегламентирани прекъсвания на електрозахранването. При обхода е установена липсата на медни елементи, част от съоръженията. Проверката ще продължи във всички микрорайони. От дружеството смятат, че не става въпрос за единични случаи, а за престъпна група, която само за дни е проникнала в много съоръжения\". Компанията е подала сигнал в МВР за кражбите и е стартирала подмяна на липсващите елементи в трафопостовете. Планира монтиране на сигнално-охранителна техника на най-уязвимите от тях. Съдийската колегия назначи и.д. заместник-председател на Софийския градски съд Съдийската колегия към Висшия съдебен съвет (ВСС) назначи за и.д. заместник-председател на Софийския градски съд съдия Албена Ботева. Тя ще ръководи гражданската колегия на съда по предложение на и.д. председателя Десислава Попколева. Преди време Ботева беше издигната от колегите й да оглави Софийския районен съд, след като бившият председател Методи Лалов подаде оставка. Тогава обаче предишният състав на съдийската колегия не се съобрази с желанието на съдиите и назначи Стефан Милев. Софийският градски съд е без титуляр от септември миналата година, като на 13-ти март беше направен опит за избор на председател, но никой от кандидатите не събра необходимото мнозинство. Мъж заплаши фелдшер с газов пистолет Полицията арестува 42-годишен мъж от Завет, който насочил пистолет към медицинско лице, съобщава \"Фокус\". В ранния следобед на 6 май задържаният повикал Спешна помощ заради здравословни проблеми на жената, с която живеел на семейни начала. По време на прегледа мъжът извадил газов пистолет и го насочил към фелдшера. Опитал да произведе изстрел, но не успял. Оръжието е иззето, а по случая е образувано досъдебно производство. Двама българи са задържани в Перу с 380 кг кокаин Двама българи са били задържани по време на специализирана полицейска акция в Перу. Те са били арестувани, докато превозвали в хладилен камион и кола около 380 кг кокаин. По първоначални данни наркотикът е с много висока чистота и цената му на дребно достига 200 млн. долара. Перуански медии твърдят, че задържаните са 39-годишният Георги Николов и 41-годишният Асен Чехларов. Те са арестувани в провинция Писко заедно с още двама перуанци. Нерегламентирана продажба на сурово прясно мляко на открито в Кюстендил На кооперативния пазар в Кюстендил възрастни хора продават прясно мляко във вече употребявани пластмасови бутилки, сложени директно на земята, съобщи БНТ. Инспекторите по контрол на храните постоянно правят проверки и налагат санкции, но това по думите им не може да спре нерегламентираната продажба на мляко на открито. Над 1000 лв. е глобата за всеки, който продава сурово прясно мляко в пластмасови бутилки по улиците и пазарите, отбелязват от Областната дирекция по безопасност на храните в Кюстендил. Експерти предупреждават, че консумацията на подобни продукти, които не са съхранявани в хладилна техника, може да бъде опасна за здравето на потребителите. Проблемът с продажбата на мляко на открито може да бъде решен, ако на територията на общината има действащ млекомат. Инвестицията обаче е голяма и затова малките производители нямат интерес.", "date": "2018.05.08", "title": "Кратки новини: Осигурен е санитарен коридор за прибирането на Теодора Маджарова"}
{"url": "https://www.dnevnik.bg/evropa/2018/05/08/3175071_italianskiiat_prezident_predloji_neutralno/", "text": "Италианският президент Серджо Матарела призова политическите партии да се обединят в подкрепа на краткосрочно неутрално правителство, което да се грижи за финансите и да подготви предсрочни избори в началото на следващата година, ако партиите не успеят да се споразумеят за сформиране на коалиция, предадоха световните агенции, цитирани от БТА. Срокът на пълномощията на правителството на Паоло Джентилони изтече. Ако партиите не успеят да постигнат споразумение, през идните месеци до провеждането на предсрочни избори ще трябва да работи неутрално правителство, заяви Матарела след края на поредния кръг на консултации с политическите партии. Ако подобна администрация не получи необходимата подкрепа в парламента, новите избори ще трябва да се състоят през юли или есента. Двете най-големи политически партии -  крайнодясната \"Лига\"  и  антисистемната Движение \"Пет звезди\" , както изглежда обаче, отхвърлят призива на Матарела и казаха, че за предпочитане ще бъде произвеждането на нови предсрочни избори, предаде \"Ройтерс\". Те призоваха вотът да е на 8 юли. \"Няма време за губене, няма място за правителство на технократи\", каза лидерът на \"Лига\" Матео Салвини. \"Единственият начин да се сдобием с едно сериозно правителство е да гласуваме отново на избори\", каза Данило Тонинели, лидер на парламентарната група на Движение \"Пет звезди\". Партията на бившия премиер на Италия Силвио Берлускони - \"Напред, Италия\", обаче предупреди политическите си съюзници да не бързат с предсрочни избори в началото на юли, а да предпочетат варианта на избори през есента, предаде \"Ройтерс\". \"Не сме изплашени от нови избори. Но гласуване през лятото няма да помогне за оправяне на бъркотията. Гласуване през есента е по-добре\", се казва в изявление на \"Напред, Италия\". Вчера лидерът на \"Лига\" Матео Салвини, която е част от десноцентристка коалиция, взела най-много гласове на парламентарните  избори от 4 март , поиска от президента да даде на коалицията мандат за съставяне на правителство, предаде \"Асошиейтед прес\". След вчерашните консултации с държавния глава Салвини настоя, че десноцентристката коалиция най-добре представлява волята и надеждите на италианците. Салвини бе придружен от Силвио Берлускони и Джорджа Мелони, председател на дясната партия \"Италиански братя\". Трите формации взеха 37 процента от гласовете. Салвини освен това заяви, че той трябва да е следващият премиер, и изрази увереност, че коалицията му ще си набави недостигащите й за парламентарно мнозинство гласове, отбелязва ДПА. Популисткото Движение \"Пет звезди\", което спечели 32 процента на изборите, отново прикани Салвини да се съюзят. Салвини обаче отхвърля предварителното им условие да скъса отношенията си с Берлускони. Лидерът на \"Пет звезди\" Луиджи  ди Майо вече заяви , че ще отхвърли всяко експертно правителство, което би предложил президентът Серджо Матарела. След среща в парламента между Салвини и Ди Майо двамата партийни лидери заявиха, че ако не бъде постигнато споразумение за съставяне на правителство, трябва да се произведат нови избори на 8 юли, предаде \"Ройтерс\".", "date": "2018.05.08", "title": "Италиaнският президент предложи неутрално правителство и нови избори догодина"}
{"url": "https://www.dnevnik.bg/na_put/2018/05/08/3174046_hotelieri_vpregnaha_vuobrajenieto_si_pokrai/", "text": "Хотели в САЩ, Канада и Великобритания залагат на предстоящата сватба на британския принц Хари с американската актриса Меган Маркъл на 19 май, за да привлекат клиенти с атрактивни оферти, вдъхновени от кралското събитие, предаде \"Асошиейтед прес\". Хотел \"Мокси Таймс Скуеър\" в Ню Йорк предлага по повод сватбата нощувка, включваща презервативи в опаковка с британското знаме, бутилка джин в размер, разрешен за пренасяне в самолет, и речник на британския жаргон. Хотел \"Плаза\" в Манхатън кани гостите си да се облекат официално, в това число дамите да носят ръкавици и шапки, за сватбено парти на 19 май в 6,30 местно време. В този час отвъд океана ще започне сватбената церемония на принц Хари и Меган. Гостите на партито в \"Плаза\" ще пият шампанско за 150 долара, а дамата с най-шикозния тоалет ще спечели безплатна нощувка в хотела. По време на партито ще се излъчва на живо сватбената церемония във Великобритания, а група от експерти ще коментира британския сватбен кралски етикет, кралското семейство и всичко останало, свързано със светското събитие. Хотел \"Уиндзор Корт\" в Ню Орлиънс има специален сватбен пакет на цена 51 918 долара. Главозамайващата сума не е случайна, а отговаря на месеца, датата и годината на сватбата на Хари и Меган (съответно 5 19 и 18). За тази сума гостите на хотела получават три нощувки в апартамент с две спални, двупосочен билет със самолет първа класа от която и да било част на САЩ, закуска с шампанско в деня на сватбата 19 май, правото да отнесат у дома подаръци като порцеланови съдове и кристални чаши, кредит за пазаруване на стойност хиляди долари, следобеден чай в британски стил и торта с лимон, бъз и сметана - като тази, която ще има на сватбата на знатната кралска двойка. Хотел \"Вайсрой Л'Ермитаж Бевърли Хилс\" в Калифорния предлага срещу 30 000 долара кралски пакет, без да уточнява какво включва той. Хотел \"Риц-Карлтън\" във Вашингтон пък предлага пакет от 1 милиона долара, ако организирате собствената си сватба там на 19 май. Пакетът включва частен самолет, сватбена рокля по поръчка и халки по поръчка, както и меден месец. Хотел \"Дрейк\" в Чикаго организира на 19 май кралски тематичен обяд със същото меню, каквото имаше за обяда на принцеса Даяна, майката на принц Хари, отседнала там през 1996 г. В хотела ще се предлагат и специални кралски чайове, коктейли и серия от прожекции на филми с кралска тематика. Хотел \"Феърмонд Роял Йорк\" в Торонто ще предлага на 19 май класическа британска закуска, включваща зеле и картофи, наденички и яйца. В Англия хотел \"Конрад Лондон Сейнт Джеймс\" е с оферти като за принцове, включващи разходка с карета, шампанско и стая, украсена с розови листенца. Хотели \"Меркюр\" канят пък двойките, носещи имената Хари и Меган, да кандидатстват за безплатен престой в един от лондонските си обекти. Две двойки вече спечелиха. В Уиндзор хотелите са почти запълнени, както и стаите под наем. Но някои хотели в Лондон предлагат пакети с пътуване до Уиндзор в деня на сватбата. Хотел \"Кафе Роял\" например предвижда пътуването да е с лимузина до замъка Уиндзор, където ще е сватбата. В офертата има и кошница с провизии за пикник, но се препоръчва точно на 19 май пикниците в района на замъка да се избягват, защото там мерките за сигурност ще бъдат затегнати заради сватбата", "date": "2018.05.08", "title": "Хотелиери впрегнаха въображението си покрай британската кралска сватба"}
{"url": "https://www.dnevnik.bg/evropa/2018/05/08/3175073_cheshkiiat_premier_otreche_v_stranata_da_e_proizvejdan/", "text": "Чешкият премиер Андрей Бабиш опроверга  изказването на президента Милош Земан , че в Чехия е било произведено и изпробвано вещество от групата \"Новичок\", каквото бе използвано през март за отравянето на бившия руски двоен агент Сергей Скрипал във Великобритания, предаде \"Франс прес\", цитирана от БТА. \"Чешката република никога не е произвеждала, разработвала или складирала вещество от групата \"Новичок\", написа в \"Туитър\" Бабиш, позовавайки се на сведения от цивилното и военното разузнаване. Президентът Земан, който е известен с проруските си симпатии,  също се позова на доклад  от разузнаването, когато заяви в четвъртък, че в Чехия е било произвеждано и изпробвано такова вещество, но в малки количества, които впоследствие са били унищожени. Вчера канцеларията на Бабиш съобщи в изявление, че през 2017 г. Чехия е извършила микросинтез на \"Новичок\" в рамките на военна програма за защита на цивилни и военнослужещи. В изявлението се подчертава, че тази процедура не може да се смята за производство или разработване на това нервнопаралитично вещество, и се добавя, че изказването на Земан се дължи на недоразумение. Канцеларията на премиера уточни, че тук става дума за \"Новичок\" тип А-230, а не за тип А-234, какъвто се смята, че е бил използван за нападението срещу Скрипал. Тези аргументи вече бяха изтъкнати миналата седмица от чешките министри на отбраната и на външните работи.", "date": "2018.05.08", "title": "Чешкият премиер отрече в страната да е произвеждан и съхраняван \"Новичок\""}
{"url": "https://www.dnevnik.bg/evropa/2018/05/08/3175075_trump_iadosa_franciia_kato_svurza_atentatite_v_parij/", "text": "Френското външно министерство порица намека на президента на САЩ Доналд Тръмп, че по-меки закони за притежанието на огнестрелно оръжие са можели да доведат до различен резултат при атентатите, извършени през 2015 г. в Париж, предадоха \"Ройтерс\" и \"Франс прес\", цитирани от БТА. \"Франция изразява твърдото си неодобрение към коментарите на президента Тръмп за нападенията, извършени на 13 ноември 2015 г. в Париж, и иска да се зачита паметта на жертвите\", се казва в изявление на външното министерство. \"Всяка страна е свободна да решава какви са собствените й закони за носене на огнестрелно оръжие. Франция е горда да бъде страна, където придобиването и носенето на огнестрелни оръжия се регулира стриктно\", се добавя в изявлението. Това е най-острата критика на Париж към президента на САЩ от встъпването в длъжност на президента Еманюел Макрон, отбелязва \"Ройтерс\".  Той се опитва да изгради силни връзки със САЩ , като в същото време  заема различни позиции от Тръмп  по въпроси като климатичните промени и ядреното споразумение с Иран. \"Свободното носене на оръжие в обществото не е преграда срещу терористичните нападения, напротив, то може да улесни планирането на подобно нападение\", добави говорителят на френското външно министерство, цитирана от АФП. В края на миналата седмица Доналд Тръмп заяви пред членове на Националната асоциация на притежателите на огнестрелни оръжия (NRA), че атентатите в Париж през 2015 г., при които бяха убити 130 души, са били извършени от малка група въоръжени терористи в града с най-строгите закони за огнестрелното оръжие в света. Според него те са можели да бъдат осуетени. Ако служители или клиенти на атакуваните ресторанти или театъра са имали оръжие, терористите щели да избягат, заяви Тръмп. Още критики Междувременно британски лекари и политици реагираха гневно на думи на президента на САЩ, който сравнява лондонска болница с военна зона заради престъпления, извършени с нож, предаде \"Асошиейтед прес\". Хирургът от Кралската болница в Лондон Мартин Грифитс написа в събота в \"Туитър\", че ще бъде \"щастлив да покани г-н Тръмп\" да посети болницата заедно с лондонския кмет и началника на полицията, за да научи как са били намалени престъпленията с насилие в града. Карим Брохи, друг хирург от тази болница, написа в същата социална медия, че \"е нелепо да предлагаш огнестрелни оръжия като част от решението\". На заседанието на Националната асоциация на притежателите на огнестрелни оръжия в Далас Тръмп каза, че Великобритания има строги правила за оръжия, но в една лондонска болница \"навсякъде по подовете има кръв\" от наранявания с нож. Лейбъристкият депутат Сара Джоунс окачестви речта на Тръмп като позорна. За юли е насрочено посещение на американския президент в Обединеното кралство, припомни АП.", "date": "2018.05.08", "title": "Тръмп ядоса Франция, като свърза атентатите в Париж със законите за притежание на оръжия"}
{"url": "https://www.dnevnik.bg/evropa/2018/05/08/3175079_germanskata_policiia_iska_da_moje_da_vrushta/", "text": "Германската полиция трябва да има правото да връща още на границата мигранти, които нямат разрешително за влизане в страната, заяви ръководителят на германския полицейски профсъюз Ернст Валтер на фона на дебата за мигрантската политика на страната, предаде ДПА, цитирана от БТА. Според плановете, представени от министъра на вътрешните работи Хорст Зеехофер през април, Германия създава пет специализирани мигрантски центъра, където ще бъдат приемани търсещите убежище, докато бъде решено дали имат право да останат. Ернст Валтер обаче каза, че тези центрове ще станат излишни, ако полицията има правото законно да връща още на границата \"в нашите - без съмнение безопасни - две съседни страни\" чужденците без право на влизане в Германия. Той допълни, че всички германски провинции трябва да осигурят достатъчно центрове за задържане и да работят със съдилищата за депортирането на хората, които са длъжни да напуснат страната. Специализираните центрове трябва да заработят до октомври. Досега обаче само три провинции са изявили желание доброволно да се включат в проекта, каза миналата седмица в Берлин Хелмут Тайхман, държавен секретар във вътрешното министерство. Зеехофер бе отбелязвал по-рано, че германската федерална полиция би могла да осигури допълнителна подкрепа за полицията на провинциите в бежанските центрове. Валтер обаче изтъкна, че ще бъде по-добре полицията на провинциите да подкрепя федералната полиция в усилията за предотвратяване на всички незаконни влизания на границата.", "date": "2018.05.08", "title": "Германската полиция иска да може да връща нелегалните мигранти още на границата"}
{"url": "https://www.dnevnik.bg/sport/2018/05/08/3175105_rivaldo_pristigna_v_bulgariia_za_finala_mejdu_levski_i/", "text": "Световният шампион по футбол с Бразилия Ривалдо пристигна в София. Бившият футболист на \"Барселона\" идва за финала между \"Левски\" и \"Славия\" за Купата на България в сряда. В основата на посещението е синът му Ривалдиньо, който играе за сините. \"Той имаше проблеми, но в последния мач (срещу \"Ботев\") игра през второто полувреме. Дано всичко е наред и да може да играе и във финала\", каза Ривалдо, цитиран от \"Гонг\". На летището той беше посрещнат от изпълнителния директор на \"Левски\" Красимир Иванов. \"Дано всичко е наред със здравето му и да бъде на 100 процента, защото той е играч, който има голямо бъдеще пред себе си\", заяви бразилецът за сина си. По думите му е много важно, че Ривалдиньо е успял да вкара първия си гол за \"Левски\". По думите на Ривалдо синът му е казал добри думи за клуба си. \"През този сезон в първенството тимът играе сериозно, а е и на финал за купата. Надявам се, че ще спечели тази купа. В момента е тук и мисли само за представянето си в българското първенство, което според мен е на добро ниво\", добави бразилецът.", "date": "2018.05.08", "title": "Ривалдо пристигна в България за финала между \"Левски\" и \"Славия\""}
{"url": "https://www.dnevnik.bg/ot_vas/novini_ot_vas/2018/05/08/3175094_opasna_detska_ploshtadka/", "text": "Снимка 1. Подкрепете сигнала   за да има по-голям ефект! ", "date": "2018.05.08", "title": "Опасна детска площадка"}
{"url": "https://www.dnevnik.bg/sport/2018/05/08/3175111_po_putia_na_pregrudkata_na_amazoniia_filip_lhamsuren/", "text": "Бури затрудняват Филип Лхамсурен по време на  самостоятелната му експедиция \"Прегръдката на Амазония\" . В момента приключенецът се спуска с кануто си по Рио Негро в Бразилия. Той  започна предизвикателството си преди две седмици , като тогава времето е било спокойно. След това бури и проливни дъждове са го съпровождали. Последвало е подобряване на метеорологичната обстановка за няколко дни, но той е съобщил, че отново рязко се е влошило и се \"бори с бурите за всеки метър напред\", заявиха от екипа му за \"Дневник\". Липсата на слънце означава липса и на GPS и сателитен телефон, тъй като Лхамсурен разчита на слънчев панел, за да ги захранва. Въпреки трудностите той напредва добре и му остава един ден до първата планирана среща с Румен Койнов, който е фотограф на терен и подкрепя логистично експедицията. На срещата приключенецът ще остави кануто си и ще вземе 40-килограмова раница с най-необходимото за оцеляване в джунглата. Той ще навлезе в дивата гора, където го очакват около 400 километра девствена джунгла по северната граница на резервата Уаймири-Атоари до достигане на езерото Балбина, където отново ще се качи на кануто си, обявиха от екипа му. Тъкмо следващият етап от експедицията е голямото предизвикателство за Лхамсурен, който казва, че \"гъстата джунгла е по-непристъпна и от най-бурната река\". До момента той е изминал 1000 км и му остават около 4000 км. Цялостният му маршрут включва над 5000 км в девствената природа на най-голямата тропическа гора в света и спускане по Амазонка до вливането ѝ в Атлантическия океан. Очакванията са пътуването да продължи около шест месеца. Лхамсурен се движи сам – с кану, колело или пеш, и осигурява прехраната си сам. Ако успее в начинанието си, той ще стане третият пътешественик в света, преминал със собствени сили през амазонската джунгла.", "date": "2018.05.08", "title": "По пътя на \"Прегръдката на Амазония\": Филип Лхамсурен се бори с бурите за всеки метър напред"}
{"url": "https://www.dnevnik.bg/bulgaria/2018/05/08/3175081_mareshki_rusiia_moje_da_ni_zashtiti_po-dobre_ot_nato/", "text": "Русия може да ни защити по-добре от НАТО, може да вземем пример от Сирия, където тя е на страната на правителството.\" Това коментира лидерът на \"Воля\" Веселин Марешки в ефира на Би Ти Ви. \"Българите никой не ги е питал за влизането в НАТО. За нас проблемът са тези 5 милиарда лева, които се дават. Българският национален интерес не е купуването на 8 самолета, които утре няма кого да пазят, защото България се стопява, а за политики за младите българи. Ние сме били техни правоверни партньори 14 години\", добави депутатът по повод  предложението за референдум за излизане от НАТО, която той направи . По думите му \"те спокойно могат да ни подарят няколко самолета, а не последните български пари от най-бедната държава в Европа да ги изсмучат и на практика да хвърлят народа в още по-голяма бедност. Ако бъдат гласувани 4-5 милиарда за военни нужди, ще организираме масови протести и ще поискаме оставката на военния министър, предупреди Марешки. Той оцени работата на правителството \"Борисов 3\" след година управление с добър 4+. Марешки поиска и да се направи държавна верига от бензиностанции. Според него, ако тази идея бъде реализирана, това ще оставя във всяко семейство между 1000 и 5000 лв. годишно.", "date": "2018.05.08", "title": "Марешки: Русия може да ни защити по-добре от НАТО"}
{"url": "https://www.dnevnik.bg/politika/2018/05/08/3175145_siderov_iska_obiasnenie_ot_karakachanov_i_simeonov_za/", "text": "Председателят на парламентарната група на \"Обединени патриоти\" Волен Сидеров определи като нелегитимни предстоящите срещи на коалиционните си партньори Красимир Каракачанов и Валери Симеонов с лидера на БСП Корнелия Нинова. В разпространено писмо до медиите председателят на \"Атака\" уточнява, че очаква председателите на ВМРО и НФСБ да изяснят пред него позициите си за коалиционното управление с ГЕРБ. В края на миналата седмица  Нинова обяви, че ще се срещне с двамата вицепремиери поотделно.  Те я потърсили след митинга на левицата пред Министерския съвет на 1 май, след който последва пресконференция на управляващите, които успокоиха, че държавата се движи в правилна посока. Тогава на пресконференцията, последвала акцията на БСП, Каракачанов предложи шеговито на Нинова да се видят на бира. Днес от 14 ч. в Народното събрание двамата ще се срещнат, но не е обявена темата на разговора им. В четвъртък пък ще е срещата между Нинова и Валери Симеонов, като и след двете събития се очаква да има пресконференция, каквото е желанието на лидера на БСП. Според Сидеров Корнелия Нинова е \"политически опонент на управляващата коалиция\" и всяка среща с нея \"вреди на вече установените споразумения за управление на България между \"Атака\", ВМРО, НФСБ и ГЕРБ. \"Не съм упълномощавал въпросните лица да преговарят с която и да е партия извън управляващата коалиция. Те (срещите – бел. ред.) са извън решенията на коалиционния съвет на \"Обединени патриоти\", затова трябва да се смятат за нелегитимни. В тази връзка отменям заседанието на парламентарната група на \"Обединени патриоти\" във вторник и очаквам изясняване на позициите на НФСБ и ВМРО по отношение на коалиционната политика\", казва още Сидеров.", "date": "2018.05.08", "title": "Сидеров иска обяснение от Каракачанов и Симеонов за предстоящите им \"нелегитимни\" срещи с Нинова"}
{"url": "https://www.dnevnik.bg/evropa/2018/05/08/3173692_ungariia_ne_ochakva_konflikt_kato_tozi_mejdu_polsha_i/", "text": "Унгарското правителство планира нови фискални стимули, за да запази икономическия ръст над 4%. Това заяви близък съюзник на премиера Виктор Орбан в интервю за \"Ройтерс\". Той изключи конфликт като този между Полша и европейските институции  заради спазването на върховенството на закона . Миналия месец  Орбан спечели трети пореден мандат  след яростна антиимигрантска кампания. Убедителната победа даде на партията на Орбан \"Фидес\" възможност да пренаписва законодателство,  включително и конституцията . Новият началник на кабинета на Орбан Гергеи Гуяш увери, че не се планират реформи, които биха подкопали независимостта на съдебната система. Полша, която е ключов съюзник на Унгария в ЕС, е затънала в съдебна битка с Европейската комисия заради реформи, засягащи правосъдието в страната. \"Ако има някакви промени, те няма да засегнат конституционното изискване за независимост на съдебната система\", подчерта Гуяш в отговор на въпрос дали може да възникне подобен конфликт по време на следващия мандат на Орбан. Гуяш, който в момента е лидер на парламентарната група на \"Фидес\", каза, че запазването на икономическия ръст над 4% през следващите години ще изисква допълнителни мерки, които в момента се обсъждат, но все още не са взети такива. Той посочи, че новото правителство ще продължи опитите за вдигане на минималната заплата. По думите му вдигането на заплатите и силният икономически растеж може да помогнат на Унгария да догони по-бързо жизнения стандарт на Запада. Според него присъединяването към еврозоната е малко вероятно да се случи през следващите четири години. \"Засега има консенсус сред повечето икономисти, че трябва да влезем в еврозоната, когато достигнем 80 до 90 процента от средния жизнен стандарт в ЕС\", обясни Гуяш, добавяйки, че Унгария в момента е на 69%. \"Трябва да се присъединим към еврозоната, когато това служи на интересите на унгарската икономика и граждани\", каза още той. Гуяш отбеляза, че Унгария няма да влиза в разговори за следващия бюджет на ЕС с намерението да наложи вето. Миналата седмица Европейската комисия предложи по-голям многогодишен бюджет на ЕС, въвеждайки  правило за спазване на върховенството на закона  срещу отпускане на еврофондове. Веднага след това  Полша предупреди за \"дълъг път\"  до постигането на единодушния компромис, който е необходим, за да бъде приет бюджетът. \"Заехме преговорна позиция, която е отворена към чувствителни предложения\", коментира Гуяш.", "date": "2018.05.08", "title": "Унгария не очаква конфликт като този между Полша и евроинституциите"}
{"url": "https://www.dnevnik.bg/evropa/2018/05/06/3169581_jenata_opitniiat_mladiiat_koi_moje_da_e_sledvashtiiat/", "text": "Тя няма 60 години, знае много езици, центрист е, притежава власт, но не е опиянена от това. При закрити врати е любезна и спокойна, но в същото време - силна. И най-важното – тя е дискретна. Запознайте се с мечтания кандидат на Франция и Германия за следващ председател на Европейската комисия. Но подобно на повечето мечти тя най-вероятно няма да се материализира, пише авторитетното издание \"Политико\". Макар  изборите за Европейски парламент да са чак след малко повече от година , европейските столици вече са се отказали от надеждата да настанят в Брюксел мечтания екип, който да ръководи еврокомисията. Вместо това се усеща всеобщо примирение, че изборът на нови лидери на ЕС ще бъде (както повечето европейски решения) трудна работа. \"Не може да направим много, освен да чакаме и да видим какво ще се случи\", каза високопоставен френски дипломат, запознат с процеса. Проблемът е, че пътят към европейските избори през май следващата година е осеян с политически препятствия – от  френско-германските дискусии за реформата  в ЕС,  през Брекзит  до следващия многогодишен бюджет на ЕС. Най-висшият пост в Европейската комисия неизменно ще бъде част и от пазарлъка за други големи позиции, които ще останат свободни следващата година – тези на председателя на Европейския съвет, на върховния представител на ЕС за външната политика и политиката за сигурност и на президента на Европейската централна банка във Франкфурт. Освен това има различни мнения сред държавите членки за ролята на комисията. Докато френският президент Еманюел Макрон иска по-активна еврокомисия (или поне официално), други, сред които няколко източноевропейски държави и Германия, са предпазливи към отстъпването на повече власт на Брюксел. Според тях, ако комисията получи повече влияние, това би означавало загубата му на национално ниво. Криволичещ път В същото време изборът на нов човек, който да ръководи еврокомисията, ще бъде особено стресиращ, предвид че трябва да бъде уреден въпросът с  процедурата с т.нар. водещ кандидат. Според Лисабонския договор националните лидери, които се срещат в Европейския съвет, трябва да предложат кандидат на Европейския парламент, \"взимайки предвид\" резултатите от европейските избори. На практика обаче нещата са по-сложни. За да вкара известна демокрация в процеса, европарламентът въведе процедурата с \"водещия кандидат\" (Spitzenkandidat – от немски). При тази система всяка партия в европарламента определя кандидат, който  води листата. Претендентът, принадлежащ към партията, която спечели най-много гласове, след това бива препоръчан за одобрение от европарламента за нов председател на комисията. Няма нищо законово обвързващо в процедурата с водещия кандидат и много национални правителства не я харесват, защото според тях по този начин им се отнема думата. Това може да доведе до сблъсък между институциите. Съветът вече заяви, че няма да се чувства задължен от процеса, а европарламентът настоя, че ще отхвърли всеки кандидат, който не е избран по системата за водещия кандидат. Според евродепутатите, ако наследникът на Жан-Клод Юнкер бъде избран по този начин, това ще придаде на поста му повече демократична легитимност. На изборите през 2014 г. Европейската народна партия (ЕНП) номинира Юнкер за водещ кандидат, а социалистите – Мартин Шулц. Въпреки че много консерватори, включително германският канцлер Ангела Меркел и тогавашният британски премиер Дейвид Камерън, не бяха особено доволни, Юнкер спечели позицията отчасти защото ЕНП, която получи най-много гласове, не можеше да определи друг кандидат. Много от факторите обаче този път ще са различни. Най-голямото предизвикателство ще бъде отсъствието на Великобритания, което може да предизвика пълно пренареждане в европарламента. От десетилетия той е доминиран от голяма коалиция между лявоцентристите и дясноцентристите. Но с излизането на британската Лейбъристка партия и на фона на засилващия се натиск от страна на популистките партии не е ясно какъв ще е резултатът следващата година. Какво прави един кандидат добър \"Да владее много езици е явно предимство, а да има познания по трите работни езика на евроинституциите може да се смята за почти задължително условие\" според Европейския център за политическа стратегия. Не е задължително председателят на еврокомисията да е бивш държавен лидер, но \"управленският опит е необходим предвид обхвата на задачите\". И накрая надеждността и ефективността на кандидата може да бъдат подсилени, ако лидерите в Европейския съвет го сметнат за \"един от техните съюзници\". И така, кой ще бъде той Ако се следва процесът с водещия кандидат, избраният от Европейската народна партия е почти сигурен победител. Но предвид че наследникът на Юнкер ще бъде избран от нов европарламент с нов баланс на силите, всичко е възможно. Френският президент Еманюел  Макрон все още не е обединил партията си  \"Република, напред!\" с никоя от съществуващите европейски политически сили и може да се окаже решаващ фактор, особено ако ЕНП и социалистите не успеят на спечелят 50% от евродепутатските места (в момента те разполагат с 53%). Кандидатите са... На този етап все още няма официални кандидати (партиите ще започнат да ги избират на конгреси през есента), но \"Политико\" е събрал най-вероятните претенденти и е дал оценка за шансовете им за номинация за водещ кандидат от определена политическа сила в европарламента. Засега основното внимание е фокусирано върху него. Той е френски политик, на 68 години, в момента е  главен преговарящ на ЕС за Брекзит . В различни моменти е бил френски външен, земеделски министър, министър по европейските въпроси и на околната среда. Има широк опит в политиката на местно, национално и европейско ниво, умее да работи с хора с много различни качества. Загуби на косъм номинацията на ЕНП за председател на еврокомисията през 2014 г. Барние обаче не е от партията на Макрон и може да му е трудно да получи подкрепа от правителството си. Не говори немски. Малко хора в Брюксел се съмняват, че той няма да се кандидатира. Но за хората, които искат Европа да изглежда модерна и жизнена, бял мъж в края на 60-те няма да е най-добрият отговор. Бивш италиански журналист и говорител на италианското правителство, на 65 години. В момента е председател на европарламента, беше комисар по време на двата мандата на комисията на Жозе Мануел Барозу. Политик от старата школа, който знае на кого да стисне ръката и чие его да погъделичка. Смята се обаче, че му липсва детайлна политическа визия. Говори английски, френски и испански, но се чувства далеч по комфортно, когато говори на родния си италиански език. Кени, на 68 години, е бил ирландски депутат от 24-годишна възраст – 43 последователни години. Той ръководеше Ирландия от 2011 до 2017 г. след няколко министерски поста. Преведе страната през финансовата криза. Подобно на Барние е представител на по-старото поколение. Бивш финландски премиер, на 47 години, най-младият евентуален кандидат, настоящ зам.-председател на комисията, отговарящ за работни места, растеж, иновации и конкурентоспособност, от северна страна - членка на еврозоната. Смятан е за резервиран, което може да е проблем, в сравнение с другия евентуален финландски кандидат на ЕНП – харизматичния Александър Стуб. Необичайно за еврокомисар, Катайнен упорито преследваше само няколко водещи проекта, най-вече Европейския фонд за стратегически инвестиции (който успя да прокара през европарламента и националните правителства за рекордно кратко време през 2015 г.), доказвайки способността си да си пробива път през брюкселската бюрокрация. Бивш финландски премиер, заменил на поста Катайнен. В момента е вицепрезидент на Европейската инвестиционна банка, отворен, спортна натура, изглежда сякаш се чувства комфортно в космополитна среда за разлика от обичайно тихите си сънародници. На 51 години е, говори пет езика и е работил за четири евроинституции, включително като евродепутат. Според източници от Финландия обаче Стуб няма да се опита да изтласка Катайнен – негов сънародник, партиен съюзник и запален партньор за спортни маратони. Високо уважаван германски министър на отбраната, тя изглежда като мечтания кандидат. На 60 години, от голяма страна, от най-голямата партия (ЕНП), лице на важна нова инициатива на ЕС (общата европейска отбрана), говори английски, френски и немски и е родена и израснала в Брюксел, би била първата жена - председател на еврокомисията. Тя обаче не е била национален лидер и не е заемала висок европейски пост. Освен това останалите правителства биха били подозрителни, ако еврокомисията има германски председател и германски генерален секретар ( Мартин Зелмайер ). Президент на Литва и бивш еврокомисар, изминала е пътя от член на Комунистическата партия от съветско време до дясноцентристки лидер. На 63 години би била първата жена - председател от балтийска бивша съветска страна. Много уважаван член на Европейския съвет. Литовската конституция обаче изисква тя да не бъде член на политическа партия, което означава, че не би могла да бъде номинирана от ЕНП. Върховен представител на ЕС за външната политика и политиката за сигурност, Могерини би била най-младият кандидат от голяма партия, ако бъде предложена от Партията на на Европейските социалисти. На 45 години, от голяма държава - основателка на ЕС (Италия). Малко вероятно е обаче социалистите да спечелят евроизборите и като главен дипломат Могерини или ще трябва да се оттегли, за да се състезава, или ще бъде много ограничена в кампанията си. Има доста малко възможни или видими претенденти на социалистите. От сегашните еврокомисари звездата на Франс Тимерманс (първи зам.-председател, отговаря за по-добро законотворчество, междуинституционални отношения, върховенство на закона, Харта на основните права) залезе, тази на Марош Шефчович (еврокомисар за енергийния съюз) едва проблясна, а Пиер Московиси (еврокомисар за икономически и финансови въпроси, данъчно облагане и митнически съюз) е от грешната френска партия, за да спечели подкрепата на правителството. Бивш белгийски премиер, той бе кандидат за председател на еврокомисията през 2004 г. Ръководи групата на АЛДЕ (Алианс на либералите и демократите в Европа) в Европейския парламент и е координатор за Брекзит на институцията. На 66 години, заемал е висши постове в продължение на повече от 30 години и на национално, и на европейско ниво. АЛДЕ обаче е едва четвъртата по големина политическа сила в европарламента, а Верхофстад е противоречива личност дори в собствената си партия. Най-видимият на световно ниво еврокомисар (отговаря за конкуренцията), Вестагер идва от малка лява датска партия и буди възхита, страх и неприязън в равни размери. На 51 години, харизматична, добре подготвена, стилна и стъпила здраво на земята. Тя е отличният комуникатор, за когото мечтаят мениджърите на компании и за когото се страхуват да работят пишещите речи. Освен това се говори, че има подкрепата на френския президент Еманюел Макрон. Проблемът обаче е, че е от партия (АЛДЕ), която има по-малко от 70 места в 751-местния европарламент. След главозамайващ период като премиер от социалдемократите в Италия той поведе Демократическата партия към изключително лоши резултати на изборите през 2018 г. На 44 години, динамичен центрист, който отказва да чуе \"не\" за отговор. Но нефокусираната хиперактивност рядко води до успех в сложната бюрокрация на ЕС.", "date": "2018.05.08", "title": "Жената, опитният, младият: кой може да е следващият председател на еврокомисията"}
{"url": "https://www.dnevnik.bg/sport/2018/05/08/3175148_chetirima_ot_ludogorec_i_trima_ot_cska_popadnaha_sred/", "text": "Асоциацията на българските футболисти (АБФ) обяви номинациите си за сезон 2017-2018 в Първа лига. Очаквано  седемкратният шампион \"Лудогорец\"  има най-много представители, следван от  ЦСКА  с трима и \"Левски\" с двама. АБФ организира анкетата \"Футболист на футболистите\", която определя най-добрия в българското първенство. В допитването участват всички футболисти, които се състезават в Първа лига. Освен играчите на \"Лудогорец\", ЦСКА и \"Левски\" сред 12-те номинирани има още двама от \"Ботев\" и един от \"Берое\". Награждаването ще бъде на 21 май в София. Покана да присъстват от АБФ имат президентът на Българския футболен съюз Борислав Михайлов, министърът на спорта Красен Кралев, Димитър Бербатов и др. Освен призовете в категории за футболист на футболистите, най-добър млад играч и треньор ще бъдат дадени и шест специални награди: за цялостен принос при мъжете и жените, голмайстор на първенството, награда \"Трифон Иванов\" за мъжество и характер, награда за най-добро представяне според индекса \"ИнСтат\", както и най-прогресиращ футболист.", "date": "2018.05.08", "title": "Четирима от \"Лудогорец\" и трима от ЦСКА попаднаха сред номинираните за играч на сезона"}
{"url": "https://www.dnevnik.bg/sviat/2018/05/08/3175112_feisbuk_obmislia_platena_versiia_bez_reklami/", "text": "Компанията \"Фейсбук\" проучва пазарните нагласи дали създаване на версия без реклами, която да се плаща с абонамент, би подтикнала повече хора да се присъединят. Това съобщи \"Блумбърг\", като цитира неназовани източници, запознати с въпроса. \"Фейсбук\" вече е разглеждала подобна възможност, но заради скорошния скандал с лични данни сега нагласата за подобно решение е по-силно застъпена, отбелязва източниците. Кризата се разгоря по-рано тази година след информация, че консултантската компания  \"Кеймбридж Аналитика\" , работила по президентската кампания на Доналд Тръмп през 2016 г., е  получила  лична информация на милиони потребители. Самата компания отказва да коментира. Изпълнителният ѝ директор  Марк Зукърбърг  обаче отдавна обмисля подобна алтернатива и не отрече в прав текст, че възможността е на дневен ред, по време на изслушванията му пред двете камари на Конгреса миналия месец. Миналогодишните приходи в размер 41 млрд. долара на \"Фейсбук\" идват почти изцяло от реклами, таргетирани чрез данни на потребителите. Според агенцията досегашни проучвания в последните години са показали, че потребителите не гледат с добро око на подобна възможност и не разбират защо \"Фейсбук\" може да им я предложи след дългогодишни обещания, че \"винаги ще е безплатно\". По време на изслушванията Зукърбърг увери, че социалната мрежа винаги ще има и безплатна версия. \"Фейсбук\" в момента разглежда възможности, които само допреди година биха били немислими, като например да дава \"рейтинги\" на новинарски услуги, за да определи надеждността им.", "date": "2018.05.08", "title": "\"Фейсбук\" обмисля платена версия без реклами"}
{"url": "https://www.dnevnik.bg/sviat/2018/05/08/3175152_srubskiiat_finansov_ministur_podade_ostavka_kmetut_na/", "text": "Министърът на финансите на Сърбия Душан Вуйович се е оттеглил от поста си по лични причини, заяви днес сръбското правителство, предадоха сръбската държавна телевизия и \"Ройтерс\", цитирана от БТА.  Източници на телевизия РТС съобщиха, че за приемник на Вуйович кабинетът ще предложи досегашния кмет на Белград Синиша Мали. Мали заема поста начело на сръбската столица от четири години и се свързва с началото на  същинската работа  по проекта \"Белград на вода\",  критикуван  от опозицията по финансови, политически, архитектурни и други причини. Правителството съобщи, че министър-председателят Ана Бърнабич е получила писмо от Вуйович, в което той я информира подробно за причините да напусне. Мотивите за оставката на Вуйович са от лично естество, заяви правителството.  В писмото се посочвало, че по време на мандата на финансовия министър са били постигнати значителни резултати в макроикономическата стабилизация, фискалната консолидация и структурните реформи, съобщи ТАНЮГ.  Вуйович се оттегля ден след началото на преговори с Международния валутен фонд за нов заем за Сърбия. Той беше човекът, договорил средствата в размер на 1.2 млрд. евро в замяна на реформи. Оставката му ще бъде потвърдена на първото следващо заседание на парламента, а дотогава той ще продължи да изпълнява засълженията на министър на финансите. ", "date": "2018.05.08", "title": "Сръбският финансов министър подаде оставка, кметът на Белград може да поеме поста"}
{"url": "https://www.dnevnik.bg/bulgaria/2018/05/08/3175158_oznachava_li_uspeshna_kariera_zavurshvaneto_na_mba/", "text": "MBA програмите стават все по-популярни и често се говори за ползите от тях. Процесът по кандидатстване и обучение е сравнително дълъг, а възвращаемостта на инвестицията отнема години. Трябва да имате предвид, че различните MBA курсове не са еднакво ценени в различните сектори. В някои отрасли стойността им изобщо не е от решаващо значение. Въобще магистратурата по бизнес администрация сама по себе си не е гаранция за успех в кариерата. В същото време не е тайна, че конкуренцията на пазара на труда става все по-ожесточена, а работодателите все повече завишават изискванията към кандидатите. Компаниите обръщат все по-голямо внимание на т.нар.  \"меки\" умения . Но кои \"меки\" умения биха помогнали на завършилите MBA, за да реализират желанията си за професионална кариера? Според  проучване на изданието  Financial Times  способността за работа с хора с разнообразен профил е едно от най-предпочитаните \"меки\" умения сред работодателите. Възможността за управление на времето и умението за определяне на приоритети, способността за решаване на сложни казуси и умението за изграждане, поддържане и разширяване на мрежата от клиенти също са част от най-ценните за кандидатите за работа компетенции. Като най-маловажни умения работодателите посочват специализираните маркетингови, комплексни статистически способности и специализирани финансови умения. Ако вече сте  завършили своето   MBA образование и си търсите подходяща за специалността си работа, разгледайте топ обявите за работа на  Karieri.bg .  търси  Corporate & Used Car Manager  търси  Business Journalists with English and French/Spanish  търси  Шофьор на ТИР  търси  Стажанти търси: Senior Accountant Senior System Administrator Junior System Administrator  търси: Country Sales Engineer – Bulgaria Sales Manager / Business Development Manager  търси  Senior Business Consultant / Business Consulting Manager  търси: Technical Group Manager – Stara Zagora Стажант \"Пътно строителство\"  търси  Tax Graduates", "date": "2018.05.08", "title": "Означава ли успешна кариера завършването на MBA"}
{"url": "https://www.dnevnik.bg/bulgaria/2018/05/08/3175136_nikolai_nenchev_deloto_sreshtu_men_shte_bude_pulen_fars/", "text": "Делото срещу мен ще бъде пълен фарс. Подготвил съм силна защитна реч. Надявам се още утре да имам възможност да пледирам пред съда.\" Това коментира бившият министър на отбраната Николай Ненчев в ефира на Би Ти Ви. Поводът е делото срещу него за престъпление по служба заради договора с Полша и неизпълнение на такъв, сключен с руската фирма РСК-МиГ за ремонт на двигатели за военните самолети МиГ-29. \"Чувствам се патриот и няма да съдя държавата си, защото делото ще бъде спечелено, но ще плащат данъкоплатците\", увери той. \"Делата бяха две,  едното приключи с 3:0, бях оправдан на три инстанции . Време е за равносметки\", подчерта бившият военен министър. \"Сключил съм договор с Полша, сключил съм и договор, с който спестих милиони, постигнах и много по-добри срокове, както и много по-добри гаранции\", допълни той. Той коментира и военния парад по случай 6 май. \"Хубаво е българският народ да види българското войнство, но ми изглеждаше малко като ретро парад поради липсата на модернизация. Надявам се съвсем скоро – в близките години, да покажем нова и съвременна техника, която да отговори на очакванията на българските военнослужещи\", добави Ненчев. \"С какво летяха военновъздушните сили на този парад?\" Може да звучи нескромно, но то е и моя заслуга. Бяхме обвинявани, че приземяваме авиацията, но това не е така\", каза още той. Той акцентира, че средствата за модернизация са осигурени, но не се харчат. \"Бавят се година и половина и бяхме на финала на подписването на договор за изтребителната авиация. Очаквах този въпрос да приключи в рамките на няколко месеца, но това не се случи. Това важи и за договора с военноморските сили, който трябваше да бъде подписан за два нови кораба, така че съм обезпокоен\", смята Ненчев. Силно се притеснявам от процесите за модернизация, реагирах остро за идеята за връщане на казармата – министерството ще загуби пари, без да има каквато и да било ефективност. \"В личен разговор и в докладна на Румен Радев ясно ми е написал, че няма как да извършваме полети срещу руската стратегическа авиация, които често навлизат или нарушават въздушното ни пространство, и в същото време да ремонтираме самолетите си там\", обясни бившият министър. \"Ще съдя и медиите на Пеевски, където има 1800 публикации срещу мен за две години, защото спасих предприятието \"Интендантско обслужване\", което искаха да приватизират\", каза той в заключение. В началото на миналата година Ненчев беше пратен на съд и за престъпление по служба заради договора с Полша и неизпълнение на такъв, сключен с руската фирма РСК-МиГ, за ремонт на двигатели за военните самолети МиГ-29. Според прокуратурата Ненчев не е имал право да сключва договор с Полша за ремонтни дейности, след като преди това вече е бил сключен договор с руския производител. От държавното обвинение изчислиха, че с неизпълнението на договора с РСК-МиГ Ненчев е ощетил дружеството с над 3.77 млн. евро. Това дело е още в Софийския градски съд.", "date": "2018.05.08", "title": "Николай Ненчев: Делото срещу мен ще бъде пълен фарс"}
{"url": "https://www.dnevnik.bg/bulgaria/2018/05/08/3175153_sherpi_veche_tursiat_boian_petrov_pod_shisha_pangma/", "text": "Рано сутринта българско време трима шерпи са тръгнали да търсят алпиниста Боян Петров, който  от 3 май е в неизвестност  в подножието на осемхилядника Шиша Пангма (8027 м.). Очаква се до края на деня да има информация дали са намерили Петров или следи от него. Това съобщи в интервю за Би Ти Ви съпругата му Радослава Ненова. Часовата разлика с Тибет е пет часа. Тя уточни, че участниците в спасителната акция са се опитали да разгледат с телескоп планината, но заради лошото време към върха няма движение, а палатката на Боян Петров, която преди няколко дни беше намерена празна, е скрита зад скала и не може да се види дали в нея има движение. Шерпите вървят към към Лагер 1, който е най-близкият до базовия, като целта е да установят дали Петров не се е подслонил там, обясни пред \"Дневник\" организаторът на експедицията Деян Петков. Той уточни, че ако се налага и времето позволява, утре екипът ще продължи към Лагер 2.  Радослава Ненова е разговаряла с Боян Петров за последно на 28 април и по план той е тръгнал да изкачва върха на следващия ден, като е оставил в базовия лагер сателитния телефон, който ползва. Видян е последно на 3 май от унгарския алпинист Давид Клайн, който съобщи, че са го забелязали с бинокъл на 3 май да се придвижва към лагер 3. На 5 май украински алпинисти и шерпи са стигнали до лагер 3, където са открили палатката и спалния чувал на Петров. Застраховката покрива и вертолет Разходите за спасителната операция са големи, но Боян Петров има най-голямата възможна застраховка и тя ще ги покрие, каза Радослава Ненова. По думите й застраховката включва и използването на вертолет за издирването на алпиниста, но в момента е трудно да се изпрати, защото времето е много лошо. \"Освен това в Тибет няма хеликоптери и трябва да пуснат хеликоптер от Китай. Този въпрос също в момента се движи\", посочи тя. Ненова уточни, че за момента няма никакви проблеми, свързани с пари, защото всичко е предвидено предварително. Съпругата на алпиниста повтори тезата си, че засега няма признаци той да е бедствал и най-оптимистичният вариант е лошото време да го е накарало да се скрие в палатката и да очаква безопасно време. Тя добави, че в такива ситуации Боян Петров често го няма по няколко дни, но \"реално не е зачезвал, без да знам какво се случва с него\". Как реагираха институциите - четете  тук . ", "date": "2018.05.08", "title": "Шерпи вече търсят Боян Петров под Шиша Пангма"}
{"url": "https://www.dnevnik.bg/sport/2018/05/08/3175169_halfut_na_borusiia_dortmund_nuri_shahin_e_priet_da/", "text": "Футболистът на  \"Борусия\" (Дортмунд)  Нури Шахин е на път да разбие клишето, че професионалните спортисти не инвестират в образованието си. Турският национал обяви, че е приет да учи в един от най-престижните университети в света – \"Харвард\". Халфът, който има 273 мача за жълто-черните, ще изучава бизнес мениджмънт в учебното заведение в американския щат Масачузетс. Харвардският университет е най-старият в САЩ и е считан за един от най-престижните в света. В  \"Харвард\"  са учили осем от президентите на САЩ. \"Щастлив съм да съобщя, че съм приет в бизнес факултета на \"Харвард\". Много съм развълнуван от програмата и възможността да срещна легендарния професор Анита Елберс\", написа Шахин в своя профил в \"Туитър\". Елберс е сред най-реномираните имена в \"Харвард\" в момента в областта на медиите и спортния сектор. Тя е известна със своите трудове за \"Барселона\", \"Бока Хуниорс\",  Леброн Джеймс  и Мария Шарапова. Шахин побърза да успокои всички в Дортмунд, че няма да напуска отбора. Той ще съчетава обучението си с ежедневните тренировки и мачовете. Халфът, който е на 29 години, има договор с \"Борусия\" до лятото на 2019 г. Турският национал не е единственият играч от Бундеслигата, който залага на висшето си образование. През миналата година нападателят на \"Байерн\" (Мюнхен) Роберт Левандовски завърши курс по физическо образование, треньорство и мениджмънт в университета във Варшава. Нападателят на \"Аугсбург\" Алфред Финбогасон и защитникът на \"Херта\" Джордан Торунаринга също са висшисти. Наскоро защитникът на \"Манчестър сити\"  Венсан Компани пък стана магистър по бизнес администрация . Капитанът на \"гражданите\" получи дипломата си от Висшето бизнес училище в Манчестър.", "date": "2018.05.08", "title": "Халфът на \"Борусия\" (Дортмунд) Нури Шахин е приет да следва в \"Харвард\""}
{"url": "https://www.dnevnik.bg/photos/2018/05/08/3175064_fotogaleriia_70-iia_moden_bal_na_metropolitun_-_da_si/", "text": "Папски корони, тиари и корони като ореоли, воали и тук-таме ангелски крила - такива аксесоари са писъкът на модата на традиционния бал на музея за костюми \"Метрополитън\", който тази година потърси вдъхновение в... католицизма. На снимката: Джордж и Амал Клуни", "date": "2018.05.08", "title": "Фотогалерия: 70-ия моден бал на \"Метрополитън\" - да си като девата е секси"}
{"url": "https://www.dnevnik.bg/photos/2018/05/08/3175131_snimka_na_denia_nachaloto_na_remonta_na_ul_graf/", "text": "Петмесечният ремонт на оживената ул. \"Граф Игнатиев\" в София вече започна. От 7 май 2018 г. до 9 юни 2018 г. се въвеждат временни промени в организацията на движението.", "date": "2018.05.08", "title": "Снимка на деня: Началото на ремонта на ул. \"Граф Игнатиев\" в София"}
{"url": "https://www.dnevnik.bg/evropa/2018/05/08/3175192_kakvi_sa_variantite_pred_es_ako_sasht_se_ottegliat_ot/", "text": "В момент, когато се очаква САЩ да обявят дали ще се изтеглят от иранското ядрено споразумение, Европейският съюз разполага с няколко варианта и сценарии, които да обмисли. Едно обаче е ясно - блокът ще трябва да се примири с разрив в отношенията между Вашингтон и Брюксел, отбелязва ДПА. ЕС се опитваше да убеди президента на САЩ Доналд Тръмп, твърд противник на сключеното през 2015 г. споразумение с Иран, да се придържа към него.  Очаква се той да обяви днес  дали ще възстанови санкциите срещу Иран, което може да означава край на сделката. Ако САЩ излязат от споразумението, това ще бъде тежък удар за ЕС, заяви пред ДПА Али Ваез, директор на \"Проект Иран\" в Международната кризисна група - неправителствена организация, посветена на предотвратяването на кризи. \"Това е едно от малкото конкретни постижения на многостранната дипломация на ЕС през последните години, каза Ваез. Ако ЕС се поддаде на натиска на САЩ, това ще покаже не само, че той не може да защити нито едно споразумение, което постоянно е определял като критично важно за собствената си сигурност, но и че ЕС на практика няма независима външна политика.\" Корнелиус Адебар, експерт към центъра за анализи \"Карнеги Европа\", заяви, че съдбата на споразумението с Иран може наистина да доведе отношенията между ЕС и САЩ до точката на пречупване - след като доверието вече беше отслабено от други действия на Тръмп, включително оттеглянето от Парижкото климатично споразумение и критиките към НАТО. \"Смятам това за част от едно по-общо осъзнаване до каква степен европейците и американците - всъщност би трябвало да кажа американското правителство - стоят рамо до рамо\", каза Адебар. Оттеглянето на Съединените щати от споразумението би поставило някои фундаментални въпроси за отношенията САЩ - ЕС, отбеляза той. \"Въпросът е дали иранското досие наистина е моментът европейците да заемат позиция и да кажат: не, това е нашата червена линия\", заяви Адебар. Разбира се,  далеч не е сигурно какво точно ще реши да направи Тръмп  за споразумението с Иран - вариантите пред него варират от неговото запазване през отслабването му до изтегляне на САЩ от него. \"Всъщност не очаквам от него да скъса споразумението през идните дни\", заяви Адебар, отбелязвайки, че за Тръмп няма особен смисъл и да се придържа напълно към договора. \"Като не предприема крайни действия, а позволи на споразумението да оцелее, но на ръба, той може да продължи да оказва натиск върху европейците.\" ЕС работи по резервен план, който да позволи на компаниите да продължат да работят в Иран, ако Вашингтон наложи отново санкции, съобщи високопоставен европейски представител. Целта е да се гарантира, че ще бъде в интерес на Техеран да продължи да изпълнява договора. Ваез заяви, че ЕС трябва да защити европейските предприятия от възможни санкции от страна на САЩ и да даде на Иран финансов стимул да спазва споразумението дори и без Съединените щати. Подобен пакет от мерки може да помогне на иранците да оправдаят оставането си в сделката, подчерта той. Това може да включва гаранции, че Иран ще може да продава петрол, които биха изисквали участието на европейски централни банки. За САЩ е по-трудно да им наложат санкции, отколкото на по-малки частни банки. ЕС може да осигури и заеми и помощ за развитието на Иран, както и да развие партньорство в областта на енергетиката. \"Ако (тези мерки) бъдат представени на Иран като част от пакет, чийто общ ефект е по-голям от сбора на отделните му елементи, мисля, че иранците поне ще имат нещо за обмисляне\", заяви Ваез. /БТА", "date": "2018.05.08", "title": "Какви са вариантите пред ЕС, ако САЩ се оттеглят от ядрената сделка с Иран"}
{"url": "https://www.dnevnik.bg/sviat/2018/05/08/3175184_sled_2_sedmici_mulchanie_turciia_suobshti_na_bosna_che/", "text": "Турският президент Реджеп Тайип Ердоган ще направи работно посещение в Сараево. Това съобщиха в последните часове и турският посланик в Сараево, и босненското външно министерство, цитирани от местни медии и \"Ройтерс\". Турски издания отбелязват, че по време на визитата си той ще проведе и  предизборен митинг  в столицата на Босна и Херцеговина. Тази сутрин Министерството на външните работи в Сараево каза, че официално е получило съобщение за идването на Ердоган от турската дипломатическа мисия в страната. Дни наред властите настояваха, че не знаят нищо за плановете на Ердоган да посети Босна и Херцеговина, след като и самият той, и турски издания го съобщиха многократно. Снощи Анадолската агенция предаде думите на турския посланик Халдун Коч, според когото първоначално е била планирана визита през юни, но е изместена за 20 май заради свикването на предсрочни избори. \"Гледаме на това посещение като на работно, което трябва да се фокусира върху икономиката, търговията, инвестициите и сътрудничеството между двете страни.\" Митинг в зала за 20 000 души Коч за пръв път даде подробности и за планирания предизборен митинг (той не използва тези думи, но го направиха Анадолската агенция и \"Хюриет\"). Според него Ердоган ще говори пред Съюза на eвропейско-турските демократи (UETD) - неправителствена организация, поканила президента да говори и преди референдума за президентска република на 16 април миналата година. Властите в Сараево обаче отхвърлиха възможността. Някои турски издания в края на април представиха посещението на Ердоган като митинг на управляващата Партия на справедливостта и развитието (ПСР), на който ще има 10 хил. турски граждани от различни части на Европа. Според \"Хюриет\" и \"Йени шафак\" решението президентът  да се обърне към избиратели  именно в Сараево е продиктувано от забраната на Австрия, Германия и Холандия турски представители да агитират предизборно на тяхна територия. Според уебсайта на UETD митингът ще се състои в зала \"Зетра\" ( както и писаха босненски медии ). След ремонта й тя побира до 20 хил. души. Какво е Съюз на европейско-турските демократи UETD, регистрирана в Германия през 2004 г., описва себе си като организация, поддържаща политическите, социалните и културните дейности на турците в Европейския съюз и работеща за успешната им интеграция в европейското общество. Преди години сп.  \"Шпигел\" я описа  като \"лобистка група\" на ПСР. Има разклонения и в Австрия, Белгия, Люксембург, Унгария, Финландия, Холандия, Швейцария и Швеция.", "date": "2018.05.08", "title": "След 2 седмици мълчание Турция съобщи на Босна, че Ердоган ще посети Сараево"}
{"url": "https://www.dnevnik.bg/bulgaria/2018/05/08/3175203_aleksandur_tomov_sudi_prokuraturata_zaradi_provala_v/", "text": "Бившият изпълнителен директор на \"Кремиковци\" и бивш собственик на футболния клуб на ЦСКА Александър Томов е поредният оправдан по публично известно дело, който търси обезщетение от прокуратурата. Искът му по Закона за отговорността на държавата е за общо 686 хил. лв. - 100 хил. от тях са за морални вреди, а останалите - за имуществени, информира в днешния си брой вестник \"Сега\".  През лятото на 2016 г.  той беше окончателно оправдан по делото за присвояване на 3 490 000 евро от ЦСКА и 29 330 973 лв. от \"Кремиковци\". Съдебният процес се точи години и няколко пъти се разхожда между инстанциите. Първоначално през 2011 г. Мариян Марков от Софийския градски съд призна Томов за виновен по част от обвиненията и му определи 9-годишна присъда. След това обаче 2 години съдията не написа мотивите си за присъдата и така блокира разглеждането на делото от горната инстанция. В началото на 2017 г. Марков беше дисциплинарно уволнен от съдебната система.  Когато най-сетне процесът стигна до апелативния съд, магистратите отмениха присъдата заради процесуални нарушения и наредиха делото отново да бъде разгледано от градския съд. Апелативните съдии приеха, че колегата им Марков не е мотивирал присъдата на Томов.  При второто гледане на делото Томов беше оправдан на три инстанции. Обвинители бяха Божидар Джамбазов и Роман Василев, които по това време бяха зам. градски прокурори. Василев вече не е в държавното обвинение - напусна сам през лятото на 2014 г., а Джамбазов е във върховната прокуратура.", "date": "2018.05.08", "title": "Александър Томов съди прокуратурата заради провала ѝ в опита да го осъди"}
{"url": "https://www.dnevnik.bg/bulgaria/2018/05/08/3175224_onkobolnata_bulgarka_v_braziliia_otputuva_za_sofiia/", "text": "Намиращата се в тежко здравословно състояние българка Теодора Маджарова отпътува тази сутрин от Бразилия за София. Тя лети от Сао Пауло до Истанбул, а от Турция до София ще бъде транспортирана с линейка, съобщиха от Министерство на външните работи. Маджарова е онкоболна. Здравословното ѝ състояние се влошило значително, след като тя се подложила на алтернативно лечение в Бразилия. В края на април съпругът ѝ съобщи, че тя е настанена в държавна болница, а превозването ѝ до България ще струва около 55 хил. евро, като от семейството ѝ уточниха, че нямат наличните средства. От министерството уточниха, че българските дипломатически мисии в Бразилия и Турция работят в пълен синхрон, като постоянно си предават всяка нова информация. Онкоболната жена е била превозена от болницата в град Можи Гуасу до летище \"Гуарулос\" в Сао Пауло със специализирана линейка със съвременно оборудване, като две медицински лица са се грижили за нея през целия път. Тя е била придружавана и от българския консул. На летище \"Ататюрк\" в Истанбул Теодора Маджарова ще бъде посрещната от специално оборудваната линейка, която ще я превози до София. От външното министерство допълват, че при необходимост тя ще бъде приета в болница в Истанбул, която е разположена в непосредствена близост до летището. Транспортирането ѝ до София с линейка, а не със самолет, е по преценка на фирмата за медицински транспорт. Според турските медицински специалисти инсталирането на медицинската апаратура в самолет би отнело значително време, което, допълнено с по-ниската скорост на полета при българския военнотранспортен самолет \"Спартан\", не би спестило време. Рисковано било и повторното излагане на българката на промени в налягането. Предложението тя  да бъде транспортирана с военния самолет \"Спартан\"  дойде от вицепремиера и министър на отбраната Красимир Каракачанов. Той заяви, че държавата е готова да превози Маджарова до България от Истанбул. Веднага след това обаче от Военната академия отхвърлиха този вариант, защото изисквал няколко кацания за презареждане, а това би застрашило здравето на пациентката. Организаторът на пътуването на онкоболната жена в Бразилия е Кармен Лазарова. Тя не фигурира в регистъра на Районната здравна инспекция и може да бъде глобена с до 10 хил. лв., а сайтът й да бъде закрит. На сайта ѝ се предлага лечение със светена вода, с билки, от разстояние, само по снимка и с магически практики и ритуали, но самата тя твърди в телевизионни интервюта, че не е лечител. Заради случая на Теодора Маджарова  най-вероятно ще се стигне до промяна на Закона за здравето . Ресорният министър Кирил Ананиев обяви, че в закона трябва да се предвиди детайлно разглеждане на видовете наказания в зависимост от нерегламентираната медицинска дейност.", "date": "2018.05.08", "title": "Онкоболната българка в Бразилия отпътува за София"}
{"url": "https://www.dnevnik.bg/sviat/2018/05/08/3175199_koi_e_nikol_pashinian_-_bivshiiat_jurnalist_reshen_da/", "text": "Арменският депутат Никол Пашинян, на 42 години, е бивш журналист и отдавнашен опозиционер. Той  се надява да стане днес новият премиер на Армения  въпреки  първоначалния си неуспех , след като оглави антиправителствени  протести през последните двайсетина дни . Само преди няколко седмици малцина биха заложили, че Пашинян ще успее да накара десетки хиляди арменци да излязат по улиците. Само за няколко дни той се наложи като неопровержим лидер на антиправителственото движение, което доведе до  оставката на 23 април на премиера Серж Саркисян , избран на поста само шест дни по-рано, след като бе президент в продължение на 10 години. Често носещ тениска в цвят каки и черна шапка с козирка, известен с откровения си начин на изразяване, Никол Пашинян припомни пред АФП, че не е \"новобранец в арменската политика\". През 2008 г. Пашинян участва в протестите срещу победата на Серж Саркисян на президентските избори. Много арменци свързват името му с трагичния спомен за смъртта на 10 души, след като протестното движение прерасна в бунт и организирани сблъсъци с полицията. След разпръсването на протестите, Пашинян премина в нелегалност за няколко месеца, преди да се предаде на полицията през януари 2009 година. През януари 2010 г. той бе осъден на 7 години затвор. През 2011 г. бе освободен по силата на амнистия. Брилянтен оратор, известен със смущаващите въпроси, които не се колебае да задава в парламента, откакто създадената от него партия \"Граждански договор\" влезе в него през 2017 г., Никол Пашинян бързо се превърна в най-ефикасния противник на Серж Саркисян. Проарменски настроен След около три седмици протести опозиционният лидер обиколи Армения, спирайки в градове и села, където беше посрещан като герой, обещавайки \"победа на народа\" и на своята \"нежна революция\". \"Никол Пашинян промени методологията. Той направи обществото участник в процеса, той даде на хората възможност за действие, той каза: трябва да направите нещата сами\", смята политологът Хакоб Бадалян, интервюиран от АФП. \"За мен беше ясно, че арменците чакаха подходящ момент, за да покажат позицията си\", заяви пред АФП Пашинян. \"Мисля, че народът пое контрола над ситуацията\", добави той. \"Премиерите ще идват и ще си отиват, но отсега нататък ще знаят, че ако преминат границата, народът ще каже: \"Ние сме господари на нашата страна\", заяви той на митинг на своите привърженици в Ереван. По време на кампанията за последните парламентарни избори Пашинян вече привличаше поддръжници със своята непосредственост, провеждайки голям брой импровизирани срещи в задни дворове или на покриви на гаражи. Тези действия донесоха част от популярността на бащата на четири деца, особено сред младежите, отраснали след разпадането на СССР и обявяването на независимостта на страната през 1991 г. Ранен при спречкване с полицията по време на последните протести, той от няколко дни се разхожда с бинтована ръка. Според анализатора Александър Искандарян арменската опозиция е почти унищожена и днес Никол Пашинян е единствената водеща фигура. \"Арменската опозиция днес е той\", заявява Искандарян. Остава да видим какво ще стане с него, след като премине от опозиция в управлението. Пашинян е обещал да публикува политическа програма до 20 дни. \"Аз съм проарменски настроен... Да бъдеш политик в Армения за мен означава да си настроен проарменски\", наблегна той в понеделник. Пашинян се погрижи да успокои традиционния съюзник Русия и подчерта, че при неговото управление съюзът с Москва ще остане основна ос на арменската политика. /БТА", "date": "2018.05.08", "title": "Кой е Никол Пашинян - бившият журналист, решен да стане премиер на Армения"}
{"url": "https://www.dnevnik.bg/analizi/2018/05/08/3175205_vlast_eksploataciia_i_revoljuciia/", "text": "Карл Маркс е съвременна икона на популярната култура. За едни той е Спасител, за други е Сатана, но за всички вече се е превърнал в мит и легенда наред със Супермeн, Мики Mаус, капитализма, Шварценегер, демокрацията и Холивуд. Така както Омир Симпсън (от сериала \"Семейство Симпсън\") \"предвиди\" избирането на Доналд Тръмп за президент десетилетие преди събитието, така и Маркс се счита, че е предвидил кризата на финансовите пазари от 2008 г. още през XIX век. Тоест както на всеки мит, така и на Маркс му се приписват демонични пророчески способности, както и авторството на идеи, които трудно могат да бъдат счетени за негови собствени. По този начин днес той е профет на глобализацията, откривател на бизнес цикъла, пионер на анализа на кризите на капитализма. Да, в някакъв смисъл Маркс има приноси в тези сфери, но там той нито е уникален, нито е първопроходец, нито пък е най-важният автор. За сметка на това уникалните Марксови позиции – тези, които наистина го характеризират като мислител и революционер, много често биват неглижирани или направо пропускани като нещо отегчително и демоде. Три са основните тези, без които неговото учение няма особена \"добавена стойност\": властта, експлоатацията и революцията. И трите са политически идеи, което е в някакъв смисъл иронично за мислител, който редуцира политиката до икономика – до \"надстройка\" на икономическата \"база\". Маркс е анархист – той отрича необходимостта от власт в едно добре уредено общество. В комунизма държавата с всички нейни органи за организирано насилие трябва просто да изчезне и обществото да премине към самоорганизация. От тази гледна точка днес Маркс би могъл да стане член на всяко либертарианско общество, което громи необходимостта от власт, авторитет и държава. Това, което би скарало Маркс с либертарианците, е пътят до самоорганизацията на обществото. Той предлага да се мине напряко до това състояние чрез елиминирането на частната собственост върху средствата за производство. Като просвещенски мислител Маркс смята стремежа към свобода и автономия за двигател на историята – неговата философия е еманципаторска. За разлика от учителя си Хегел обаче той вижда този стремеж и неговите ограничения основно в материални и обществени структури, а не в идеи. Тези структури са борещите се класи, и най-вече икономическата база, обслужвана от политическата надстройка. Или, ако използваме клишето, двигател на историята е диалектиката между производителни сили и производствени отношения. През огромната част на тази история едни хора са притежавали и властвали над други хора. Властта и собствеността са били едно и също нещо и в робовладелството, и във феодализма. Едва капитализмът освобождава масите от това да бъдат буквално притежавани от господарите си – и затова, както и заради изумителната му производителност, Маркс му е сериозен \"фен\". С капитализма всички стават формално и политически равни – масите получават граждански права. Но това не е достатъчно за Маркс заради втората му важна идея – експлоатацията. Въпреки че капитализмът формално освобождава хората от това да са собственост на други, те отново попадат в робство по по-перфиден начин – биват ограбвани, без да го забелязват. За да проработи идеята за ограбването, Маркс използва така наречената трудова теория за стойността (открита преди него), според която ценността в дадена стока зависи от количеството вложен труд в нея. И наистина, ако направим социологическо проучване, ще видим, че зад всяка стока в съвременното общество стои някакво усреднено количество вложен труд. Да кажем, средно един стол се изработва за 1 час от един средно добър работник, което му дава средна стойност за обществото от 1 лев. Да кажем, че в същото това общество един средно добър работник може да бъде нает за 100 лева на месец, за да прави столове. Ако той работи 240 часа на месец (т.е. всеки ден по 8 часа без почивен ден), ще изработи 240 стола, или 240 лева. От тях собственикът на предприятието ще му прибере 140 и ще му даде само 100. Ерго, работникът, който не притежава предприятието (т.е. средствата за производство), е ощетен и ограбен, т.е. експлоатиран. Нещата според Маркс не могат да се оправят по мирен, политически път. Политиката е просто инструмент за задълбочаване и укрепване на експлоатацията на класата на работниците – на пролетариата от класата на капиталистите. Затова единственият изход е чрез насилствено отхвърляне на политическия строй, който поддържа тази експлоатация, т.е. революция. Теорията на Маркс е теория на екзистенциален конфликт – или едните, или другите. В това тя си прилича с теорията на Карл Шмит за политиката – вечен конфликт между \"приятели\" и \"врагове\". Проблемът на Марксовото творчество е, че и трите му централни идеи са всъщност грешни, но за сметка на това са атрактивни и опасни. Властта не е просто доминация и насилие. В един сложен свят тя е не само неизбежна, но всъщност може да е полезна. Властта компенсира за индивида липсата му на експертиза по много въпроси, така както докторът му помага да се излекува. Оставяйки се във властта на лекарите, ние не губим свободата си, а просто се грижим по разумен начин за здравето си. Всеки самолекувал се с \"Гугъл\" ще разбере мъдростта на тази позиция. Властта е също така правилникът за движение по пътищата. От гледна точка на разума е все едно дали тръгваме на зелено или синьо и дали караме отляво или отдясно на пътя. Но е добре да има   властово решение по този въпрос. И е добре да не се договаряме всеки ден наново по него. Властта е също така необходима регулация. Всички имат интерес да строят по морето и в Банско, но ако всички го направят едновременно, ще бетонират и двете. Ако няма адекватна власт, това ще се случва (и се е случвало). Отхвърляйки изобщо идеята за легитимна власт, Маркс се позиционира в един маргинален лагер, в който компания му правят единствено философските анархисти и либертарианците. Огромното мнозинство от хората днес са с републикански нагласи, възникнали още от времето на политията на Аристотел. Властта е легитимна тогава, когато се упражнява от мнозинството в интерес на обществото като цяло. Този по същество демократичен идеал е отхвърлен от Маркс в името на анархистка утопия, която той така и не развива достатъчно убедително. Много спорове са се водили за трудовата теория за стойността, която Маркс използва. Съвременната икономика определя цената на стоката, която е важен индикатор за стойност, като пресечната точка на търсене и предлагане (а не чрез вложения труд в нея). Търсенето и предлагането предполагат свобода на договаряне между индивидите и способност всеки да преценява стойността на стоката. Но да приемем за момент, че Маркс е прав да обвързва стойността с труда – в крайна сметка, ако се направи регресионен анализ на стойността на всички стоки, най-вероятно ще се намери корелация с количеството труд, вложено в тях. Това е описателно вярно – въпросът е какво следва нормативно от едно подобно твърдение. С други думи, кой има правото да определя стойността на отделните стоки и кой носи отговорността за това определение? На този политически въпрос Маркс и капитализмът дават различен отговор. В капиталистическата система индивидите – всеки от тях – имат право да определят стойността като участници на пазара. Един с труда си, друг с предприемаческите си умения и т.н. Те могат да грешат в преценката както индивидуално, така и колективно – в първия случай се стига до индивидуална загуба, а във втория до мащабни кризи като през 2008 г. Маркс не харесва тази индивидуална свобода и за да я отмени, я представя в черните краски на \"експлоатацията\". Да си представим обаче, че лош предприемач наема работник за производство на столове и му дава 100 лева заплата, срещу което работникът произвежда 240 стола. Те се оказват обаче неудобни за седене и грозни на вид и никой не ги купува. Работникът получава своите 100 лева заплата, а предприемачът генерира 150 лева загуба (заплатата плюс материали и пр.). Кой е ограбен и експлоатиран в този случай? Капитализмът твърди, че това е следствие на понасянето на отговорност за свободно решение – предприемачът е рискувал и е загубил. Никой не го е експлоатирал, нито обрал. Същото е и с работника, който се е цанил да произвежда столове при този работодател – и той е направил грешна преценка. Да приемем за момент, че тази свобода на договаряне е наистина някакъв корен на злото и трябва да бъде изтръгната. Каква е Марксовата алтернатива? Тя е властова – стойността на стоките и това кой и колко произвежда от тях се определя командно от държавата. Тук пътят до командната икономика и тоталитарната държава е бърз и пряк. Има нужда от тотална власт, която подменя пазара и задава цялостен план за производство на стоки и услуги – от космически кораби до тоалетна хартия. Свободата както на предприемачеството, така и на труда да избира работодател се отменят и се стига до развития социализъм, където всеки има жителство в определен град и е назначен на някаква работа до живот. А тривиални решения като формата на вратата на трабанта например се вземат централно и направо от парламента. С други думи, за да се бори с експлоатацията, Маркс прехвърля правомощието за определяне на стойността в ръцете на властта. Тази власт може – и исторически е била – партийната върхушка, авангард на пролетариата. Това следва от идеята на Маркс за пролетарска диктатура, която да унищожи класите и след това да се отмени самата, като се стигне до самоорганизация на обществото. Но дори решенията да не се вземат от партийна върхушка, а от мнозинството от хората, властта отново ще е тоталитарна – тя ще решава всеки въпрос за стойността за всяка стока, тя ще налага на индивидите унифицирана ценово-стойностна листа на света. Тоест, ако хората нямат свободата да определят сами какво има стойност, какво трябва да се произвежда и купува и ако не могат да носят отговорност за този избор, тогава това ще го прави властта. В този смисъл анархистът Маркс става профет на тоталната, тоталитарната власт, която се вмъква във всекидневните решения, дори в интимния свят на хората. В името на един илюзорен анархистичен идеал той всъщност става адвокат на тоталитаризма. Този тоталитаризъм не е измислица на Ленин, Сталин или Мао. Просто няма начин без мащабно, масово насилие да отнемеш свободата на хората да решават какво си струва и какво не си струва да правят и да я замениш с гигантска командно-административна машина. Поради споменатия проблем е ясно, че за Маркс революционното насилие е неизбежност – може би той не си е представял гигантската загуба на живот в СССР, Китай, Кампучия и т.н., но така или иначе е калкулирал, че определена загуба на живот си \"струва\" с цел постигане на идеала. Цивилизованият свят тръгва по различен път обаче. Път на договаряне, на реформи, на еволюционни промени. Създава се социалната държава с придобивки като универсално социално осигуряване и здравеопазване, обществено образование и т.н. Правата на работниците се защитават от профсъюзи и регулация. Създават се държавни буфери и регулаторни и контролни органи в опит да се избегнат или смекчат кризи на пазарите. Това не са идеални решения и те имат нужда от постоянна фина настройка. Но те са далеч по-ефективни, хуманни и разумни от тоталитаризма, предлаган от Маркс. Най-важното - всички тези механизми запазват свободата на индивидите да определят стойностното в живота и не водят до командно-административна принуда на гигантско равнище. В този смисъл е най-малкото некоректно на Маркс да му се приписва прогресът, който човечеството регистрира от \"Новия курс\" на Рузвелт насам със създаването на държавата на благоденствието. Ако Маркс е имал роля за този прогрес, то тя е била ролята на плашилото, което е стимулирало по-разумни решения. Но тези решения определено не са Марксови или дори марксистки. Рационалната критика сама по себе си не е отнела митичния статус на никого. Масовите икони на съвремието – от Маркс до Тръмп – поляризират: те са или мразени, или обичани. В крайна сметка митът е въпрос и на вяра, и на емоция. Но ако нещо важно може да бъде научено от Маркс, това е задължението да се опиташ да разбереш света си и (ако трябва) да го промениш. А ако сгрешиш в анализа и действията си, отговорността е твоя, а не на диалектиката на производителни сили и производствени отношения.", "date": "2018.05.08", "title": "Власт, експлоатация и революция"}
{"url": "https://www.dnevnik.bg/sviat/2018/05/08/3175231_liderut_na_protestite_v_armeniia_nikol_pashinian_stana/", "text": "Лидерът на опозиционните протести в Армения Никол Пашинян е новият премиер на страната след избор в парламента, съобщи \"Интерфакс\". Той не смята да заема този пост дълго, тъй като иска да формира \"временно правителство, да организира честни избори\" и няма \"планове\" за постоянен кабинет преди вота, каа прессекретарят му Тигран Авинян за РБК. Пашинян става премиер от второто гласуване, с поддръжка на депутати от управляващата Републиканска партия на Армения (РПА), която иначе има мнозинство в 105-местния парламент. На 1 март той  не можа да събере нужната подкрепа , след като си издейства гласове от всички опозиционни формации, но не и от РПА. При неуспех и на този вот законодателният орган трябваше да се разпусне и да последват извънредни избори. \"За\" кандидатурата му гласуваха 59 депутати (при 53 необходими гласа), \"против\" - 42-ма, а един се въздържа. Още след провала на предишния вот миналата седмица  депутати от РПА дадоха сигнал , че ще са склонни да подкрепят кандидатурата му. И на това гласуване, както миналия вторник, той беше единственият кандидат за поста. Според източници на ТАСС в РПА общо 12 депутати от нея, бизнесмени или представители на национални малцинства, са решили да застанат зад кандидатурата на Пашинян заедно с опозицията. Пред парламента Пашинян обаче каза, че е готов да води с Азербайджан преговори за статута на Нагорни Карабах - територия, за която Ереван и Баку спорят от три десетилетия. По-малко от месец след началото на протестите Пашинян, лидер на партия \"Гражданска платформа\" от парламентарната коалиция \"Елк\" (\"Изход\"), поема поста седмици след като многохилядните демонстрации в Ереван, на които той беше лице,  доведоха до оставката  на премиера Серж Саркисян. Решението на Саркисян дни след назначаването му (допреди това той 10 години беше президент) не спря демонстрациите - участниците в тях  поискаха \"кандидат от народа\"  да поеме поста, а после и самият Пашинян заяви готовност да го направи. Негови привърженици миналата седмица  спряха трафика в Ереван  и други градове и блокираха достъпа до летище \"Звартноц\" недалеч от столицата. Въпреки това изпълняващият длъжността премиер Карен Карапетян (който зае поста след оставката на Саркисян) отхвърляше възможността протестният лидер да получи подкрепа от управляващите и увери, че той не може да стане премиер, тъй като всяка извънпарламентарна възможност би била \"неконституционна\". Повече за Никол Пашинян  можете да прочетете тук .", "date": "2018.05.08", "title": "Лидерът на протестите в Армения Никол Пашинян стана премиер"}
{"url": "https://www.dnevnik.bg/sport/2018/05/08/3175232_delio_rosi_finalut_shte_dade_drug_smisul_na_sezona_na/", "text": "Треньорът на \"Левски\" Делио Роси заяви, че финалът срещу \"Славия\" в турнира за Купата на България може да даде смисъл на сезона на отбора. \"Това е важен мач. Със сигурност резултатът от него ще даде друг смисъл на нашия сезон, особено ако двубоят се развие добре за нас\", каза той. По думите му няма точна рецепта как да се подготвят футболистите за напрежението при подобен важен мач. \"Ако искаш да си голям, трябва да умееш да носиш отговорността. Мисля, че в един финал фаворит няма. Но ако казват, че сме фаворити, добре.\" Италианецът не се притеснява от силното вълнение, което може да обземе отбора му. \"Ако трябва да избирам между ентусиазъм и песимизъм, бих избрал ентусиазма.\" \"Един такъв мач винаги носи напрежение. Има футболисти, които искат да бъдат сигурни и спокойни. Треньорът трябва да успокои футболистите си и да даде точни указания. Трябва да се мисли, че това е обикновен футболен мач. Мислите на футболистите трябва да са освободени и да играят футбол\", добави той. Роси каза, че Милош Цветкович ще е в групата и че няма проблеми с отсъстващи играчи. Италианецът посочи, че подобряването на играта на \"Левски\" в последните седмици е плод на упоритостта и търпението. Той заяви, че винаги е вярвал в работата си и е очаквал да дойдат добрите моменти.", "date": "2018.05.08", "title": "Делио Роси: Финалът ще даде друг смисъл на сезона на \"Левски\""}
{"url": "https://www.dnevnik.bg/zelen/2018/05/08/3175225_velikobritaniia_planira_da_spre_upotrebata_na_mokri/", "text": "До няколко десетилетия мокрите кърпички най-вероятно ще бъдат спрени от производство във Великобритания, твърди Би Би Си.  Причината за прогнозата е заявката на британското правителство да включи в т.нар. \"план за премахване на пластмасовите отпадъци\" и \" продуктите за еднократна употреба като мокри кърпички\". В същото време през последното десетилетие индустрията за мокри кърпички процъфтява с все по-широка гама от видове кърпички: за чувствителна кожа, за бебета, за премахване на грима, за предпазване от насекоми, като дезодорант или слънцезащитен крем. Повечето обаче са изработени от полиестер и други неразградими материали. Вариантите са или производителите им да разработят кърпи без съдържание на пластмаса, или да спрат да ги произвеждат. Мокрите кърпи са 93% от отпадъците, които се изхвърлят и запушват канализацията  в Обединеното кралство, според данни на Water UK – търговският орган, който представлява всички основни водоснабдителни и канализационни компании в страната. Това кара правителството и индустрията да се съсредоточат да убеждават потребителите да не ги изхвърлят в системата за отпадни води. \"Продължаваме да работим с производителите и търговците на мокри кърпички, за да се уверим, че етикетите на опаковките са ясни и хората знаят как да ги изхвърлят правилно\", заяви говорител на департамента по околната среда (Defra). От ведомството обаче обясняват, че също така \"насърчават иновациите, така че все повече от тези продукти да могат да бъдат рециклирани. От департамента по околната среда вече работят съвместно с индустрията, за да подкрепят разработването на алтернативи, като продукт, който не съдържа пластмаса. Департаментът по околна среда, храни и селски райони на Великобритания в момента проучва как промени в данъчната система или таксите могат да бъдат използвани за намаляване на количеството пластмаси за еднократна употреба. Премиерът Тереза Мей се ангажира през януари да премахне всички \"пластмасови отпадъци, които могат да бъдат избегнати\" до 2042 г. Правителството също така заяви, че ще се консултира и обмисли дали да забрани продукти като пластмасовите сламки и пръчици за разбъркване на напитки, както и клечките за уши.", "date": "2018.05.08", "title": "Великобритания планира да спре употребата на мокри кърпички"}
{"url": "https://www.dnevnik.bg/bulgaria/2018/05/08/3175233_desislava_ivancheva_e_poiskala_uduljavane_na_otpuska_si/", "text": "Кметът на столичния район \"Младост\"  Десислава Иванчева, която все още е в ареста  по подозрение за подкуп, е поискала удължаване на отпуска си. Това научи \"Дневник\" от пресцентъра на общината в \"Младост\". Отпускът на Иванчева, който тя си пусна непосредствено след ареста, изтича днес. Нейни роднини са донесли в отдел \"Човешки ресурси\" молбата за удължаване. За момента от общината не могат да уточнят докога Иванчева е в отпуска. Документът трябва да стигне и до столичния кмет Йорданка Фандъкова, която обаче няма право да разреши или да не допусне отпуската, а е само уведомление. От столична община казаха, че удължаването е с 10 дни, смятано от утре - 9 май. Изтичането на отпуска на Иванчева и нейното решение се очаква, за да се разбере дали и как би могъл да се разплете сериозният казус, възникнал с на практика  липсата на кмет на \"Младост\".  От днес и заместникът на Иванчева Владимир Клисуров трябва да е в отпуска и да бъде временно заместван до края на тази седмица от Румен Русев. Клисуров беше назначен за временно изпълняващ длъжността кмет от Столичния общински съвет, защото Иванчева беше пуснала само уведомление за отпуска, но не и заповед, с която да назначава свой заместник. Клисуров обаче заяви, че  не желае да поеме поста и да управлява \"Младост\" дори временно . И след като столичните общинари не се съобразиха с мнението му,  той подаде оставка . Подадената оставка обаче заплете сериозен правен казус, тъй като тя трябва да бъде подписана от началника на Клисуров - Десислава Иванчева. Тя трябва да подпише и заповед за неговото освобождаване от замкметския пост в общината, а също и да одобри 30-дневното предизвестие за напускане, каквито документи Клисуров е депозирал, преди да излезе в отпуска. От администрацията в \"Младост\" обаче уточниха, че до тях не е достигала някаква заповед от името на Иванчева, а тя е депозирала единствено отпуската си. Юристи вече изразиха пред \"Дневник\" мнение, че Иванчева няма право изобщо да подписва и да издава заповеди, докато е в ареста. Така че казусът с това кой е кмет и кой ще бъде кмет на район \"Младост\" продължава да няма отговор. Засега районът се управлява от последния останал заместник - Румен Русев. Но заповедта за неговото управление, подписана от Клисуров, е за времето на отпуска на Клисуров. А тя е до края на седмицата.", "date": "2018.05.08", "title": "Десислава Иванчева е поискала удължаване на отпуска си"}
{"url": "https://www.dnevnik.bg/evropa/2018/05/08/3175248_delo_v_suda_po_pravata_na_choveka_zaplashva/", "text": "Сътрудничеството между Италия и Либия за спиране на мигрантите, достигащи Европа, е изправено пред предизвикателство в съда заради твърдения, че е довело до тежки нарушения на правата на човека, включително измъчване и робство, предаде \"Гардиън\". Делото е заведено в Европейския съд по правата на човека (ЕСПЧ). Италия е обвинявана, че заради споразумението й с либийската брегова охрана, която спира лодки на мигранти по нареждане на Италия и която принуди хиляди хора да се върнат в Либия против волята им, те са били подложени на нечовешки условия, побой, изнасилвания и глад. Делото, което се основава на разказите на 17 оцелели от потъваща лодка, заведени обратно в Либия, може да застраши сделката, сключена миналата година между тогавашното лявоцентристко правителство на Италия и Либия. Тя бе подкрепена от европейските лидери и доведе до рязък спад в броя на мигрантите, достигащи южното италианско крайбрежие. Според условията на сделката Италия се е съгласила да обучава, екипира и финансира либийската брегова охрана като част от усилията да връща мигранти в Либия. Делото, заведено от центровете на благотворителната организация Global Legal Action Network, се основава на инцидент на 6 ноември 2017 г., когато либийски брегови служители се намесили в опити на плавателен съд на неправителствена организация да спаси 130 мигранти от потъваща лодка. Около 20 души загинали при инцидента. Оцелелите били върнати в Либия, където били задържани и подложени на насилие в нехуманни условия. Делото идва шест години след като Европейският съд по правата на човека реши, че подобна сделка, сключена между бившия италиански премиер Силвио Берлускони и тогавашния либийски лидер Муамар Кадафи, нарушава човешките права. По-късно сделката бе отменена.", "date": "2018.05.08", "title": "Дело в съда по правата на човека заплашва мигрантската сделка между Италия и Либия"}
{"url": "https://www.dnevnik.bg/sport/2018/05/08/3175263_klivland_razbi_toronto_s_35_tochki_i_stigna_chetvurti/", "text": "Кливланд кавалиърс\" постигна разгромна победа над \"Торонто раптърс\" със 128:93 у дома и се класира за четвърти пореден финал в Източната конференция на НБА. \"Кавалерите\" приключиха серията в четири мача и не допуснаха нито една загуба срещу най-добрия отбор на изток в редовния сезон. \"Кливланд\" записа десета поредна победа срещу \"Торонто\" в плейофите и за трети пореден сезон отстрани канадския тим в директните елиминации. Миналата година  \"кавалерите\" отново се наложиха с 4:0  в полуфиналите, а през 2016 г., когато \"раптърите\" отново завършиха първи на изток в редовния сезон, спечелиха с 4:2 във финала. В опит да се класира за големия финал в НБА за четвърта поредна година \"Кливланд\" ще се изправи срещу победителя от сблъсъка между \"Бостън селтикс\" и \"Филаделфия 76\". \"Сиксърс\" спечели мач №4 със 103:92 и намали изоставането си в серията на 1:3. В полуфиналите на Западната конференция шампионът \"Голдън стейт уориърс\" и най-добрият отбор в редовния сезон - \"Хюстън рокетс\",  водят с 3:1 срещу \"Ню Орлиънс пеликанс\" и \"Юта джаз\" . Петите мачове в тези серии са идната нощ. Леброн Джеймс отново беше най-полезен за победата на \"Кливланд\". Той вкара 12 от 19-те си стрелби и записа 29 точки, 11 асистенции, осем борби и две откраднати топки. 33-годишният баскетболист ще участва във финала на Източната конференция за осма поредна година. Във всеки един от предишните седем случая неговите отбори - \"Маями хийт\" (2010-2014) и \"Кливланд\" (2015 - 2017), достигнаха до големия финал в НБА. Много силен четвърти мач срещу \"Торонто\" изиграха и най-добрите стрелци в отбора. Кевин Лав вкара 23 точки, Кайл Корвър добави 16, а Джей Ар Смит се отчете с 15. Тримата комбинираха девет тройки от 12 опита и отбелязаха общо 20 коша от 27 стрелби от игра. Другият титуляр в състава - Джордж Хил, също игра на високо ниво и допринесе с 12 точки и пет асистенции. \"Кливланд\" спечели всяха от отделните четвърти и завърши мача с 59.5% успеваемост в стрелбата от игра срещу 45.6% за \"Торонто\". Канадският тим вкара само четири тройки от 15 опита, а \"кавалерите\" бяха точни при 12 от своите 26. Центърът Йонас Валанчунас беше най-резултатен за \"Торонто\" с 18 точки. Демар Дероузън и Си Джей Майлс вкараха по 13, а Серж Ибака завърши с 12. Плеймейкърът Кайл Лаури записа десет асистенции, но отбеляза едва пет точки. \"Те бяха добре балансиран и сглобен отбор. Изградиха много силен състав, който може да постигне успехи в плейофите. Когато влязохме в тази серия, усещането ми беше, че ще бъде много трудно предизвикателство за нашия отбор\", каза Джеймс по адрес на \"Торонто\". Той похвали своите съотборници за представянето в серията с \"раптърс\". В нея лидерът на \"Кливланд\" срещна солидна подкрепа  за разлика от първия кръг срещу \"Индиан пейсърс\" (4:3) , когато до голяма степен трябваше да носи отбора на гърба си. \"Още от първия мач те бяха невероятни. Тогава аз играх ужасно, но те измъкнаха победата и ме покриха. След това опитах да следвам техния ритъм за мач №2 и така през целия път до победата тази вечер\", добави Джеймс. \"Торонто\" така и не успяха да се отърсят от случилото се в първия мач, когато водеха с 14 точки, но загубиха след продължение. \"Имахме адски добър сезон. Но има друго ниво и тази вечер го видяхме. Всички отписваха \"Кливланд\", но докато разполагат с Леброн Джеймс, винаги ще имат шанс\", заяви треньорът на \"Торонто\" Дуейн Кейси. Джеймс завърши серията с \"Торонто\" с 34 точки, 11.3 асистенции и 8.3 борби средно на мач. От началото на плейофите лидерът на \"Кливланд\" има 34.4 точки, 9.4 борби, 9 асистенции, 1.5 откраднати топки и един чадър средно на мач при 55.3% успеваемост в стрелбата от игра.", "date": "2018.05.08", "title": "\"Кливланд\" разби \"Торонто\" с 35 точки и стигна четвърти пореден финал в Източната конференция"}
{"url": "https://www.dnevnik.bg/bulgaria/2018/05/08/3175266_pod_6_sa_razsledvaniiata_za_korupciia_v_gdbop_za/", "text": "През 2017 г. Главна дирекция \"Борба с организираната престъпност\" (ГДБОП) е арестувала 90 души за корупция, информира в. \" Сега \", позовавайки се на отговор от МВР след запитване по Закона за достъп до обществена информация. Отчетът на антимафиотите обаче сочи, че акциите срещу корупция са едва 5.5% от работата им. \"Злоупотребите със служебно положение от длъжностни лица с цел лично облагодетелстване са в основата на корупционните прояви, като в повечето случаи липсва организирана престъпна дейност. Най-разпространената схема се изчерпва с участието на две заинтересовани страни\", пише в отговора на ГДБОП. Според него отчетът на службата отразява само работата по престъпни групи, вършили корупционни престъпления, и затова числото е толкова малко. Извън тези 5.5% обаче ГДБОП е извършила редица проверки. \"Извършени са 51 проверки, касаещи корупционни прояви на служители в държавната и местната власт и 15 проверки за корупция в здравеопазването. Изпратени в прокуратурата са 30 от тях\", пише в отговора. От думите на шефа на антимафиотите Ивайло Спиридонов на брифинг преди дни се разбра, че министерствата масово не могат да открият корумпирани служители в редиците си. Инспекторатите, чиято задача са именно проверки за това как се изпълняват служебните задължения, не са подали нито един сигнал за корупция до службите. \"Институциите и структурите, които са в определените министерства, имам предвид инспекторатите, трябва да се вземат в ръце. Защото това са структурите в министерствата, които трябва да взимат отношение по тая линия. И когато те започнат да ни уведомяват за определени проблеми, нещата ще станат по-добре. За три години откакто аз съм директор на ГДБОП, не е дошъл документ от който и да било инспекторат на някое министерство, нула\", заяви Спиридонов.  Групата на държавите към Съвета на Европа, борещи се с корупцията, известна като ГРЕКО, предупреди в петък, че има връщане назад на процеса в борбата с корупцията в много страни членки. Пред БНР директорът на ГРЕКО Мартин Мчела даде пример с България, която не е изпълнила препоръките си за наказването на подкупите и намаляването на политическото влияние върху съдебната система, припомня вестникът. ", "date": "2018.05.08", "title": "Под 6% са разследванията за корупция в ГДБОП за миналата година"}
{"url": "https://www.dnevnik.bg/sport/2018/05/08/3175259_zagorchich_levski_e_favorit_i_shte_e_mnogo_tejko_no/", "text": "Треньорът на \"Славия\" Златомир Загорчич очаква много труден мач срещу \"Левски\" във финала за Купата на България. По думите му сините са фаворит в срещата, но посочи, че отборът му ще опита да поднесе изненада. \"За нас е чест да играем във финала за купата. Ще играем този мач с удоволствие. Играем срещу силен отбор в лицето на \"Левски\" с много силни футболисти и го показаха в последните мачове, абсолютен фаворит срещу нас\", каза Загорчич. \"Отначало целта беше да стигнем възможно най-напред за купата, стигнахме финала. Не се предаваме, ще гледаме да направим изненада, но ще е много тежко\", продължи той. Треньорът заяви, че все още не е наясно със състава за мача. По думите му в \"Славия\" има футболисти с леки травми. \"Нормално е да има напрежение - това са много важни мачове в кариерата на футболистите. Мерките, които взимаме са различни, най-вече психологически. Търсим начин да ги отпуснем, но от друга страна, да не ги отпуснем прекалено много. Гледам футболистите на тренировките и горе-долу са спокойни.\" Загорчич каза, че нищо не го притеснява. \"Направихме голям успех с класирането на финала. Вече във финала ще гледаме да направим нещо по-голямо.\" \"Ще има голяма промяна - стадионът ще е пълен. Това е футболът, живеем за това да играем пред пълен стадион\", добави той.", "date": "2018.05.08", "title": "Загорчич: \"Левски\" е фаворит и ще е много тежко, но ще опитаме да направим изненада"}
{"url": "https://www.dnevnik.bg/intervju/2018/05/08/3175262_rouz_gotemjulur_zam-generalen_sekretar_na_nato_krim/", "text": "За пръв път НАТО има жена за заместник на генералния секретар в лицето на американката Роуз Готемюлър. От октомври 2016 г. тя заема вторият по важност пост в политическото ръководство и в края на седмицата бе в София за втори път (първата ѝ визита у нас е била като заместник държавен секретар на САЩ по въпросите на контрола над въоръженията и отношенията в отбраната). Родена в Калъмбъс, щата Охайо, тя още в гимназията превежда руски научни списания за американски правителствени институти. Учи в университетите \"Джордж Вашингтон\" и \"Джорджтаун\", където е преподавала за Русия и сигурността. Когато посещава през 90-те години руски ядрен обект, ѝ подали да подържи съд с плутоний. По-късно тя е водещият преговарящ с Москва за договора за намаляване на стратегическите ядрени въоръжения. През 2006-2008 г. е директор на московския офис на фондация \"Карнеги\". Медиите я описват като предан демократ, уважаван от републиканците, вярваща в колективната отбрана и сдържащата военна сила, интелигентен преговарящ и една от най-влиятелните жени в Брюксел, разбиващи \"стъкления таван\" на сфери, доскоро недостъпни за жени. - (Смее се) О, какъв въпрос! Всичко това се дължи на едно странно явление, което имаме в САЩ. То е известно като система на въртящите се врати и позволява човек да прави кариера частично в неправителствения сектор, частично в правителствената администрация. Така че, когато в Белия дом има президент демократ, работя за него - започвайки с президента Бил Клинтън през 1993 г. като член на администрацията му. После работих за президента Барак Обама. Когато има президент републиканец, минавам през \"въртящата се врата\" и се връщам в неправителствения сектор. Така се случи да работя за фондация \"Карнеги\", за Международния институт за стратегически и международни изследвания. При последното ми преминаване през тази система попаднах в администрацията на НАТО на поста зам. генерален секретар. Така може би трябва да се представя - като 50% член на неправителствените среди и 50% на управляващата администрация. - Трябва да ви кажа, че наистина, когато стане дума за Българската армия в централата на НАТО, хората говорят с огромно уважение за вашите мъже и жени в отбранителните сили. По брой на жените в униформа България е девета от 29 страни членки и това е нещо много, много добро. Защото не бива да забравяме, че вие започнахте този процес по-късно от някои други страни. Според мен това е нещо чудесно. Имате много добре обучени части, които предоставяте, включително тези за специални операции, доказали се в Афганистан и на други места. Днес имате 123-ма военни в мисията Resolute Support (към края на 2017 г. в нея в Афганистан имаше около 13 000 души - бел. ред.) и войници в КФОР в Косово. Искам да подчертая и работата на медицинските ви екипи, както и на фонда за украинската армия, който ръководи България. Както виждате, това са разнообразни дейности и всяка от тях заслужава адмирациите ни. - Да, това е залегнало в основата на натовските военни - да служат на първо място на собствените си народи, да си сътрудничат, но също така и да не забравят обществата си.  Ние сме алианс на 29 демокрации и защитаваме също така нашите принципи. Затова една от най-важните мисии на НАТО днес е да защитава международното върховенство на закона и принципи като суверенитет и териториална цялост - много, много важни неща, които за съжаление в наши дни се оказа, че се нуждаят от повече закрила. - Не, не сте прав. Президентът ви беше на срещата на върха в Брюксел на 25 май, където направи добро впечатление. Но, разбира се, винаги се радваме, когато държавни глави или министри идват в централата на НАТО за разговори. В събота ще се видя с външния ви министър, поговорихме на работен обяд с министъра на отбраната, а през юни ще имаме важна среща на министрите на отбраната в Брюксел. - Не. Призивът за повишаване на отбранителните разходи предшества с години идването на президента Доналд Тръмп в Белия дом. Повратният момент бе 2014 г., когато Русия завзе Крим и започна да дестабилизира Донбас, а хората забравят че по същото време \"Ислямска държава\" превзе Мосул в Ирак. Иначе казано, имахме увеличаване на насилствения екстремизъм и осъзнахме, че ще трябва да се захванем с още една битка. Фокусът на НАТО не е единствено върху колективната отбрана и сътрудничеството, но и върху способността да разпространяваме стабилност пред лицето на заплахи като тероризма. След този сигнал за пробуждане дойде решението от срещата на върха в Уелс - страните членки да се движат към постигане на 2% от БВП разходи за отбрана и 20% от тях да отиват за нови способности.  - Да и изразих благодарност за подготвените планове. А от Вашингтон непрекъснато чуваме това настояване: \"Трябва да имате план за реализиране на поетите ангажименти за инвестиции в отбрана.\" България има такъв за постигане на обещаното към 2024 г. - Ще повторя, че постъпвате правилно, като представихте план за реализиране на поетите ангажименти. Това е много важна крачка.  Подготвяйки се за визитата ми тук, видях, че българската икономика расте, безработицата значително намаля и БВП се увеличава. Тук е важно да кажем, че през 2008 - 2013 г., в периода на Голямата рецесия, всички страни от НАТО бяха изправени пред избор къде да насочат парите от бюджетите си - за пенсии, здравеопазване, образование или за отбрана. Сега вече сме излезли от рецесията и със сигурност финансовите министерства имат различни приоритети, няма спор в това. Но и точно сега е моментът всички съюзници да обърнат време на изискванията, поставяни от средата за сигурност, а те са значителни. - Да, трябва да наваксате пропуснатото време. - Внимателно наблюдаваме какво се случва Крим по същия начин, както правим това с Калининград. Трябва да подчертая, че имаме проблеми с отбраната, идващи от всички страни, макар че мнозина си мислят, че сме фокусирани само върху балтийските държави.  Руснаците инсталират въоръжение, включително ракети с голям обхват, в Крим. Някои колеги в НАТО дори говорят, че сякаш насред Черно море се е появил огромен самолетоносач със стърчащи във всички посоки оръжия. Затова НАТО трябва много внимателно да следи събитията. Затова и имаме това т.нар. адаптирано присъствие. В него не става дума само за създаването на механизираната бригада в Румъния с българско участие, но и обсъждаме какви военноморски и военновъздушни способности трябва да бъдат разположени. В момента в Черно море има военноморска група, имаме и въздушни патрули  Доста неща са направени, но и има още много да се върши. Проблемът с военната мобилност е за всички страни от алианса и в момента работим за разрешаването му. Той има различни съставни части.  Една от тях например са регулациите, граничният и митнически контрол - как в мирно време да е по-лесно военно оборудване, включително оръдия и муниции, да пресича границите, как безпроблемно войски да преминават от една страна в друга. Има също проблем с инфраструктурата - хората забравиха, че след студената война някои държави приватизираха транспортната си инфраструктура, жп линиите. Как да гарантираме, че при нужда тези частни активи ще бъдат веднага на разположение за превоз на части и оборудване? И накрая нещо особено актуално за Европейския съюз - колко здрави са мостовете, колко издържливи са пътищата, за да понесат преминаването на тежко въоръжение. В тази сфера има много пространство за сътрудничество с ЕС и тя ще е сред водещите теми на срещата на върха на НАТО през юли. - Не виждам никакви признаци Америка да обръща гръб на Европа. Напротив. Миналата седмица Майк Помпео пристигна на срещата на външните министри от НАТО часове след като бе одобрен в Сената за нов държавен секретар. САЩ и Помпео за пореден път изтъкнаха, че алиансът е важен за Вашингтон.  Иначе сте прав, че има въпрос за това колко добре могат да работят заедно НАТО и ЕС и той е ключов. Все пак ЕС не се интересува толкова много от отбрана и все пак напоследък вниманието към този сектор се изостря, влагат се повече ресурси. В централата на НАТО възприемаме това като положителен процес, защото подпомага споделянето на отговорности и разходи.  Казано накратко, ние сме изцяло за сътрудничество с ЕС в отбраната. Въпросът е то да допълва НАТО, а не да се конкурира с алианса. - Да, живяла съм там и отдавна се занимавам с това. Мисля, че Русия в някакъв смисъл демонстрира една своеобразна продължителна реакция на края на студената война. В началото на 90-те години имаше период на огромна нестабилност и бедност за руснаците и като президент Владимир Путин им даде нова стабилност и бърз икономически растеж. Мнозина руснаци спечелиха от това и аз лично смятам, че трябва да проявим разбиране към хората, преминали през толкова несигурност и бедност.  Но в същото време днес ме притеснява развиването на авторитаризъм, продължаващото ограничаване свободата на медиите. Вярно, че крайна сметка руснаците са тези, които трябва да решават кой и как да ги управлява, но също така разпадането на бившия СССР изигра ключова роля да се окажем всички в ситуацията, в която сме днес. - Западните Балкани ще бъдат в значителна степен свързани с разговорите за отворените врати за нови членове. В момента не знам какъв ще е отговорът към страните, искащи да се присъединят, каквито са Македония и Босна и Херцеговина.  Сътрудничеството НАТО - ЕС ще е сред важните теми, но фокусът ще е върху отбранителните способности на алианса и как да подсилим защитата на границите му и да разпространяваме сигурност отвъд тях. Това е борбата с тероризма, с екстремизма, изграждането на институции за сигурност, обучаване на военни. В Ирак например ще дадем начало на нова тренировъчна мисия и ще продължим мисията си в Афганистан.", "date": "2018.05.08", "title": "Роуз Готемюлър, зам.-генерален секретар на НАТО: Крим заприличва на огромен самолетоносач"}
{"url": "https://www.dnevnik.bg/bulgaria/2018/05/08/3175227_boian_petrov_ne_e_otkrit_v_lager_1_pod_shisha_pangma/", "text": "Първият ден от издирването на алпиниста Боян Петров, който е   в неизвестност от 3 май  в подножието на връх Шиша Пангма (8027 м.), приключи. Тримата шерпи, които участват в спасителната операция, са стигнали под Лагер 1 - на височина около 6 хил. м., и ще останат да спят там, защото има много силни пориви на вятъра, съобщи съпругата на алпиниста Радослава Ненова пред БНР. От думите й не става известно дали е достигнат лагерът, който по данни на намиращата се там унгарска експедиция, е на височина около 6 700 м., т.е. по-високо, или спасителите са останали на по-ниско, за да пренощуват и да продължат търсенето утре. От софийския екип на Боян Петров коментираха за \"Дневник\", че все още нямат връзка с базовия лагер и пълна информация за случващото се. Все още няма официална информация и от Министерството на външните работи. От пресцентъра на ведомството съобщиха, че се очаква да разпространят съобщение по-късно днес. По информация на Радослава Ненова при добро време шерпите, които се включиха в издирването, ще продължат утре нагоре. В същото време италианският журналист Алесандро Филипини, който следи отблизо алпинизма, написа във \"Фейсбук\", че Тибетската алпинистка асоциация е изпратила шестима спасители, които в момента се намират на 5800 - 6 хил. м. надморска височина, но са възпрепятствани да продължат заради силния вятър. Филипини е съпруг на бившата волейболна националка Цветана Божурина и се познава с Петров.", "date": "2018.05.08", "title": "Търсенето на Боян Петров под Шиша Пангма е прекратено за днес (коригирана)"}
{"url": "https://www.dnevnik.bg/photos/2018/05/08/3175187_snimka_na_denia_vlakut_na_pobedata/", "text": "Реставрираният влак с парен локомотив \"Победа\" беше представен в руския град Владивосток. Той беше възстановен за Деня на победата, който се отбелязва на 9 май.  На тази дата Русия празнува победата над Германия през Втората световна война. ", "date": "2018.05.08", "title": "Снимка на деня: Влакът на победата"}
{"url": "https://www.dnevnik.bg/evropa/regioni/2018/05/08/3175290_evrokomisiiata_organizira_konkurs_za_snimka_na_proekti/", "text": "Открийте проекти, финансирани от ЕС, подберете най-добрите си кадри и ги изпратете. Това е условието за участие във  фотоконкурса \"ЕС в моя регион\", организиран от Европейската комисия . Първата снимка трябва да изобразява проекта, а втората да показва информационното табло за финансирането от ЕС. Трийсетте печеливши снимки ще бъдат събрани в изложба, която ще пътува из цяла Европа. Конкурсът е отворен за участие до  . Триседмично обучение по комуникации на ЕС в Брюксел могат да спечелят участниците в конкурс за блогъри, отново фокусиран върху регионалната политика на ЕС. Условието е участниците да напишат и публикуват в блог статия за проект, финансиран от ЕС. Линкът трябва да бъде изпратен  тук   Тримата победители ще бъдат поканени да се присъединят към триседмична пълна програма за обучение в реална среда, посветена на комуникациите в ЕС. Те ще се запознаят с работата на комуникационен отдел в институция на ЕС, в комуникационна агенция и в медийна мрежа, обхващаща областта на Брюксел.", "date": "2018.05.08", "title": "Еврокомисията организира конкурс за снимки на проекти, финансирани от ЕС"}
{"url": "https://www.dnevnik.bg/razvlechenie/2018/05/08/3175291_karta_za_gradskiia_transport_v_sofiia_namalenie_v/", "text": "Притежателите на 3-, 6- и 12-месечни карти за градския транспорт в София, както и на пенсионерски, ученически и студентски карти ще могат да закупят билети за Младежки театър \"Николай Бинев\" с 50% отстъпка. Това съобщи БНТ, позовавайки се на Столичната община и младежкия театър. \"Мисля, че особено младите хора ще обърнат специално внимание на тази възможност, като по този начин изпълняват две важни цели - от една страна, да намалят вредните емисии във въздуха по този начин. И, от друга страна, разбира се, да се възползват от възможността да посетят Младежкия театър с прекрасните представления и най-вече с изключително талантливите млади актьори на България\", казва кметът Йорданка Фандъкова пред медията. Инициативата се нарича \"Спирка Младежки театър\". За да се възползват, пътниците ще трябва да си вземат специален талон с логото на кампанията от пунктовете за продажба на превозни документи на Центъра за градска мобилност. С него ще могат да получат намалението си на касата на Младежкия театър, предаде БТА. По информация на БНТ билети ще могат да бъдат закупени и в самите пунктовете за продажба на Центъра за градска мобилност.", "date": "2018.05.08", "title": "Карта за градския транспорт в София = намаление в Младежкия театър"}
{"url": "https://www.dnevnik.bg/video/2018/05/08/3175295_video_ot_falshivite_novini_ima_samo_edna_jertva/", "text": "Заради олио менте през 1959 г. са били парализирани близо 10 000 души. За първите 10 години на ХХI век от фалшиви импланти за гърди са пострадали 90 000 жени. От фалшиви лекарства всяка година умират 700 000 болни. От фалшивите новини има само една жертва и това е демокрацията. С това послание неправителствената организация \"Репортери без граници\" започна на 3 май -  Международният ден за свобода на медиите,  кампания  за борба с една от най-големите заплахи за журналистиката и свободните общества. Видеоклипът е дело на френската агенция BETC и с него инициаторите искат да изпратят сигнал, че жертвите на продуктите ментета са видими и измерими, докато дезинформацията невидимо подкопава самите устои на демокрацията. \"Съдържанието, създадено с усилие и честно отношение към читатели и зрители, все повече е обект на нечестна конкуренция от финансирано съдържание, пропаганда и слухове\", заявява по този повод генералният секретар на организацията Кристоф Делоар. \"Социологическите проучвания показват, че заради нагласата на хората фалшивите новини се разпространяват по-лесно от тези, на които може да се има доверие. Не можем да бездействаме пред лицето на тази заплаха за честността на публичния дебат и в крайна сметка на демокрацията.\" Кампанията започна седмица след разпространяването на годишния доклад на \"Репортери без граници\" с  Индекс за свободата на медиите , в който на България е отредено 111-о място сред 180 държави. Не само никоя друга страна от ЕС не е толкова ниско в класацията, но и на Балканите няма държава с толкова критично състояние на медийния пазар. В Европа в същата категория са единствено Русия, Беларус и Турция.", "date": "2018.05.08", "title": "Видео: От фалшивите новини има само една жертва"}
{"url": "https://www.dnevnik.bg/bulgaria/2018/05/08/3175319_bulgarskite_transportni_firmi_izlizat_na_protest_i/", "text": "Българските транспортни фирми излизат на протест на 16 и 17 май. Повод за недоволството им е предложеният от френския президент Еманюел Макрон Пакет за мобилност, който в момента се обсъжда в Европейския съюз. Това се разбра след среща в Министерския съвет между представители на бранша, премиера Бойко Борисов и транспортния министър Ивайло Московски. Датите на протеста не са избрани случайно. Тогава в София се очаква да пристигнат лидерите или техни представители на страните в ЕС. От транспортния бранш уточниха на пресконференция след срещата, че недоволството им е насочено към европейското законодателство и именно заради това ще се проведе тогава. Ако нареченият от тях \"Закон Макрон\" бъде приет, българските транспортни фирми уточниха, че може да блокират заводи, които са собственост на чуждестранни инвеститори, за да им покажат, че всеки в Европа има право да прави бизнес на територията на друга страна от ЕС. От бранша дори заплашиха с гранична блокада. Част от заложените изисквания в Пакета за мобилност на Макрон са шофьорите да се прибират до родното си място на всеки 3 седмици, след третия ден в страна от ЕС на шофьор да се плаща по нормите за командировки на държавата, в която е влязъл, да не се спи в кабините на камионите и 45-часовата задължителна почивка на седмица да се изкарва в хотел. Борисов ще обсъди проблема с Макрон и Меркел Проблемът ще бъде обсъден и на предстоящата среща на премиера Бойко Борисов с Макрон и германския канцлер Ангела Меркел. Тя ще се проведе в сряда и четвъртък. Министър-председателят е заявил пълната си подкрепа за българските транспортни фирми и лично е дал съгласие да проведат протеста. Борисов дори е обещал да осигури и среща с еврокомисаря по транспорт с представители на бранша. \"България може би е най-ощетената държава, ако този закон бъде приет. От 12 500 фирми, занимаващи се с международен транспорт, по-голямата част от тях ще фалират, а по-добрите ще се релокират в други европейски държави. Това може да доведе до нов тип миграция на български шофьори, които ще се насочат към страни, в които се предлага този пакет\", заяви Христо Христов, който е собственик на фирма \"Дискордиа\". От своя страна Ивайло Московски добави, че предстоят много тежки дебати, които вече били бламирани на ниво работна група в европарламента, тъй като на последното заседание френският представител демонстративно напуснал разговорите. Той каза още, че дори и да бъде приет въпросният план, той ще доведе до сериозни проблеми със счетоводството на фирмите.", "date": "2018.05.08", "title": "Българските транспортни фирми излизат на протест и плашат с блокиране на чуждестранни заводи"}
{"url": "https://www.dnevnik.bg/bulgaria/2018/05/08/3175260_v_okolo_40_grada_na_bulgariia_shte_ima_akciia/", "text": "В около 40 града на България ще има манифестация на \"Безсмъртния полк\" за 9 май, сочи официалният български сайт на руската инициатива. Започнало като гражданска инициатива в руската провинция в памет на загиналите във Втората световна война, движението бързо е превзето от официалните власти и превърнато в разрастваща се патриотична акция, на която се носят и портрети на починали десетилетия по-късно ветерани, на диктатора Йосиф Сталин и дори на последния руски император Николай Втори. В София шествието ще е от Паметника на незнайния войн до Паметника на съветската армия, а за Троян описанието е за маршрута \"от старата милиция до Паметника на загиналите антифашисти\". Освен потвърдените 39 града се очаква шествия да има в още 12 села и градове за деня на победата над Германия, слагаща край на Втората световна война в Европа. Организатори са фондация \"Безсмъртният полк\", Координационният съвет на руските съотечественици в България, федерация \"Съюз на съотечествениците\", Българският антифашистки съюз, Съюзът на ветераните от войните на България, Националното движение \"Русофили\", Федерацията за приятелство с народите на Русия и ОНД, фондация \"Устойчиво развитие за България\", Сдружение \"Александър Невски\", форум \"България - Русия\", Национално сдружение \"Заедно с Русия\", Движение \"Че Гевара\" – България. Любопитно е, че сред тези имена  се нарежда и Съюзът на българските журналисти . Сайтът на съюза изобилства с проруски статии и официални съобщения на посолството на Русия в България. В интервю за сайта председателят на УС на СБЖ Снежана Тодорова говори за случая \"Скрипал\" и нарича работата на водещи световни медии \"открита манипулация на общественото съзнание, напълно неприемлива и напомняща други зловещи епохи\", както и \"гьобелсовска пропаганда на сто пъти повторени лъжи и внушения, поднасяни като истина\", използвана и като инструмент за производство на претекст за прибягване до санкции и военни действия. Председател на фондация \"Безсмъртният полк\" е Павел Иванов, който е лидер на Съюза на комунистите в България. Неговата съпруга Петя Паликрушева е лидер на \"Че Гевара\". Тя е и координатор на инициативата за Пловдив и редактор в българската секция на \"Нюзфронт\" (news-front.info), който е  един от сайтовете , разпространяващи фалшиви новини в България, според Европейската служба за външна дейност. Сайтът е свързан с руската държава, а журналисти от \"Информационната агенция на Новорусия\" вероятно имат връзка с опита за преврат в Черна гора от миналата година. Българите, които работят за сайта, участват като организатори на други инициативи на Русия у нас, като протести срещу НАТО. Те  стоят и зад смъртната заплаха  във \"Фейсбук\" за хора, обявени от тях за русофоби, която се разследва от ГДБОП. В София координатори са Полина Босилкова - представител на сдружение \"Сибирско землячество в България\", и Марина Дадикозян, председател на Координационния съвет на руските сънародници в България и председател на федерация \"Союз соотечественников\". Съветът е организация, служеща за връзка и координация между Русия и руските граждани зад граница. В  доклада за националната сигурност  на България за 2016 г. се отбелязва, че традиционен обект на контрол от чужди специални служби са земляческите общности в България. Фондация \"Безсмъртният полк\" обяснява, че на шествието не са позволени други символи освен одобрените от нея - знамето на Червената армия, червената петолъчка, знамената на Русия и България, както и точно определен тип малки табла със снимки на загинали във Втората световна война. Няма да се допускат символи на Българската армия от Втората световна война, защото били фашистки. Характерните за шествията черно-оранжеви георгиевски лентички се раздават от културния център на руското посолство - Россотрудничество. Акцията е проведена за пръв път през 2012 г. в руския град Томск. На следващата 2013 г. акцията е харесана от Владимир Путин и вече се провежда в 120 градове и села в Русия, а през 2014 – в 500 града в седем страни по света. \"През 2015 г. Безсмъртният полк марширува в 15 държави. От 2016 г. България също се присъединява към инициативата, като за символ на събитието се приема червената петолъчка, за да се покаже близостта между Безсмъртния полк в Русия и Безсмъртния полк в България\", пише в официалния сайт. ", "date": "2018.05.08", "title": "Русофили организират в 40 града на България акция \"Безсмъртния полк\" за 9 май"}
{"url": "https://www.dnevnik.bg/detski_dnevnik/2018/05/08/3175325_ot_10_mai_zapochvat_maturite_za_chetvurtoklasnicite/", "text": "С националното външно оценяване (НВО) по  започва поредицата от изпити, които се провеждат всяка година за всички ученици от четвърти клас през този месец, съобщиха от пресцентъра на министерството на образованието. В първия ден учениците ще бъдат оценявани върху диктовка и текст за четене с разбиране, към който има 11 задачи. , на  , а  . И по трите предмета тестът включва  , от които само един е верен, и  . На всеки от изпитите четвъртокласниците ще имат на разположение един учебен час за работа върху задачите. Продължителността на всеки изпит за децата със специални образователни потребности е два учебни часа.  Целта на националните външни оценявания е да измерят индивидуалните постижения на учениците по различните предмети, да се определи необходимостта от подкрепа, където е необходима, както и да се осъществи мониторинг на образователния процес на различни нива – на училищно, на регионално и на национално, уточняват от образователното министерство. С резултатите от националното външно оценяване , като тежестта им при балообразуването се определя от конкретното училище. ", "date": "2018.05.08", "title": "От 10 май започват матурите за четвъртокласниците"}
{"url": "https://www.dnevnik.bg/sviat/2018/05/08/3175304_bosna_shte_glasuva_za_parlament_i_prezidentstvo_tazi/", "text": "Босна и Херцеговина ще гласува на общи избори за парламент и президенти на 7 октомври въпреки липсата на одобрени правила за изборите в една от двете съставни части на страната. Това обяви на пресконференция централната избирателна комисия на страната, цитирана от \"Ройтерс\" и босненски медии. Проблемът е в начина, по който се избират членове на горната камара на парламента на Федерация Босна и Херцеговина (единицата, в която мнозинство са бошняците а хърватите са около една пета от населението). Гласоподавателите ще могат да изберат и тримата членове на президентството - сърбин, бошняк и хърватин, които го оглавяват на ротационен принцип за период от осем месеца. Право на глас ще имат над 3 млн. избиратели, а кампанията ще започне на 7 септември. Ирена Хаджиабдич, която оглавява комисията, предупреди, че страната \"има сериозен проблем\", който може да я парализира (някои изследователи отхвърлят това мнение) заради изборната реформа, нагнетила напрежението между бошняци и хървати във федерацията. Миналата седмица председателят на Европейския съвет Доналд Туск също предупреди, че ако не реши проблема, Босна и Херцеговина може да изпадне в конституционна криза. Според хърватския член на президентството Драган Чович сегашната система дава възможност на бошняците да избират депутати, които представляват хърватите. Нещо повече, на държавно ниво бошняците - над три пъти повече от хърватите - могат да избират и собствения си, и хърватския член на тройното президентство. Председателстващият в момента президентството бошняк Бакир Изетбегович пък смята, че предлагана от Чович реформа само ще облагодетелства неправомерно хърватите. За изборната реформа с Чович  разговаря и българският премиер  Бойко Борисов миналия месец.", "date": "2018.05.08", "title": "Босна ще гласува за парламент и президентство тази есен въпреки спора за изборните правила"}
{"url": "https://www.dnevnik.bg/citat_na_deniia/2018/05/08/3175324_citat_na_denia_predizvikatelstvoto_pred_nakazatelnoto/", "text": "Това заяви председателят на Върховния касационен съд Лозан Панов, цитиран от news.lex.bg, на международна конференция, организирана от катедрата по наказателно право на Софийския университет във връзка с 50-годишнината на Наказателния кодекс. Панов отправи и призив към представителите на науката: \"Пазете правото от неадекватния законодател. Не ставайте част от един порочен законодателен процес, това ще тежи и на вашата съвест впоследствие.\" От своя страна председателят на правната комисия в парламента Данаил Кирилов (ГЕРБ), заяви: \"Това е личната ми позиция, но при всички положения искам да кажа, че българският законодател, макар и да съм го критикувал като практикуващ юрист, не е безотговорен законодател. В последно време юристите в парламента намаляваме прогресивно. Обяснението е, че очевидно не сме атрактивни за българския избирател, не можем да обещаваме политически. Това обаче не означава, че сме безотговорни, че не разбираме момента и отговорността му.\" Той каза, че би искал да оправдае и себе си, и колегите си, които непрекъснато са под пресата на общественото очакване, за бърза реакция, както и от правоприлагането. \"При всички положения законът е такъв, каквито сме всички ние, огледало и на обществото ни, и на правната ни система\", допълни депутатът. Той подчерта, че не иска да се правят мигновени изменения на НК и НПК, и дори разказа, че от опозицията го критикуват, че имал стъклен шкаф и проектите за промени в наказателните закони стояли там по една година. Обърна се и към представителите на науката и практиката: \"Помагайте, ние нямаме нито високомерието, нито дръзновението да отсичаме, че знаем всичко. Ако ни оставите сами, би могло лесно да се критикуваме, но това не е в полза нито на правото, нито на обществото.\" \"Ние не сме херметични общности, нито законодателят, нито учените сме оградени с ограда. В нашата работа липсва правната наука. По тази причина възобновихме Консултативния съвет по законодателството, вярно е, че имаме проблеми с оглед статута му и не можем да платим за труда на професорите, които са лидери в правното мнение в отделните отрасли\", каза още Кирилов. И специално благодари на ВКС и Върховната касационна прокуратура, че винаги дават становища за законопроектите. \"Ние няма как да угодим на всички становища, да ги съобразим, но не подхождаме пристрастно и предубедено. Смятаме, че намираме баланса, доколкото имаме възможност да сторим това. Законите не са работа на един или двама юристи или само на 240 народни представители, те са на всички институции, на магистратите, на адвокатите. Това е обществена работа\", заключи председателят на правната комисия. По-рано през деня правосъдният министър Цецка Цачева заяви пред БНТ, че промените в Наказателния кодекс трябва да обхванат трансграничната престъпност. На конференцията пък коментира: \"Много внимателно трябва да се подхожда към изработването на изцяло нов Наказателен кодекс. Преди това имаме нужда от концепция за наказателната политика. България е в състояние да приеме една концепция, която да действа за относително продължителен период от време, защото честите промени на концепции, пътни карти, мерки, планове водят до усещането за нестабилност в обективното право, в частност в наказателното.\"", "date": "2018.05.08", "title": "Цитат на деня: Предизвикателството пред наказателното законодателство е самият законотворец"}
{"url": "https://www.dnevnik.bg/zelen/2018/05/08/3175326_trite_namereni_mecheta_zaminavat_za_gurciia/", "text": "Трите мечета, които бяха открити без майка в района на язовир \"Доспат\", ще заминат за адаптация в гръцкия център \"Арктурус\", информират от пресцентъра на Министерството на околната среда и водите. Ведомството е издало разрешително за отпътуването на малките животни, за чийто живот се бориха специалисти в парка за танцуващи мечки \"Белица\". Мечетата, които са на възраст около 3 месеца, бяха открити на 21 април 2018 г. край село Барутин, община Доспат. Те бяха настанени в Парка за танцуващи мечки след спасителна акция, проведена от регионалната екоинспекция на Смолян и фондация \"Четири лапи\". Организирано беше издирване на майката, бяха поставени фотокапани, екипи на РИСОВ – Смолян, обхождаха регулярно района, но майката на мечетата не беше открита.  С цел осигуряване на условия за реадаптация на мечетата и последващото им връщане в природата са били осъществени контакти с гръцкото министерство на екологията и гръцкия център \"Арктурус\", който има опит в реадаптацията на кафяви мечки. Днес е било потвърдено настаняването на мечетата в този център, като транспортирането ще се осъществи от фондация \"Четири лапи\", които до момента полагат грижи за животните. Очаква се след провеждане на адаптацията на мечетата те да са готови за самостоятелен живот и да стане възможно връщането им в природата.  Акцията по спасяване и реадаптация на мечетата ще е първата по рода с у нас. Тя се осъществява от МОСВ, фондация \"Четири лапи\" и център \"Арктурус\". Като цяло успеваемостта на повторната адаптация е трудно предвидима и строго специфична. От съществено значение е тя да започне възможно най-скоро. Предвид бързите и адекватни действия на компетентните органи експертите се надяват тя да постигне успех. ", "date": "2018.05.08", "title": "Трите намерени мечета заминават за Гърция"}
{"url": "https://www.dnevnik.bg/razvlechenie/2018/05/08/3175327_koi_specheli_nagradi_s_otmustitelite_voina_bezkrai/", "text": "Отмъстителите: Война без край\" - филмът, който събра на едно място всички супергерои от вселената на \"Марвел\", тръгна с  боксофис рекорд в САЩ и в чужбина  и продължава да шества уверено към топ 5 на най-гледаните филми на всички времена. Филмът безпроблемно отвя конкуренцията и в България, където тръгна на 27 април във всички кина. Ето кои са късметлиите от  киноиграта на \"Форум филм\" и \"Дневник\" , които спечелиха оригинални награди и двойни покани за филма. Всеки, отговорил на един от въпросите в двете и нива между 23 април и 6 май, се състезаваше за предметни награди. Съгласно томболата, изтеглена в редакцията на \"Дневник\" днес, 4 комплекта от  отиват при mineapolis, mkm06562286, donka.n и ard1525032301561757. Един   печели tomazi1. Потребителите, отговорили вярно и в двете нива на играта, се състезаваха за . Те отиват при leiny1, irina_kalcheva1, lulu81 и ykk1525026809561730. На печелившите - честито. Скоро ще се свържем с тях, за да разберат как да получат своите награди.", "date": "2018.05.08", "title": "Кой спечели награди с \"Отмъстителите: Война без край\""}
{"url": "https://www.dnevnik.bg/sport/2018/05/08/3175351_koschelni_shte_propusne_svetovnoto_v_rusiia_zaradi/", "text": "Защитникът на \"Арсенал\" Лоран Косчелни ще пропусне предстоящото световно първенство по футбол в Русия. 32-годишният французин ще бъде извън игра за шест месеца, след като се подложи на операция на ахилеса. Косчелни се контузи на 3 май в реванша от полуфиналите на Лига Европа срещу \"Атлетико\" (Мадрид). Защитникът се строполи сам на земята още в началото на двубоя, а впоследствие прегледите показаха, че има разкъсване на ахилесово сухожилие. Липсата на Косчелни е удар по амбициите на Франция, която се е прицелила в световния връх. Шампионатът на планетата в Русия щеше да е последният голям турнир за футболиста, преди да прекрати кариерата си в националния отбор. Той е защитникът с най-много мачове за \"петлите\" от настоящия състав. \"Натъжен съм за Лоран, защото световното беше много важен момент в неговата кариера. Пожелавам му да бъде силен по време на възстановяването, защото съм убеден, че има какво още да покаже\", заяви селекционерът на Франция Дидие Дешан. Косчелни дебютира за националния отбор през 2011 г. Бранителят е изиграл 51 мача за \"петлите\", в които има едно попадение. Косчелни имаше важна роля при достигането на Франция до финала на домашното европейско през 2016 г. Той беше част от състава в още две големи първенства - Евро 2012 и световното в Бразилия през 2016 г.", "date": "2018.05.08", "title": "Косчелни ще пропусне световното в Русия заради контузия в ахилеса"}
{"url": "https://www.dnevnik.bg/bulgaria/2018/05/08/3175352_edna_treta_ot_bulgarite_namirat_za_priemlivi_praktiki/", "text": "Една трета от българите смятат, че някои неща от идеологиите и практиките на комунизма, сталинизма и болшевизма са приемливи. Все пак повече са хората, които изцяло ги отхвърлят – 44%, а 6 на сто пък изцяло ги приемат. Мнозинство от 72% изцяло отхвърля идеологии и практики като нацизъм, фашизъм и подобни. В същото време обаче 12 на сто се съгласяват с опцията, че някои неща са приемливи, а 3% ги намират за изцяло приемливи. Това са част от изводите от национално представително изследване на \"Галъп интернешънъл\" по повод 9 май – Деня на Европа. \"Галъп интернешънъл\" се опитва да провери степента, до която тоталитарните идеологии и практики са възприемани. Въпросите са най-общи и целят единствено да покажат генералните нагласи, уточняват анализаторите. Комунистическите елементи са в по-голяма степен възприемани в сравнение с нацистките - мнозинство от над половината от привържениците на БСП, респективно по-възрастните хора у нас, приемат частично левите тоталитарни идеологии и практики. Привържениците на националистически формации пък декларират нетърпимост към нацизма и фашизма, но при тях се усеща и малко по-висок дял на съгласни, че има и някакви приемливи елементи. \"Благосклонно настроените към тоталитарни идеологии у нас са малцинство, но дяловете им все пак не са за подценяване и могат да са основание и за тревога. Особено този на толерантно настроените към елементи от комунизма\", смятат анализаторите. Основният акцент на изследването е отношението на българите към Европейския съюз. Изводите са, че българите са подчертано проевропейски настроени и доверието в Европейския съюз се е възстановило в обичайните си нива, след като през 2016 г. е изглеждало застрашено. В първите месеци на 2018 г. около и над 60% от българите споделят доверие в ЕС, докато недоверието се движи около около 30%.", "date": "2018.05.08", "title": "Една трета от българите намират за приемливи практики от комунизма, сталинизма и болшевизма"}
{"url": "https://www.dnevnik.bg/bulgaria/2018/05/08/3175303_sudiiskata_kolegiia_shte_reagira_na_mediini_publikacii/", "text": "След двучасов дебат, в който на моменти тезите и аргументите към тях се повтаряха, а готовността за реакция на моменти изглеждаше не много убедителна, съдийската колегия на Висшия съдебен съвет (ВСС) реши да приеме декларация срещу медийните нападки към отделни съдии. Текстът на становището тепърва ще бъде изготвен и обсъждан от колегията на извънредно заседание следващата седмица. Повод за подобна реакция станаха две публикации - в сайтовете \"Правен свят\" и ПИК, за които колегията беше сезирана от Съюза на съдиите в България. В подобна ситуация преди време колегията не взе решение дали да вземе отношение. Тогава ставаше въпрос за интервю на председателя на антикорупционната комисия Пламен Георгиев, който нападна съда заради  преюдициалното запитване към Съда в Люксембург  по делото за конфискация срещу Цветан Василев. За днешното заседание беше внесено позиция на Съюза на съдиите във връзка с разгледана от тричленен състав на Апелативния специализиран наказателен съд мярка за неотклонение на чужденец за реекспорт на лекарства. Становището на организацията беше включено в дневния ред по предложение на председателя на Върховния касационен съд Лозан Панов, като към него беше присъединена и позицията на ръководството на Софийския районен съд. В нея  те защитиха съдия  Силвия Хазърбасанова от медийни атаки , започнали в сайта след нейно решение по дело срещу ПИК, заведено от историка Емил Джасим. Голяма част от дебата беше посветена дали съдийската колегия да приеме принципна декларация срещу подобни публикации, или да реагира за всеки случай отделно, дали да бъдат изработени критерии, които да указват на кадровиците кога да реагират, или да бъде сформирана специална комисия, която да реагира при подобни случаи. В крайна сметка беше решено и да се изработят критерии, по които колегията да се ориентира кога да реагира.", "date": "2018.05.08", "title": "Съдийската колегия ще реагира на медийни публикации срещу магистрати"}
{"url": "https://www.dnevnik.bg/sviat/2018/05/08/3175357_kim_chen-un_razgovaria_sus_si_czinpin_v_kitai_za_vtori/", "text": "Севернокорейският лидер Ким Чен-ун се е срещнал с китайския президент Си Цзинпин в Североизточен Китай, предаде \"Франс прес\", позовавайки се на китайски медии и цитирана от БТА. Агенцията определя визитата като изненадваща и отбелязва, че тя се случва няколко седмици преди планираната среща между Ким и американския президент Доналд Тръмп.  Китайската държавна телевизия показа как двамата ръководители вървят един до друг в парк до брега на морето в град Далян и разговарят на маса. Според официалната агенция \"Синхуа\" Ким и Си са провели срещи вчера и днес. В съобщението на \"Синхуа\" се посочва, че двамата са обсъдили двустранни въпроси и Си е изказал пред Ким подкрепата си за преговорите между Северна Корея и САЩ, предаде \"Ройтерс\". Според севернокорейски медии, цитирани от \"Ройтерс\", Ким е \"много доволен\", че отношенията с Китай са в подем, и желае да укрепи \"стратегическия си съюз\" с Пекин, а обменът с Китай е \"безпрецедентен\". Срещата пък е била белязана от атмосфера на \"доверие, честност и приятелство\". Севернокорейският лидер е изразил надежда пред китайския президент, че съответните страни ще предприемат \"поетапни\" и \"синхронизирани\" мерки за денуклеаризация и траен мир на Корейския полуостров.  Особен момент Това е второто посещение на севернокорейския лидер  в Китай . Ким бе в Пекин  в края на март , припомня \"Франс прес\". Това бе първата визита на севернокорейския лидер в чужбина, откакто дойде на власт в края на 2011 г. И двете посещения са в контекста на опитите на традиционните съюзници да затоплят отношенията си, които се влошиха, след като Китай подкрепи санкциите на ООН срещу Северна Корея във връзка с ядрената ѝ програма. \"След първата си среща с другаря председател (Ким) отношенията между Китай и КНДР се развиват позитивно, точно както и ситуацията на Корейския полуостров. Щастлив съм от това\", казал Си, цитиран от \"Синхуа\". Няколко седмици след визитата на Ким в Пекин беше и срещата на върха на двете Кореи, на която Ким и южнокорейският президент Мун Дже-ин обявиха, че ще работят за формален край на войната помежду си до края на годината и за пълно ядрено разоръжаване на полуострова. Новата среща предшества очаквания разговор между Ким и американския президент Доналд Тръмп този месец.", "date": "2018.05.08", "title": "Ким Чен-ун разговаря със Си Цзинпин в Китай за втори път тази година"}
{"url": "https://www.dnevnik.bg/sport/2018/05/08/3175321_doklad_na_britanski_ucheni_dokazva_nevinnostta_na_kris/", "text": "Крис Фрум започна участието си в Обиколката на Италия, целейки се в спечелването и на третата голяма обиколка, която му липсва, но и извън шосето напрежението върху него е голямо. Състезателят на \"Скай\" изчаква решението на  Международния колоездачен съюз (UCI)  по въпроса с положителната му проба за салбутамол. През декември стана ясно, че Фрум е бил хванат с двойно по-голямо от разрешеното количество за веществото. Това се случва след 18-ия етап във Вуелта, където в урината на колоездача има 2000 нанограма на милилитър при позволени 1000. Статутът на британския колоездач продължава да бъде неясен, като според някои той заслужава наказание. Трибуналът на UCI ще се произнесе, но той е независим орган и все още няма яснота кога ще обяви съдбата на Фрум. Четирикратният шампион в  \"Тур дьо Франс\"  води битка в съда, като според медиите на Острова вече е похарчил 7 милиона паунда за защитата си. Фрум остава оптимист за крайното решение, като подобна прогноза направиха и адвокатите му. В понеделник британски учени подкрепиха тезата на колоездача след публикацията на последния брой от журнала по клинична фармакология. Трудът е озаглавен \"Маловажност на текущия допинг контрол на салбутамол в урината\", стига до заключението, че не е възможно да се определи ниво на дозата, основаващо се на резултатите от една единична проба от урината. Проучването използва симулации за прогнозиране на концентрацията на салбутамол в урината, като се използва модел на инхалаторно и орално приет салбутамол от 800 микрограма - максималната доза, позволена от Световната антидопингова агенция (WADA). Повечето от примерите са при опити върху хора, но някои включват и кучета. Според доклада в 15.4% от случаите има повишаване на салбутамол, надхвърлящо ограничението от 1000 нг/мл. Проучването е направено в изследователски център в Холандия от водещия специалист Жул Хобергер, който през миналата година имаше различно трудове за въздействието на еритропоетина (ЕПО). Според Хобергер наличието на по-голяма доза салбутамол не подобрява представянето на колоездачите. За разлика от останалите вещества, които присъстват в списъка на WADA като забранени, салбутамолът е определен като специален. Наличието на по-голямо количество не се определя като положителна проба за допинг, затова и не води до спиране на правата на един колоездач. Според водещия адвокат в екипа на Фрум Майк Морган по-голямото ниво на салбутамол се дължи и на бъбречни проблеми на британеца. Защитата на колоездача твърди, че бъбреците му задържат повече от веществото. \"Четох изследването, но то не показва нищо ново. Реално учените се водят по три добре познати модела, за които е ставало въпрос и преди. Ние сме уверени, че нашите данни са точни\", каза шефът на научния отдел в WADA д-р Оливър Робин.", "date": "2018.05.08", "title": "Доклад на британски учени доказва невинността на Крис Фрум за положителната проба за салбутамол"}
{"url": "https://www.dnevnik.bg/sport/2018/05/08/3175381_atanas_karaivanov_nagledahme_se_na_chestvaniia_iskame/", "text": "Генералният секретар на Професионалната футболна лига Атанас Караиванов иска финалът между \"Славия\" и \"Левски\" за Купата на България да се превърне във футболен празник, в който акцентът да падне върху играта. По думите му има голям интерес, като са продадени над 25 хиляди билета. \"Интересът е огромен. Няма да е пресилено, ако кажем, че това е мачът на годината за този полусезон, а може би и за целия сезон 2017-2018. Да видим дали и зрителският интерес ще отбележи рекорд. Да се надяваме, че ще стигнем 35 хиляди. За сравнение - преди две години на ЦСКА и \"Монтана\" имаше малко над 33 хиляди, сега сме на 8000 от там\", каза Караиванов. \"Искаме да организираме футболен мач, не някакви чествания, спектакли. Разбира се, той може да бъде футболен празник, но хората се нагледаха на чествания. Както отивате да гледате финала на Лига Европа, на Шампионската лига, така ми се иска утре хората да дойдат заради мача, заради техните футболисти и треньорите\", заяви той. Караиванов продължи по темата след въпрос, свързан с  годишнината от рождението на Георги Аспарухов-Гунди  и  юбилея на ЦСКА . \"Много станаха честванията напоследък, макар че те са по уважителни поводи. Интересът към този мач е огромен заради самия футбол, а не заради това, че отпред на терена ще им изкарам някой духов оркестър или 40 народни танцьорки. Както аз ходя на мача в Киев, или вие, или в Лондон на футбол и не искам да гледам друго и ме интересува мачът, така нека оставим в този двубой да няма политика или тържества, а герои да са футболистите и да направят спектакъл.\" Мачът е в сряда от 19.30 часа на \"Васил Левски\".", "date": "2018.05.08", "title": "Атанас Караиванов: Нагледахме се на чествания, искаме финалът за купата да е за футбол"}
{"url": "https://www.dnevnik.bg/biznes/2018/05/08/3175388_komisiiata_za_finansov_nadzor_proveriava_firmi_na/", "text": "Комисията за финансов надзор започва проверка за нарушения на Закона за ценните книжа на дружества от орбитата на собственост на депутата от ДПС Делян Пеевски, съобщава  \"Капитал\" . Това е първата проверка от страна на комисията за последните години и е свързана със смяната в собствеността на цигарените компании \"Булгартабак холдинг\", \"Юрий Гагарин\" и \"Благоевград БТ\", за които не са били уведомени акционерите. В единия казус става въпрос за решение на съвета на директорите от края на октомври компанията да продаде свой склад в района на Гара Искър – София, на \"Техномаркет\". В този момент мажоритарен собственик и на двете дружества – продавач и купувач, е \"Благоевград БТ\". Тъй като става въпрос за продажба на над 2% от активите на дружеството, за нея по закон трябва да се иска разрешение от общо събрание, когато става въпрос за сделка между свързвани лица. В случая не би могло да се смята, че сделката е част от предмета на дейност на \"Юрий Гагарин\", тъй като основната дейност на дружеството не включва покупко-продажбата на недвижими имоти. При проверка на комисията е установено, че в случая сделката е сключена без уведомление на акционерите  За такова нарушение по закон се предвижда глоба между 20 и 50 хил. лв. В края на януари от подадено за вписване заявление в Търговския регистър стана ясно, че \"Юрий Гагарин\" вече не е част от \"Булгартабак холдинг\". ", "date": "2018.05.08", "title": "Комисията за финансов надзор проверява фирми на Пеевски"}
{"url": "https://www.dnevnik.bg/zelen/2018/05/08/3175406_demokratichna_bulgariia_nastoiava_za_referendum_dali/", "text": "От \"Демократична България\" настояват да се проведе референдум дали да се изгради инсталация за изгарянето на отпадъци в ТЕЦ \"София\". В разпространено до медиите писмо от политическото обединение уточняват, че Столичната община иска да изтегли  дълг в размер на 130 млн. лв. , с който да реализира проекта, и именно заради това жителите на града трябвало да кажат дали са съгласни. Според \"Демократична България\" \"изграждането на инсталация за комбинирано производство на енергия в София с оползотворяване на RDF отпадък е опасен за здравето на софиянци и финансово неизгоден проект\". За да се стигна до референдум обаче, било нужно  Столичната община да предостави изчерпателна информация за инсталацията , след което да се проведе публичен дебат. \"Инсталацията значително ще повиши нивото на фините прахови частици в София, което и сега редовно в пъти надминава допустимите стойности. Отделяните в процеса на изгаряне диоксини са с доказан канцерогенен ефект. Допълнително замърсяване ще дойде и от превоза по градските улици на десетки хиляди тонове токсична котлена пепел и шлака годишно\", пише в позицията на политическото обединение. За \"Демократична България\" проектът е икономически неизгоден, тъй като \"ще налее средства в \"Топлофикация София\" ЕАД, дружество със значителна задлъжнялост и оперативна загуба, и ще отклони финансов ресурс от важни за столицата екологични и инфраструктурни проекти\". Гражданската инициатива \"За чиста София без изгаряне на отпадъци\", учредена от \"Демократична България\", започва да събира подписи за референдума от днес, като всеки ден между 18 и 20 ч. ще има пунктове пред Народния театър \"Иван Вазов\" и метростанциите \"Сердика\" и СУ \"Климент Охридски\".", "date": "2018.05.08", "title": "\"Демократична България\" настоява за референдум дали да се гори боклукът на София"}
{"url": "https://www.dnevnik.bg/evropa/2018/05/08/3175336_stilut_na_emanjuel_makron_-_nikoga_ne_obiasniavai/", "text": "Когато Еманюел Макрон се готвеше през 2016 г. за кампанията за предстоящите президентски избори във Франция, той тръгна на безпрецедентен \"голям поход\" - кампания от врата до врата, за да чуе оплакванията на избирателите. Тогава той обеща да въведе нов, по-отворен начин за управление на страната. Една година след избирането му  нещата не се развиха по този начин, а малък, но нарастващ брой поддръжници от редиците на партията му изразиха неудовлетвореност от лидерския стил, който самият Макрон признава, че невинаги се основава на диалог и сътрудничество. Заобиколен от тесен кръг близки помощници, Макрон прокарва поредица от спорни реформи с по-малко обсъждане, отколкото е обичайно дори за Франция, чиято конституция от 1958 г. дава на президента широки правомощия. Четиридесетгодишният политик, описан от един съветник като хиперактивен човек, който се нуждае от съвсем малко сън, категорично защитава методите си. \"Абсолютно не се извинявам за вертикалния властови модел\", каза той за литературното списание \"Нувел ревю франсез\". \"Горд съм с изборите, които се правят, и мразя да трябва постоянно да обяснявам мотивите, които стоят зад дадено решение.\" Това дразни хора като Корин Льопаж, бивш министър в консервативното правителство на Жак Ширак. Тя беше един от първите известни политици, които се присъединиха към кампанията на Макрон през 2016 г. Първоначално спечелена от харизмата на бившия министър и от обещанието да води различна политика, тя каза, че програмата на Макрон е написана зад затворени врати от същата група хора, които сега командват в Елисейския дворец. \"Бързо установих колко неловко е противоречието между подхода отдолу нагоре, който беше обещан и с който бяха спечелени французите, и реалността\", каза Льопаж пред \"Ройтерс\". \"Това е демократичен централизъм в съветски стил, напълно вертикален, а също и много мъжки.\" Много обикновени поддръжници, които създадоха хиляди комитети на движението \"Напред\" във Франция по време на кампанията на Макрон, се отказаха, когато разбраха, че идеите им не стигат до Париж. Тъй като Макрон не дава признаци за смяна на курса, рейтингите му на популярност се понижиха до най-ниската си точка от встъпването му в длъжност. Едва 40 на сто от населението има добро мнение за него според скорошно проучване. Сред причините за отслабващата подкрепа е усещането на народа, че има арогантен президент, загрижен за това да се грижи за богатите. Можем да реформираме Въпреки че е най-младият избран от народа лидер на Франция, Макрон показа досега непоклатима увереност на поста, подкрепен от група администратори съмишленици - мъже, наречени \"Момчетата на Макрон\", въпреки че сред тях има и жени. Под ръководството на Алексис Колер - който като Макрон е възпитаник на елитното висше училище по администрация ЕНА и е работил в частния сектор - основната група от около дузина членове е отговорна за управлението на програмата за реформи. Това стана с главозамайваща скорост. Само за една година Макрон  улесни наемането и уволняването на работници , намали данък върху богатството, започна реформа в образователната система, разкри  планове за намаляване на броя на депутатите  и  влезе в сблъсък с профсъюзите  заради реформа на затъналите в дългове железници. Планират се още неща. \"Започна като спринт, но скоро ще се превърне в маратон\", каза 45-годишният Колер пред \"Ройтерс\" в разкошно обзаведения си офис, намиращ се през една стая от президентския кабинет. \"Ние правим планове за далеч навътре в 2018 г. и дори за по-нататък. Работим въз основа на презумпцията, че ще сме способни да проведем реформите\", каза той. Тази увереност - в страна, където правителствата открай време са принуждавани да разводняват реформите или да се откажат от тях заради политическа опозиция и протести - идва от централизация на властта, при която нещата зависят колкото от отделните хора, толкова и от институциите. Макрон, който избира за тема на дипломната си работа по философия ренесансовия италиански дипломат Макиавели, известен със своя наръчник как да се задържи властта, от който човек го побиват тръпки, направи така, че да не може да се появят лесно конкурентни гласове. Той ограничи до 10 броя на съветниците, които министрите могат да имат, и намали тяхната автономия. Когато бе министър на икономиката, Макрон имаше 25 съветници. Министрите също така позволяват техните интервюта за медии да бъдат прочетени първо от Елисейския дворец - понякога и от самия Макрон. Много от членовете на кабинета са технократи, които все още са неизвестни на обществеността. На премиера, бивш консервативен кмет, му се наложи да има общи съветници с президента, които често са верни хора на Макрон. Канализираното вземане на решения върви ръка за ръка със строг контрол на посланията, както стана ясно от една случка в Елисейския дворец през май миналата година. Колер, най-довереният съветник на Макрон, поиска да гарантира, че френската компания \"Алстом\" няма да бъде изолирана от предложения от немския индустриален гигант \"Сименс\" план за сливане на част от операциите си с канадския конкурент \"Бомбардие\". Всяко подобно сливане можеше да изолира и отслаби производителя на високоскоростни влакове \"Алстом\". \"Нуждая се от три месеца без изтичане на никаква информация\", е казал Колер на президентския съветник по печата, според думите на присъстващ на разговора източник. Двете компании обявиха сливането на \"Сименс-Алстом\" четири месеца по-късно и дотогава не изтече нищо. Това е необичайно за такива трансгранични сделки с високи залози. Може би изненадващо за един президент, приветстван като спасител на прогресивните ценности в Европа и другаде, кабинетът на Макрон също обяви, че ще премести пресцентъра - символ на прозрачност и отчетност - от Елисейския дворец. \"Специалният съветник\" на Макрон Исмаел Емелиен разработи комуникационна стратегия, използваща \"Туитър\" и видеа на живо във \"Фейсбук\", за да ограничи медиите и да представя само гладките моменти от президентския живот. Десен уклон? Малко след избирането му Макрон получи огромно парламентарно мнозинство благодарение на избирателната система, специално проектирана от следвоенния лидер Шарл де Гол за увеличаване до максимална степен на президентската независимост от парламента. Неговите депутати, много от които са новобранци в политиката, усърдно прокарваха реформите, които им се спускаха, често чрез укази, предназначени да ускорят дебата. За инвеститорите способността да се изпълни програма за модернизиране е положителна за френската икономика и в по-широк план за еврозоната. Стилът на управление на Макрон обаче не е безрисков. Съперници и шепа съюзници предупреждават, че избирателите може да се насочат към популистките партии на президентските избори през 2022 г., ако смятат, че президентството не се вслушва в тях. Макар че мнозинството на Макрон остава твърдо, някои привърженици, главно от левицата, смятат, че той се отклонява надясно и че заобикаля парламента. Един особено полемичен  законопроект за имиграцията , който критиците твърдят, че е прекалено строг и противоречащ на позицията на пробежанските позиции на Макрон по време на кампанията, показа една от първите пукнатини в подкрепата за него. Един депутат от лагера на Макрон гласува против него и 14 се въздържаха. Дезертьорът, бившият социалист Жан-Мишел Клеман, заяви, че има опасност Франция да изпадне в ситуация, в която \"парламентарен контрол не съществува\". \"Защо аз бях единственият, който гласува против този законопроект, щом всички смятаха, че е лош? Защото те не отговарят на въпроса\", каза той пред \"Ройтерс\". \"Това означава ли, че изпълнителната власт е стъпила на врата на законодателната? Мисля, че да\", каза той. А проектът за конституционна реформа за намаляване на броя на народните представители ще наклони още повече везните на властта към президента и правителството и ще отслаби парламента, добави той. Залозите са високи - ако гласоподавателите стигнат до извода, че Макрон е поредният разочаровал ги политик, това би могло да бъде от полза за по-екстремистки сили. \"Най-разочарованите няма да дадат своя глас на президента два пъти. Когато имате Марин льо Пен с 21 процента от гласовете и Жан-Люк Меланшон с 20 на сто, всичко може да се случи утре\", каза Клемaн. Льо Пен води крайнодясната партия Национален фронт, а Меланшон представлява крайната левица. Съветниците отхвърлят подобни критики. \"(Макрон) казва, че голямата грешка на Никола Саркози и Франсоа Оланд е, че се опитаха да се отнасят майчински с французите\", каза един от главните съветници, имайки предвид предишните двама президенти. \"Трябва да приемеш бащинската страна на поста с цялата произтичаща от това непопулярност. Защото бащата е и мразена фигура.\" /БТА", "date": "2018.05.08", "title": "Стилът на Еманюел Макрон - никога не обяснявай, никога не се извинявай"}
{"url": "https://www.dnevnik.bg/bulgaria/2018/05/08/3175484_po_posledna_informaciia_boian_petrov_ne_e_v_lager_1/", "text": "Екипът, който започна издирването на българския алпинист Боян Петров, e успял да стигне днес до Лагер 1 на 6400 м височина. Там обаче не са открили Петров. След това са се върнали в базовия лагер за нощта и в сряда, ако времето го позволява издирването ще продължи. Това съобщи тази вечер пред \"Дневник\" Деян Петков от българския екип на алпиниста. До момента имаше  противоречива информация за това дали спасителният екип , състоящ се от трима шерпи, унгарския алпинист Давид Клайн и още двама членове на чуждестранни експедиции (по информация на Деян Петков - бел. ред.), е достигнал този най-нисък височинен лагер или не.  По информация на Министерството на външните работи  от 17:30 часа тази вечер спасителите са достигнали височина от около 6000 м, която е под Лагер 1 (6400 м), и там изчакват подобряване на времето, за да продължат издирването.  с базовия лагер, където обхватът на сателитните телефони е много слаб. Петков уточни, че едва привечер е успял да се свърже с лагера. Преди това информацията на МВнР беше за по-ниска височина и че екипът е останал да нощува в точката, която е достигнал. Властите получават данни през китайските си колеги и Тибетската алпинистка асоциация. Деян Петков каза, че . Причината за тази сложна совалка е, че Шиша Пангма се намира на територията на Китай, а летящата техника, с която разполагат местните спасители не може да изпълнява мисии на височина от над 5000 м. Непал обаче разполага с такива хеликоптери за над 7000 м. и има готовност при получаване на разрешение да ги предостави. Причината за тези затруднения на голяма надморска височина е \"разреденият\" въздух. Според Петков е важно да има такова разрешение, за да се ползва, ако времето го позволява. Шерпите, които днес търсиха Боян Петров са организирани от неговия екип, а другите са се включили колегиално в мисията. Петков каза, че му е потвърдено, че се очакват и китайски спасители, но не знае кой ги организира. Той очаква, че ако утре времето позволява, спасителният екип ще тръгне към Лагер 2, където е другата възможност да е Петров. Не е изключен вариант да е и в Лагер 3, който е последният под върха. Както е известно, българският алпинист Боян Петров е бил забелязан за последно на височина над 7000 метра.", "date": "2018.05.08", "title": "По последна информация Боян Петров не е в Лагер 1, търсенето продължава в сряда"}
{"url": "https://www.dnevnik.bg/sviat/2018/05/08/3175476_za_pruv_put_ot_5_godini_putin_ne_e_nai-vliiatelnata/", "text": "За пръв път от 5 години насам руският президент Владимир Путин не е под №1 в  класацията на американското списание \"Форбс\"  за най-влиятелните личности на планетата. Той отстъпва на второ място, изпреварен от китайския държавен глава Си Цзинпин и следван от американския президент Доналд Тръмп, който също слиза с една позиция надолу. През миналата година изданието не публикува класацията, а в последната от 2016г. подреждането бе Путин, Тръмп, Ангела Меркел, Цзинпин. Сега авторите на класацията са подредили 75 мъже и жени, \"които карат света да се върти\", или по 1 на всеки 100 милиона жители на планетата, и коментират, че списъкът само подчертава събирането на властта в ръцете на шепа хора. Си Цзинпин за пръв път се изкачва на върха, а на четвърто място е най-влиятелната жена в света - германският канцлер Ангела Меркел. Следват основателят на \"Амазон\" Джеф Безос, папа Франциск, Бил Гейтс, саудитският престолонаследник принц Мохамед бин Салман, индийският премиер Нарендра Моди и съоснователят на \"Гугъл\" Лари Пейдж. Първите двама в списъка ще управляват до 2023 и 2024г., съответно, докато Тръмп може да е начело на най-голямата икономика и армия в света, но не успява да прокара дневния си ред дори през Конгреса, контролиран от подкрепящите го републиканци, и кампанията му е обект на разследване от специален прокурор. Севернокорейският лидер Ким Чен Ун (36) изпреварва по влияние Рупърт Мърдок (39), а в първата половина има много бизнесмени: Марк Зукърбърг (13), Уорън Бъфет (16), Джак Ма (21), Тим Кук (24), Илон Мъск (25) и Сергей Брин (35). За пръв път в списъка влизат 17 нови имена, включително Джеръми Пауъл, председател на Федералния резерв на САЩ, Дарън Уудс - ръководителят на \"Ексон Мобил\" и специалният разследващ прокурор Робърт Мюлър. Използвани са четири критерия: - власт и влияние над хората - какви финансови ресурси контролира - как използва влиянието си - ограничено ли е това влияние в една сфера или се простира в множество области. Авторите не отричат, че в подреждането има известен елемент на субективизъм и казват, че не претендират това да е изчерпателен списък. \"Това е най-добрият ни опит да прогнозираме кой ще има значение в следващите 12 месеца. Целта ни е само да предизвикаме диалог, а не да произнесем последната дума. Да помислим: Дали шефът на \"Гугъл\" е по-влиятелен от този на \"Фейсбук\" или \"Епъл\"? Дали президентът на Турция е по-силен от премиера на Канада? Кого пропуснахме? Къде сбъркахме?\"", "date": "2018.05.08", "title": "За пръв път от 5 години Путин не е най-влиятелната личност на сп.\"Форбс\""}
{"url": "https://www.dnevnik.bg/sport/2018/05/08/3175301_s_biaganiia_v_23_durjavi_shte_bude_otbeliazan/", "text": "Със серия състезания с дължина 1 миля (1.6 км) Международната федерация по лека атлетика (IAAF) ще отбележи Световния ден на тичането. Инициативата, която ще се проведе на 6 юни, ще обхване 24 града по света. Надпреварите ще се проведат в 23 страни, които са разположени в 15 часови зони. Идеята на IAAF е състезанията във всяка държава да започват в 17.00 часа местно време. Световната обиколка ще започне от новозеландския град Окланд и ще завърши на западния бряг на Канада във Ванкувър.  Бягания ще има на всички континенти  без Антарктида, като в Европа са избрани градовете Минск, Ница, Берлин и Лондон. \"Бягането е достъпно за всеки. То е забавно и има състезателен характер. Бягането може да е социално и да сплотява. То е лично предизвикателство, но най-вече изгражда сила, издръжливост, тонус и здраве. Бягането е майката на всички спортове\", каза президентът на IAAF Себастиан Коу. Всяко състезание ще бъде водено от човек с функцията на \"градски капитан\". Той ще бъде настоящ или бивш спортист, като ще има ролята на посланик за инициативата в съответния регион.", "date": "2018.05.08", "title": "С бягания в 23 държави ще бъде отбелязан Световният ден на тичането"}
{"url": "https://www.dnevnik.bg/sviat/2018/05/08/3175296_izborite_v_irak_nosiat_na_jenite_kandidati_trudnosti/", "text": "Иракчанките, участващи в надпреварата за парламентарните избори този месец, са непоколебими въпреки многото предизвикателства, с които се сблъскват преди гласуването на 12 май, включително невиждани клеветнически кампании, пълни със сексуални видеоклипове, принудили някои да се оттеглят. Мнозина разглеждат изборите като възможност да се изтъкнат на преден план свързаните с жените въпроси в това общество, което по традиция е доминирано от мъжете и където за жените все още е трудно да спечелят влиятелни позиции в политиката. Има тревога, че правата на жените са подкопавани, 15 години след като предвожданото от САЩ нахлуване свали диктатора Саддам Хюсеин с надеждата да донесе демокрация в една страна, която отдавна се олюлява под напора на войни, потисничество и безброй икономически и социални проблеми. Близо 2600 кандидатки се борят за една четвърт от 329-те места в парламента - квота, определена за жените съгласно конституцията, на тези избори, които са четвъртите от свалянето на Саддам през 2003 г. Фатин Рашид Хамид - кандидатка от партията \"Багдадски съюз\", в която доминира сунитското малцинство в страната - казва, че в парламента е щяло да има по-малко жени, ако не е била 25-процентовата квота. \"В Ирак един от най-важните въпроси, свързани с жените, на който трябва спешно да бъде обърнато внимание, е маргинализацията\", каза майката на две деца, която е университетски преподавател с докторска степен по биология. \"Нашето общество все още позволява мъжете да доминират във всички области и полета.\" \"Дори тази квота е несправедлива, добави тя. Половината от успеха на едно общество зависи от жените; затова представителството би трябвало да бъде... поне половината от местата.\" Завой Според Програмата на ООН за развитие (ПРООН) жените в Ирак съставляват 57 процента от населението на 37-милионната страна и въпреки че правителството полага усилия да реши въпроса с неравенството между половете, положението на иракчанките постоянно се влошава от 2003 г. Според ПРООН едно на всеки 10 домакинства в Ирак е оглавявано от вдовица. През последните години иракчанките бяха подложени на още по-голяма икономическа, социална и политическа маргинализация заради десетилетия войни, конфликти, насилие и санкции. През 50-те години на XX век Ирак имаше либерално общество и стана първата арабска страна, назначила жена за министър и приела прогресивни закони за жените и семейството. Положението обаче започна да се влошава през епохата на Саддам и се усложни още повече след 2003 г., главно заради възхода на религиозните институции в страната, но и на войнствеността и екстремизма. През 2014 г. бойците на групировката \"Ислямска държава\" хванаха адвокатката по правата на човека Самира Салих ан Нуайми, докато тя беше в дома си със своя съпруг и трите им деца в северния град Мосул. Екстремистите я изтезаваха и после публично я убиха, след като техният самозван религиозен съд постанови, че тя е изоставила исляма. Тези мъчителни образи може би продължават да преследват жените в Ирак преди изборите, които са първите, след като подкрепяните от САЩ иракски сили разгромиха ИД, обявявайки миналия декември, че войната с групировката \"Ислямска държава\" е спечелена.  На електрически стълбове и сгради по улиците на Багдад и на други места са разлепени плакати на жени кандидати редом с тези на мъжете. На някои са изобразени забулени лица, а други показват кандидатки с грим и без традиционната ислямска забрадка, или хиджаб. И едните, и другите предизвикаха остра реакция - много плакати бяха оплескани с кал, обезобразени с нарисувани бради или напълно разкъсани.  За пръв път тормозът и клеветническите кампании срещу жени, борещи се за място в парламента, се пренесоха в интернет. В социалните медии са широко разпространени сексуални видеоклипове, претендиращи, че показват кандидатки в леглото с мъже, както и снимки, за които се твърди, че показват кандидатки, позиращи по бельо или с разголено облекло. Един такъв клип принуди Интизар Ахмед Джасим, съюзничка на партията \"Съюз на победата\" на министър-председателя Хайдер ал Абади, да се оттегли от надпреварата. Тя отхвърли видеото като \"фалшификация, целяща да я накара да напусне\". В южната иракска провинция Наджаф се проведе племенен арбитраж заради клип, показващ как млад мъж целува плаката на кандидатка от друго племе. Резултатът: той се извини, извинението беше прието, а племето на кандидатката дори отказа обезщетение за обидата. Разтревожен от невижданото ниво на тормоз, специалният представител на генералния секретар на ООН за Ирак Ян Кубис се срещна миналия месец с няколко кандидатки заради \"тревожната ситуация\" и \"вулгарните прояви\" срещу жени, което според него само подкопава демократичния процес. \"Тези, които стоят зад оклеветяването, кибермалтретирането и тормоза, се опитват да ви изплашат\", каза им Кубис и добави, че извършителите се \"страхуват от образовани, динамични, квалифицирани, смели и непредубедени жени кандидати, които с право претендират за своето пространство и смислена роля в политическия живот на Ирак\". Байда Салим ан Наджар, която беше на срещата, каза, че нападенията \"систематично вземат на прицел кандидатки без хиджаб, за да ги съкрушат\". Тя е една от 45-те кандидати от иракското малцинство язиди - етническа група, особено подложена от ИД на ужасяващи нападения. Ан Наджар обвини доминиращите партии в Ирак, че стоят зад тормоза над жени, главно като кампания срещу нови лица. Багдадската адвокатка превръща в свой приоритет да засили позициите на язидите, особено на жените язиди, много от които бяха поробени от бойците на ИД в техния самозван халифат. Сунитските екстремисти смятат немюсюлманите за неверници, които заслужават да бъдат убити. Според Иман ас Сафи, която е кандидат от листата на партията \"Мъдрост\", клеветническата кампания още повече ще подтикне жените да защитават правата си и да осъществяват своите мечти. \"Жената е половината от обществото и отглежда другата половина, каза тя. Ще постигнем това, за което се борим.\" /БТА", "date": "2018.05.08", "title": "Изборите в Ирак носят на жените кандидати трудности, но и възможности"}
{"url": "https://www.dnevnik.bg/tehnologii/2018/05/08/3175461_sled_5_mlrd_godini_slunceto_shte_pogulne_zemiata_i/", "text": "След 5 милиарда години Слънцето ще погълне трите най-близки планети до него. Учени от Университета в Манчестър разпространиха своя нова версия за края на света, според която яркостта на звездата се увеличава с 10% на всеки 1 милиард години, което означава, че температурите на планетите ще се покачват постоянно. Според изследването Слънцето ще се превърне в звезда тип червен гигант след около 4-5 млрд. години. Докато температурата в ядрата му се увеличава, ще расте и повърхността му, а заедно с това ще бъдат унищожени най-близко стоящите до него планети. Очаква се то да се разшири до земната орбита. Досега се знае, че Слънцето ще изразходи запасите си от гориво след около 5 млрд. години. Когато те се изчерпят, структурата на Слънцето ще започне да се изменя – ядрото ще се смали и ще стане още по-горещо, а външните слоеве ще започнат да се раздуват под въздействието на различни реакции. Постепенно Слънцето ще се превърне в червен гигант, след което и в бяло джудже, което доста бързо ще угасне и ще се превърне в хладна топка. Американската космическа агенция НАСА вече подготвя своята мисия  Parker Solar Probe , като това лято летателен апарат ще излети в посока Слънцето. Той ще премине през атмосферата на звездата, като ще е изправен пред брутални условия, които включват изключителни горещини и сериозна радиация. Целта на сондата е да изследва как енергията и топлината се движат през слънчевата корона, както и да проучи какво ускорява слънчевите енергийни частици. Подобна мисия е революционна, тъй като процесите на Слънцето засягат всички планети от Слънчевата система.", "date": "2018.05.08", "title": "След 5 млрд. години Слънцето ще погълне Земята и още две планети"}
{"url": "https://www.dnevnik.bg/sport/2018/05/08/3175465_fifa_globi_rusiia_za_rasistki_obidi_ot_macha_s_franciia/", "text": "Световната футболна федерация (ФИФА) глоби с 30 хиляди швейцарски франка Руския футболен съюз (РФС). В последния месец се водеше разследване срещу руския футбол заради инциденти в приятелския мач с Франция на 27 март. Домакинът на световното първенство  загуби от Франция с 1:3 , а звездите на \"петлите\" бяха обиждани от публиката в Санкт Петербург. Решението на Дисциплинарната комисия на ФИФА не подлежи на обжалване. Това е пореден инцидент с руски фенове, които редовно се замесват в различни проблеми.  Расизмът и хулиганските прояви са сред основните притеснения  преди турнира, който започва на 14 юни. Агенция \"Ройтерс\" съобщава, че един от фотографите ѝ край терена е чул маймунски звуци от трибуните по време на изпълнение на тъч. Те са били адресирани към халфа Нголо Канте. Още след двубоя на 27 март част от играчите на Франция, сред които и Пол Погба,  се оплакаха, че са станали жертва на расистки обиди .", "date": "2018.05.08", "title": "ФИФА глоби Русия за расистките oбиди в мача с Франция"}
{"url": "https://www.dnevnik.bg/photos/2018/05/08/3175098_fotogaleriia_svetovnite_snimki_na_denia_-_8_mai_2018_g/", "text": "Полярни мечки в зоопарка в Берлин, Германия.", "date": "2018.05.08", "title": "Фотогалерия: Световните снимки на деня - 8 май 2018 г."}
{"url": "https://www.dnevnik.bg/sport/2018/05/08/3175499_zidan_ochakva_ronaldo_isko_i_karvahal_da_sa_gotovi_za/", "text": "Старши треньорът на \"Реал\" (Мадрид) Зинедин Зидан очаква тримата основни футболисти в състава му, които в момента лекуват контузии, да са готови за финала на Шампионската лига с \"Ливърпул\". Мачът е на 26 май в Киев. Голмайсторът на \"Реал\" Кристиано Роналдо получи травма в  последното за сезона \"класико\" с \"Барселона\" (2:2) . Петкратният носител на \"Златната топка\" изкълчи глезена си и беше сменен на почивката. Карвахал също има контузия в глезена, като първоначалните очаквания бяха десният краен бранител да пропусне последния мач за сезона. Иско получи травма в рамото в първия мач с \"Байерн\" в полуфиналите. \"Най-лошо е положението при Кристиано, защото току-що се случи. Но той е добре. Иско започва да тренира наравно с отбора. Карвахал трябва още малко да изчака, но физически работи много добре\", каза Зидан на пресконференция преди шампионатния мач със \"Севиля\" в сряда. Новините в \"Ливърпул\" бяха на другия полюс. Мърсисайдци обявиха, че десният краен бранител Джо Гомес няма да играе до края на сезона. 20-годишният англичанин ще претърпи операция на глезена и ще пропусне и световното първенство в Русия. Отсъствието на Гомес оставя \"Ливърпул\" без алтернативи в средата на терена. Единствените здрави вътрешни полузащитници са Джордан Хендерсън, Джеймс Милнър и Джорджиньо Вайналдум. Емре Джан и Алекс-Окслейд Чембърлейн няма да играят до края на сезона, а за Адам Лалана има малка надежда да бъде вдигнат за финала с \"Реал\". В тази ситуация Юрген Клоп изпробва Гомес и другият десен бек - Трент Александър-Арнолд, като вътрешни халфове в първия час на последните два мача. Този ход не даде добър резултат, а \"Ливърпул\" постави под въпрос участието си в Шампионската лига следващия сезон. Мърсисайдци завършиха наравно със \"Стоук сити\" у дома и  загуби ключовия мач с \"Челси\" . Тимът на Клоп има три точки аванс пред \"Челси\" преди последния кръг и значително по-добра голова разлика от сините, които обаче са с мач по-малко.", "date": "2018.05.08", "title": "Зидан очаква Роналдо, Иско и Карвахал да са готови за финала с \"Ливърпул\""}
{"url": "https://www.dnevnik.bg/biznes/2018/05/08/3175505_gorivata_otnovo_zapochnaha_da_poskupvat/", "text": "По-малко от месец след като Валентин Златев, председател на Българската петролна и газова асоциация и генерален директор на \"Лукойл България\"  обяви, че не очаква поскъпване на горивата  то вече е факт. Масовият бензин А-95 вече се продава за около 2.21 лв. за литър (с леки разлики в различни региони и бензиностанции), а само допреди седмица струваше 2.15 лв. Поскъпване има и при другите горива. За последното шестмесечие между 12 и 15 стотинки е поскъпването при най-масовия бензин и дизелът. Т.е, средно с около 5% увеличение, каза изпълнителният директор на петролна и газова асоциация Андрей Делчев, цитиран от Нова телевизия. Той обяснява, че цената на суровия петрол върви нагоре и е нормално да се очаква отражение върху крайната цена на горивата. \"Увеличението на вътрешния пазар е функция на увеличението на световния петрол.В ЕС традиционно сме на дъното в таблицата на страни. Или сме най-ниски, или сме в рамките на 2-3 държави, които са най-ниско\", добави Делчев. ", "date": "2018.05.08", "title": "Горивата отново започнаха да поскъпват"}
{"url": "https://www.dnevnik.bg/sviat/2018/05/08/3175515_trump_iztegli_sasht_ot_sdelkata_s_iran_i_vurna/", "text": "Президентът на САЩ Доналд Тръмп изтегли страната от международното споразумение за ядрената програма на Иран и възстанови с незабавна сила американските санкции срещу страната. По този начин той спази още едно от предизборните си обещания и показа, че нито Еманюел Макрон, нито канцлерът Ангела Меркел или британският външен министър Борис Джонсън не са успели през последните дни да го убедят да остане в споразумението, целящо да попречи на режима на аятоласите да се сдобие с атомна бомба. Париж, Берлин и Лондон изразиха съжаление и загриженост и обявиха, че остават в споразумението, което се смята за безпрецедентен от години насам разрив между двете страни на Атлантика по стратегически въпрос. Иранският президент Хасан Роухани обяви след това, че страната му остава ангажирана със сделката. Съюзници на САЩ изразиха съжаление за хода на Вашингтон, а Израел, Саудитска Арабия и Обединените арабски емирства го приветстваха. Говорител на турския президент Реджеп Тайип Ердоган заяви, че това увеличава нестабилността и заплашва още конфликти в района. Бившият президент Барак Обама, при когото бе сключено споразумението от 2015г., нарече решението на Тръмп \"сериозна грешка\". Не само са разочаровани европейски съюзници на САЩ, но и се засилва рискът за глобалните петролни доставки, допълва Ройтерс\". \"Това е ужасна едностранна сделка, която абсолютно никога не биваше да бъде сключвана. Тя не успокои положението, не донесе мир и никога няма да го стори\", заяви в Белия дом американският президент. Според него в нея не се засяга иранската програма за балистични ракети, ядрената активност на Иран преди 2015г. и ролята на Техеран в регионални конфликти като тези в Йемен и Сирия. Тръмп каза, че иска да преговаря за ново споразумение - нещо, което Техеран вече отхвърли. \"Ако постигнем целите на споразумението в сътрудничество с останалите страни по него, ще останем в него\", каза Роухани в реч, предавана по националната телевизия. \"Наредих външното министерство да преговаря в еврпопейските страни, Китай и Русия в следващите седмици. Ако в края на този период преценим, че можем изцяло да се възползваме от сделката в сътрудничество с всички държави, тогава тя остава в сила.\" Техеран може би се надява да продължат бизнес отношенията с големи европейски компании, които първи след падането на санкциите пристигнаха за нови договори за милиарди евро. Но корпорациите държаха тези сделки да са в работна фаза, докато се разбере какво ще направи администрацията на Тръмп. Сега Белият дом даде на бизнеса 90 до 180 дни (между три и шест месеца), а вероятно и други срокове, да се оттегли от договорите с ирански компании. Малко по-късно Министерството на финансите публикува  подробности за сроковете , предизвикани от завръщането на американските санкции. С тях за Иран става по-трудно да продава петрола си и да използва международната банкова мрежа. 90-дневният срок изтича на 6 август 2018г. и от тази дата на правителството на Ислямската репубрика се забранява да купува щатски долари. Налагат се санкции и върху търговията с иранско злато или ценни метали. Забранява се пряката или косвена продажба, снабдяване или прехвърляне към или от Иран на графит, необработени или полуобработени метали като алуминий, стомана, въглища, софтуер за интегриране на индустриални процеси. Вашингтон спира и закупуването или продажбата на ирански риали или поддържането на големи запаси или сметки извън иранска територия в тази национална валута. Няма да е разрешено придобиването, записването или управлението на ирански суверенен дълг. Санкционира се и иранският автомобилен сектор. 180-дневният срок изтича на 4 ноември и на следващия ден влизат в сила санкции срещу иранските пристанищни операции, сектора за морски превози и корабостроене, срещу петролния сектор и превоза на петрол, включително се забранява закупуването на ирански нефт, петролни или петрохимически продукти. Санкционират се транзакции от чуждестранни финансови институции с Централната банка на Иран и ирански финансови институции. Ембаргото покрива застрахователния и презасрахователния бизнес на Иран, както и енергийния сектор на страната.", "date": "2018.05.08", "title": "Тръмп изтегли САЩ от сделката с Иран и върна санкциите срещу Техеран"}
